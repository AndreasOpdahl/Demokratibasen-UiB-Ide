{
  "dokument_id": "4809b52b-ee2f-58d7-82a3-4299166e6bcc",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 54 fra Eira Martinsen Garrido (SV) om Bergen kommunes bruk av overv\u00e5kningsutstyr fra Hikvision og Dahua - Utvalg for finans, kultur og n\u00e6ring ",
  "url": "https://bergen.kommune.no/politikere-utvalg/api/fil/bk360/10950303/Svar-pa-skriftlig-sporsmal-nr-54-fra-Eira-Martinsen-Garrido-SV-om-Bergen-kommunes-bruk-av-overvakningsutstyr-fra-Hikvision-og-Dahua-Utvalg-for-finans-kultur-og-naering-",
  "tekst": " BFIN - Seksjon for administrasjon Til Intern korrespondanse Bystyrets kontor V\u00e5r referanse: 2024/118224-4 Saksbehandler: Kristopher Ivan Straus Fra Dato: 15. august 2024 Byr\u00e5d for finans Svar p\u00e5 skriftlig sp\u00f8rsm\u00e5l nr. 54 fra Eira Martinsen Garrido (SV) om Bergen kommunes bruk av overv\u00e5kningsutstyr fra Hikvision og Dahua - Utvalg for finans, kultur og n\u00e6ring Representanten Eira Vilde Martinsen Garrido (SV) har den 31.07.2024 sendt inn f\u00f8lgende skriftlige sp\u00f8rsm\u00e5l: \u00abDa det ble kjent at Bergen Offentlige Bibliotek filialer i Loddefjord, \u00c5sane og Fana hadde brukt overv\u00e5kningskameraer fra det kinesiske selskapet Hikvision ble det raskt problematisert av biblioteksdirekt\u00f8ren, og avtalen skulle avsluttes umiddelbart. I en oversikt som er publisert av NRK kan en se at er en utbredt bruk av overv\u00e5kningskameraer fra Hikvision og Dahua i regi av Bergen kommune som ved Bergen bibliotek (Bergen, Loddefjord, \u00c5sane, Fana), Bergenshallen, Gimlehallen, Fysak Slettebakken, Fysak \u00c5sane, Familiens hus i Fyllingsdalen, Oasen, Ortun badeanlegg, Fana Arena, Flaktveit idrettshall, Framohallen, Fr\u00f8ya Arena, \u00c5sane Arena. Amnesty har dokumentert at Hikvision og Dahua har bidratt til det kinesiske regimets massearrestasjoner og overv\u00e5king av opptil tre millioner uigurer. Det er ogs\u00e5 dokumentert, blant annet i The New York Times og The Intercept, at kinesisk politi bruker Hikvision-utstyr for \u00e5 samle inn opplysninger om kinesere flest. I juni 2018 vedtok Bergen bystyre at Bergen skal bli Norges f\u00f8rste menneskerettighetsby. Dette forplikter, og betyr at kommunen skal legge menneskerettigheter eksplisitt til grunn for sin virksomhet. Sp\u00f8rsm\u00e5l til byr\u00e5den: 1. Vil byr\u00e5det ta initiativ til \u00e5 avslutte all bruk av overv\u00e5kningsutstyr fra Hikvision og Dahua i Bergen kommune? 2. Vil byr\u00e5det danne seg oversikt over om kommunen kj\u00f8per produkter eller tjenester fra leverand\u00f8rer eller underleverand\u00f8rer som opererer i strid med menneskerettighetene, med hensikt \u00e5 avslutte disse avtalene? 3. I hvilken grad ble det gjort en aktsomhetsvurdering av Bergen kommune i forkant av kj\u00f8p av utstyr fra Hikvision og Dahua, i tr\u00e5d med FNs veiledende prinsipper? 4. Vil byr\u00e5det jobbe for \u00e5 fremme beskyttelse av menneskerettigheter og hvordan? Og vil Bergen kommune bruke sin p\u00e5virkningskraft til at andre virksomheter tar ansvar for \u00e5 innf\u00f8re retningslinjer og rutiner som sikrer respekt for menneskerettighetene i tr\u00e5d med prinsippene i den nye \u00e5penhetsloven? Svar fra byr\u00e5den: Per i dag foreligger det ikke en sentral avtale som dekker hele kommunens behov for verken alarmtjenester eller overv\u00e5kingskamera. I f\u00f8rste omgang er det vurdert behov for \u00e5 anskaffe en slik rammeavtale for alarmtjenester, og denne konkurransen er allerede lyst ut. I denne vil det stilles krav om sentrale menneskerettigheter og aktsomhetsvurderinger. Det er p\u00e5 faglig niv\u00e5 s\u00e5 langt ikke vurdert som n\u00f8dvendig \u00e5 anskaffe en egen rammeavtale for overv\u00e5kingskamera, men byr\u00e5den anerkjenner at dette behovet likevel kan oppst\u00e5. Flere av dagens eksisterende avtaler som inkluderer kamerakj\u00f8p er inng\u00e5tt som enkeltkj\u00f8p. Det vil bli vurdert om slik praksis skal erstattes av en fremtidig rammeavtale. Det foreligger ikke en fullstendig oversikt lik den representanten ettersp\u00f8r i sp\u00f8rsm\u00e5l 2, men Bergen kommune har og skal ha rutiner for \u00e5 sikre krav om ivaretakelse av grunnleggende menneskerettigheter i alle kommunens anskaffelser over kr.100.000,- p\u00e5 omr\u00e5der som er opplistet som h\u00f8yrisikogrupper av Direktoratet for forvaltning og \u00f8konomistyring (DF\u00d8), herunder IKT-utstyr. Kommunen tar arbeidet med etisk handel og menneskerettigheter i leverand\u00f8rkjeden alvorlig, og dette er noe det jobbes med kontinuerlig. Bergen kommune forventer at alle virksomheter vi har avtaler med f\u00f8lger norsk lov, b\u00e5de med hensyn til personvern og til menneskerettigheter. Kommunen f\u00f8lger opp dette arbeidet med \u00e5 sjekke at selskapene publiserer de lovp\u00e5lagte rapportene etter \u00e5penhetsloven \u00a7 5 Plikt til \u00e5 redegj\u00f8re for aktsomhetsvurderinger, og at de etterlever kravene vi stiller etter lov om offentlige anskaffelser \u00a7 5 Milj\u00f8, menneskerettigheter og andre samfunnshensyn. Selskapene m\u00e5 ogs\u00e5 levere egenrapporteringsskjema hvor de redegj\u00f8r for sitt arbeid. I tillegg tas temaet ofte opp i kontraktsoppf\u00f8lgingsm\u00f8ter. Kravene kommunen stiller knytter seg opp mot den konkrete kontrakten og innholdet i denne. Etter anskaffelsesloven har ikke Bergen kommune mulighet til \u00e5 stille krav utover de tjenestene eller produktene som f\u00f8lger av avtalen. Det m\u00e5 derfor foretas en konkret vurdering i den enkelte anskaffelse hva det skal stilles krav om og hvordan dette f\u00f8lges opp. \u00c5 gj\u00f8re anskaffelser i et marked der man risikerer at produkter og komponenter i produkter kan v\u00e6re produsert p\u00e5 steder som kan v\u00e6re forbundet med sikkerhetsrisiko og menneskerettighetsutfordringer, byr p\u00e5 flere sammensatte og kompliserte utfordringer. Blant annet p\u00e5 den bakgrunn har byr\u00e5det etterlyst bedre veiledere for \u00e5 h\u00e5ndtere kj\u00f8p fra s\u00e5kalte \u00abrisiko-land\u00bb som for eksempel Kina i sak 230/24 H\u00f8ringsuttalelse: NOU 2024: 9 - Ny lov om offentlige anskaffelser, andre delutredning (behandlet i byr\u00e5dsm\u00f8tet 08.08.2024). Utvalg for finans, kultur og n\u00e6ring behandlet saken i sitt m\u00f8te 21.08.2024. Jacob M\u00e6hle - Byr\u00e5d for finans Dokumentet er godkjent elektronisk. "
}