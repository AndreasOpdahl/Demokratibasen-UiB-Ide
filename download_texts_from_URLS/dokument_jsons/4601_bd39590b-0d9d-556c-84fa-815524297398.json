{
  "dokument_id": "bd39590b-0d9d-556c-84fa-815524297398",
  "doc_type": "case_attachment",
  "kommune": 4601,
  "tittel": "Svar p\u00e5 Skriftlig sp\u00f8rsm\u00e5l nr. 36 fra Christian Haugen (FrP) om MSO og seksualundervisning - Utvalg for helse og sosial 2024",
  "url": "https://bergen.kommune.no/politikere-utvalg/api/fil/bk360/10403982/Svar-pa-Skriftlig-sporsmal-nr-36-fra-Christian-Haugen-FrP-om-MSO-og-seksualundervisning-Utvalg-for-helse-og-sosial-2024",
  "tekst": " BBSM-kommunaldirekt\u00f8rens stab Til Intern korrespondanse Bystyrets kontor v/ Anne Marit Myrstad Eriksen V\u00e5r referanse: 2024/67669-3 Saksbehandler: S\u00f8lve S\u00e6tre Fra Dato: 8. mai 2024 Byr\u00e5d for kultur mangfold og likestilling Svar p\u00e5 Skriftlig sp\u00f8rsm\u00e5l nr. 36 fra Christian Haugen (FrP) om MSO og seksualundervisning - Utvalg for helse og sosial 2024 Representanten Christian Haugen (FrP) har den 19. april 2024 sendt inn f\u00f8lgende skriftlige sp\u00f8rsm\u00e5l: I Klosterhagen-erkl\u00e6ringen til byr\u00e5det vises det til: \u00abKommunen kan ikke l\u00f8se alt, og for \u00e5 m\u00f8te de store samfunnsutfordringene og f\u00e5 til en sterk, livskraftig by, trenger vi \u00e5 ta alle gode krefter i bruk\u00bb, \u00abB\u00e5de samfunn, familie og enkeltmennesker tjener stort p\u00e5 at helsemessige, \u00f8konomiske og sosiale problemer forebygges tidlig. Byr\u00e5det vil v\u00e6re aktivt og tidlig ute for \u00e5 forebygge og sikre at problemene l\u00f8ses tidligst mulig\u00bb og at: \u00abFor \u00e5 forebygge ungdommers fremtidige helse ser byr\u00e5det ogs\u00e5 positivt p\u00e5 at det utvikles et godt og systematisk undervisningsopplegg for seksuell helse i skolen\u00bb. I dag har Bergen kommune et samarbeid med MSO, medisineres seksualopplysning. Studentorganisasjon best\u00e5ende av medisinstudenter ved UiB tar p\u00e5 seg oppdrag p\u00e5 grunnskole ved ungdomstrinnet, asylmottak, h\u00f8yskoler, VGS og voksenoppl\u00e6ring. MSO fokuserer blant annet sin seksualopplysning p\u00e5 b\u00e5de en anatomisk gjennomgang av kj\u00f8nnsorganer, grensesetting, prevensjon, seksuelt overf\u00f8rbare sykdommer, rettigheter, lover og ulike seksuelle legninger. Sp\u00f8rsm\u00e5l til byr\u00e5den: 1. I hvilken grad benytter kommunen seg av \u00e5 leie inn MSO til \u00e5 gjennomf\u00f8re seksualundervisning i Bergen ved grunnskolen? 2. Ser byr\u00e5det for seg \u00e5 utvide bruken av MSO sine tjenester? Svar fra byr\u00e5den 1. Bergen kommune har en egen plan for seksuell helse, seksualopplysning og seksualitetsundervisning som gir f\u00f8ringer for seksualitetsundervisningen i bergensskolen. Byr\u00e5det legger i disse dager fram en statusrapport for dette arbeidet. Grunnskolene i Bergen gir elevene undervisning etter kompetansem\u00e5l tilknyttet det tverrfaglige temaet \u00abFolkehelse og livsmestring\u00bb i l\u00e6replanverket for Kunnskapsl\u00f8ftet 2020 (LK20). I forbindelse med l\u00e6replanverket har Utdanningsdirektoratet (Udir) utviklet st\u00f8tteressursen \u00abSt\u00f8tte til undervisning om kj\u00f8nn og seksualitet\u00bb. St\u00f8tteressursen tar for seg temaene seksuell helse, kj\u00f8nn og identitet, seksuell orientering og grenser, og gjensidig respekt. Videre finner en temaene selvbestemmelse og selvbilde, den seksuelle kroppen, seksualitetens sanser, tanker og f\u00f8lelser, og nyttige kilder til temaene kj\u00f8nn og seksualitet. St\u00f8tteressursen er ment for skolens ansatte, og den best\u00e5r av korte og overordnede tekster som handler om ulike sider av temaene kj\u00f8nn og seksualitet. Tekstene viser hvordan temaene kj\u00f8nn og seksualitet er inkludert i forskjellige fag. I de fleste eksemplene p\u00e5 kompetansem\u00e5l for undervisningen p\u00e5 de forskjellige trinnene er ulike sider ved kj\u00f8nn eller seksualitet tydelig uttrykt, mens andre kompetansem\u00e5l er mer \u00e5pne for tolkning og kan ogs\u00e5 knyttes til andre temaer. St\u00f8tteressursen viser ogs\u00e5 hvordan det er mulig \u00e5 arbeide tverrfaglig med temaene, og hvordan temaene kan v\u00e6re en del av arbeidet med skolemilj\u00f8et og elevenes skolehverdag. Her er Uke 6 fra Sex og politikk et viktig supplement som benyttes. Opprinnelig var Uke 6 utarbeidet for ungdoms- og videreg\u00e5ende skoler, men Sex og politikk har ogs\u00e5 tilpasset undervisningsmateriellet til de ulike aldersgruppene i barneskolen. I kommunikasjon med Etat for skole har vi f\u00e5tt opplyst at etaten ikke har oversikt over hvor mange skoler som eventuelt ogs\u00e5 benytter seg av muligheten til \u00e5 leie inn MSO Bergen til \u00e5 gjennomf\u00f8re seksualundervisning i grunnskolen i Bergen. Uten \u00e5 ha eksakte tall, vet imidlertid etaten at det er vanlig med samarbeid med MSO p\u00e5 mange ungdomsskoler, spesielt p\u00e5 9. trinn, knyttet til Uke 6. Henvendelser til, og samarbeid med MSO har stort sett v\u00e6rt organisert gjennom skolehelsetjenesten. MSO Bergen har i sitt mandat at de skal gi undervisning til personer med funksjonshemning, og de er i gang med dette blant ungdom. Barneverntjenesten for enslige mindre\u00e5rige flyktninger (EMF) har tidligere arrangert egne frivillige undervisningopplegg p\u00e5 ettermiddagen med hjelp av Amathea, MSO Bergen og SMISO (n\u00e5 Nok. Bergen), men dette ble stanset i forbindelse med pandemien. Barneverntjenesten starter n\u00e5 opp igjen dette arbeidet. 2. N\u00e5r det gjelder \u00e5 utvide bruken av MSO, mener byr\u00e5det at dette m\u00e5 ses opp mot det arbeidet som allerede foreg\u00e5r i skolene. Byr\u00e5det er positive til at skoler som \u00f8nsker det kan bruke MSO. Skolene i Bergen gir elevene undervisning etter kompetansem\u00e5l tilknyttet det tverrfaglige temaet \u00abFolkehelse og livsmestring\u00bb i LK20. Dette skjer p\u00e5 2. trinn, 4. trinn, 7. trinn og 10. trinn. Helsesykepleier har ogs\u00e5 samarbeid med skolene rundt undervisning p\u00e5 6. trinn og 9. trinn. Kvalitetsutviklingsgruppene p\u00e5 skolene sikrer tilrettelegging for kollektiv l\u00e6ring og involvering for alle ansatte knyttet til skolens tiltaksplan. Skolene samarbeider med skolehelsetjenesten for \u00e5 avklare hvordan seksualundervisning skal gjennomf\u00f8res p\u00e5 hver enkelt skole/ klasse og hvordan skolehelsetjenesten kan bidra med undervisning og kompetanse. Seksualitetsundervisningen er under revidering skole\u00e5ret 23/24, der Etat for skole og Etat for barn og familie samarbeider om dette arbeidet. Helsestasjon for ungdom (HFU) kan brukes til gruppeundervisning for ungdomsskoleelever, som et supplement til seksualitetsundervisningen de f\u00e5r fra helsesykepleier p\u00e5 skolen. Det anses som viktig at dette gjennomf\u00f8res i HFU sine lokaler, fordi ungdommene da blir kjent med denne tjenesten og lettere vil kunne benytte seg av denne ved behov. Dette har tidligere v\u00e6rt utfordrende p\u00e5 grunn av lite egnede lokaliteter ved flere helsestasjoner for ungdom. Pandemien har ogs\u00e5 v\u00e6rt et hinder. Etter ny lokalisering i Familiens hus i tre byomr\u00e5der (nord, sentrum og vest), har de fleste elevene p\u00e5 10. trinn f\u00e5tt omvisning og undervisning ved Helsestasjon for ungdom (HFU). Unntaket er Fana/Ytrebygda (s\u00f8r) som ikke har egnede lokaler, 11 slik de andre byomr\u00e5dene har. Undervisning og informasjon blir her gitt p\u00e5 skolene/helsestasjonen p\u00e5 Nesttun Skolene melder ogs\u00e5 at de finner sv\u00e6rt gode ressurser om seksualitetsundervisning utarbeidet av fagmilj\u00f8er som Utdanningsdirektoratet (Udir), Regionalt kunnskapssenter for barn og unge (RBKU), Ressurssenter om vald, traumatisk stress og sj\u00f8lmordsf\u00f8rebygging (RVTS) og lignende. Dette er dynamiske ressurser som oppdateres kontinuerlig, i tr\u00e5d med kjerneverdier i l\u00e6replan og fagplaner. P\u00e5 bakgrunn av dette ser byr\u00e5det ikke for seg en formell utvidelse av bruken av MSO sine tjenester, men viser til at dette er noe som kan v\u00e6re aktuelt dersom skolene selv \u00f8nsker og har behov for dette. Dette m\u00e5 i s\u00e5 tilfelle bli opp til skolene selv, slik dagens praksis er. Charlotte Spurkeland \u2013 byr\u00e5d for barnevern, sosiale tjenester og mangfold Dokumentet er godkjent elektronisk. "
}