{
  "dokument_id": "8bafff8d-aab5-57db-8d88-1ab574a9a2c9",
  "doc_type": "case_presentation",
  "kommune": 4601,
  "tittel": "H\u00f8ringsuttalelse: Utkast til forskrift om tilskudd til kulturhistorisk verdifulle kirkebygg",
  "url": "https://bergen.kommune.no/politikere-utvalg/api/fil/bk360/10087120/Framstilling-Horingsuttalelse-Utkast-til-forskrift-om-tilskudd-til-kulturhistorisk-verdifulle-kirkebygg",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/34393-5 H\u00f8ringsuttalelse: Utkast til forskrift om tilskudd til kulturhistorisk verdifulle kirkebygg Hva saken gjelder: Saken gjelder h\u00f8ring av utkast til forskrift om tilskudd til kulturhistorisk verdifulle kirkebygg. Barne- og familiedepartementet (BFD) sendte ut h\u00f8ringsbrev 21.02.2024 hvor det bes om Innspill til hvordan statens tilskudd til kulturhistoriske bygg skal innrettes. Hjemmelsgrunnlaget for forskriften er bevilgningsvedtak i Stortinget. Hovedelementer i tilskuddsordningen vil presenteres for Stortinget i revidert nasjonalbudsjett. H\u00f8ringsfrist: Frist for \u00e5 levere h\u00f8ringsinnspill er 08.04.2024. Byr\u00e5dsavdeling for byutvikling har bedt om utsatt frist, men har ikke f\u00e5tt dette p\u00e5 grunn av BFD sine egne frister frem mot behandling av revidert nasjonalbudsjett. Bakgrunn Stortinget har bestemt at verdiene i Opplysningsvesenets fond skal deles mellom Den norske kirke og staten, jf. Innst. 209 S (2019-2020). Staten skal samtidig \u00f8ke innsatsen for bevaring av kulturhistorisk verdifulle kirkebygg tilsvarende verdien av statens andel av Opplysningsvesenets fond (Ovf). Statens \u00f8kte innsats skal ikke avl\u00f8se kommunenes \u00f8konomiske ansvar for kirkebyggene etter trossamfunnsloven \u00a7 14. Statens andel av verdiene i Ovf er tidligere estimert til 10 mrd. kroner og har blitt omtalt som \u00abKirkebevaringsfondet\u00bb. Bevaringsstrategien og forskriftsutkastet For \u00e5 f\u00f8lge opp Stortingets vedtak har regjeringen besluttet at det skal brukes inntil 500 mill. kroner \u00e5rlig i 20-30 \u00e5r p\u00e5 istandsetting av kulturhistorisk verdifulle kirkebygg. Den \u00e5rlige tildelingen skal tilpasses istandsettingsbehov og -kapasitet i markedet, slik at det kan bli variasjoner i de \u00e5rlige statlige tilskuddene. Det faglige grunnlaget anbefaler en gradvis opptrapping samtidig som det satses p\u00e5 kunnskap og kompetanse. N\u00e5r den statlige forpliktelsen er n\u00e5dd, skal statens utbytter fra Opplysningsvesenets fond fortsatt bli satt av til form\u00e5let. Regjeringen har besluttet at det skal utarbeides \u00e9n bevaringsstrategi med tre tilh\u00f8rende bevaringsprogram delt inn etter alder p\u00e5 kirkene: a) Bevaringsprogrammet for middelalderkirker b) Bevaringsprogrammet for kirkebygg fra perioden 1537\u20131850 c) Bevaringsprogrammet for kirkebygg oppf\u00f8rt etter 1850. 1 Fram mot 2030 vil middelalderkirkeprogrammet ha h\u00f8yest prioritet, men det skal ogs\u00e5 tildeles tilskudd til andre kulturhistorisk verdifulle kirkebygg i tr\u00e5d med bevaringsstrategien og tilskuddsordningen. Regjeringen har besluttet en bred tiln\u00e6rming, og det skal v\u00e6re f\u00f8lgende fire innsatsomr\u00e5der til hvert bevaringsprogram: 1. Bevaring (istandsetting sikring og konservering). 2. Kunnskap og kompetanse. 3. Opplevelse og formidling. 4. Engasjement og deltakelse. St\u00f8rstedelen av statens midler skal g\u00e5 til innsatsomr\u00e5de 1. Bevaring. Ressurser skal fordeles til hvert av innsatsomr\u00e5dene ut fra den enkelte tilskuddss\u00f8knad og det enkelte programs behov. Kriterier knyttet til kulturmillj\u00f8verdi, kirkelig verdi, vedlikeholdtilstand, h\u00e5ndverkstilgang, geografiske forhold med mer skal ligge til grunn for prioritering av istandsetting. Bevaringsstrategien for kulturhistorisk verdifulle kirkebygg ble lansert 21. februar 2024. Denne ligger til grunn for innretningen av forskriften, og angir begrunnelser for forslag til bestemmelser. Bevaringsstrategien viser eksempler p\u00e5 hvor stor kommunenes egenandel vil bli i prosjekter med ulike kostnader. Dette gj\u00f8r det lettere for kommuner og andre til \u00e5 ta stilling og gi innspill til niv\u00e5et p\u00e5 den kommunale medfinansieringen som foresl\u00e5s. Bevaringsstrategien ligger her: Bevaringsstrategi for kulturhistorisk verdifulle kirkebygg - regjeringen.no. Forskriftens \u00a7 4-4 fastsetter hvor stor andel av kostnadene staten skal dekke, og det skilles mellom bevaringsprogrammet for middelalderkirker og de to \u00f8vrige bevaringsprogrammene: \u00abI bevaringsprogrammet for middelalderkirker vil staten dekke kostnadene til istandsetting, sikring og konservering etter f\u00f8lgende intervaller: \u2022 25 prosent av kostnadene i intervallet 0 \u2013 10 mill. kroner \u2022 40 prosent av kostnadene i intervallet 10 - 30 mill. kroner \u2022 75 prosent av kostnadene i intervallet 30 - 70 mill. kroner \u2022 90 prosent av kostnadene over 70 mill. kroner I de to \u00f8vrige bevaringsprogrammene vil staten dekke kostnadene til istandsetting, sikring og konservering etter f\u00f8lgende intervaller: \u2022 15 prosent av kostnadene i intervallet 0 \u2013 10 mill. kroner \u2022 30 prosent av kostnadene i intervallet 10 - 30 mill. kroner \u2022 50 prosent av kostnadene i intervallet 30 - 70 mill. kroner \u2022 80 prosent av kostnadene over 70 mill. kroner.\u00bb Det g\u00e5r frem av Bevaringsstrategien at midlene skal forvaltes av et programsekretariat og et programstyre. I utkast til forskriften er disse omtalt under samlebetegnelsen \u00abtilskuddsforvalter\u00bb. BFD vil etter h\u00f8ringen vurdere om det er mer hensiktsmessig \u00e5 n\u00e6rmere angi hvem som er tilskuddsforvalter. Innspill fra fagetat: Byantikvaren har gitt f\u00f8lgende uttalelse til saken i notat datert 18.mars 2024, uttalelsen f\u00f8lger vedlagt: 2 \u00abBergens rike kirkearkitektur strekker seg tilbake til da de f\u00f8rste kirkene ble oppf\u00f8rt i Norge i middelalderen. Innenfor kommunegrensen er det bevart flere kirkebygg fra middelalderen og et stort antall listef\u00f8rte kirker med h\u00f8y kulturmilj\u00f8verdi. Bergens kirkearkitektur er behandlet tematisk i \u00abIdentitet med s\u00e6rpreg\u00bb \u2013 Kulturmilj\u00f8plan for Bergen for perioden 2021-20251. Byantikvaren er sv\u00e6rt positiv til at det gjennom Bevaringsstrategi for kulturhistorisk verdifulle kirkebygg iverksettes en m\u00e5lrettet innsats for \u00e5 sette i stand og sikre de kulturhistoriske verdifulle kirkene. Behovet for \u00e5 iverksette et st\u00f8rre l\u00f8ft for \u00e5 sikre disse kulturmilj\u00f8verdiene har de senere \u00e5rene blitt tydelig dokumentert. Bevaringstrategien legger opp til en oppbygning med tre ulike bevaringsprogam (Bevaringsprogram for middelalderkirker, Bevaringsprogram for kirker 1537-1850 og Bevaringsprogram for kirker etter 1850). Frem til 2030 skal middelalderkirkene, basert p\u00e5 kulturhistorisk verdi og gjennomg\u00e5ende lave tilstandsgrad, ha h\u00f8yest prioritet. Dette mener vi er en hensiktsmessig innretning og prioritering, men vil p\u00e5peke viktigheten av at dokumentasjon og systematisering av eksisterende, og ny kunnskap om bygningene, prioriteres f\u00f8r konkrete tiltak p\u00e5 bygningene iverksettes. Her m\u00e5 tilgang til kvalifisert kompetanse og kapasitet i markedet hensyntas. Vi vil ogs\u00e5 benytte anledningen til \u00e5 p\u00e5peke at det finnes et stort og delvis akutt rehabiliteringsbehov for etter-reformatoriske kirker. Vi vil i det videre fremheve innsatsomr\u00e5de 2 i Bevaringstrategien som gjelder kunnskap og kompetanse. Dokumentasjon er helt n\u00f8dvendig for \u00e5 forst\u00e5 b\u00e5de middelalderkirkene og kirkene i de andre innsatsomr\u00e5dene, og kunnskapsproduksjon b\u00f8r trekkes inn som en grunnleggende premiss for all istandsetting og vedlikehold. Generelt er ulike kompetansetiltak knyttet til b\u00e5de dokumentasjon, og selve bevaringsarbeidet, helt n\u00f8dvendig for at kirkebyggene skal ivaretas p\u00e5 best mulig m\u00e5te. Byantikvaren er derfor s\u00e6rlig positive til at man har inkludert kompetansebygging som et synlig og viktig ledd i bevaringen av v\u00e5re kirkebygg.\u00bb Byr\u00e5dens vurdering og forslag til h\u00f8ringsuttalelse: Bergen kommune ser positivt p\u00e5 at regjeringen har besluttet at det skal brukes inntil 500 mill. kroner \u00e5rlig i 20-30 \u00e5r p\u00e5 istandsetting av kulturhistorisk verdifulle kirkebygg. Bergen har en rik kirkearkitektur som strekker seg tilbake til da de f\u00f8rste kirkene ble oppf\u00f8rt i Norge i middelalderen. God og ansvarlig forvaltning, drift og vedlikehold av disse kirkebyggene forutsetter b\u00e5de \u00f8konomi, kompetanse og kunnskap. Byr\u00e5det vektlegger i Klosterhagenerkl\u00e6ringen n\u00f8dvendigheten av statlig st\u00f8tte til vedlikehold av byens middelalderkirker. Dette er viktig for \u00e5 verne om v\u00e5r felles kulturarv for fremtidige generasjoner. Det er i den anledning s\u00e6rlig positivt at bevaringsstrategien legger opp til at middelalderkirkene skal ha h\u00f8yeste prioritering i perioden frem mot 2030. Byantikvaren har utarbeidet faglige innspill til h\u00f8ringen som er gjengitt over. Innspillene er sv\u00e6rt positive til den m\u00e5lrettede innsatsen for kirkebyggene, og gir st\u00f8tte til prioritering av middelalderkirker, men fremhever samtidig viktigheten av dokumentasjon og kunnskap f\u00f8r iverksetting av konkrete tiltak. Byantikvaren p\u00e5peker ogs\u00e5 at det er stort rehabiliteringsbehov for etter-reformatoriske kirker. Innsatsomr\u00e5de 2 i Bevaringsstrategien (kunnskap og kompetanse) fremheves som avgj\u00f8rende for god forst\u00e5else og for at byggene skal ivaretas p\u00e5 best mulig m\u00e5te. Bergen kommune viser til Byantikvarens vurderinger og inkluderer disse i sin helhet i kommunens uttalelse. Bergen kirkelige fellesr\u00e5d (BKF) er forvalter av 4 middelalderkirker og 16 listef\u00f8rte kirker som omfattes av den statlige bevaringsstrategien for kulturhistorisk verdifulle kirkebygg. Bergen kommune har gjennom arbeidet med h\u00f8ringsuttalelsen v\u00e6rt i dialog med BKF, og anbefaler p\u00e5 bakgrunn av dette noen endringer i utkast til forskriften: 3 1. Forskriftens \u00a7 4-4 fastsetter hvor stor andel av kostnadene staten skal dekke. Forskriften knytter andelen til fire kostnadsintervaller (under 10 millioner kroner, mellom 10-30 millioner kroner, mellom 30-70 millioner kroner, og over 70 millioner kroner), hvor statens andel \u00f8ker i takt med st\u00f8rrelsen p\u00e5 prosjektet. Bergen kommune viser her til at de fleste rehabiliteringsprosjekter koster mindre enn 10 millioner kroner, slik at kommune og kirkeeier for slike prosjekter m\u00e5 dekke hoveddelen av kostnader. Bergen kommune anbefaler at statens andel endres vesentlig fordi kommunenes andel blir sv\u00e6rt stor for mindre prosjekter. I bevaringsprogrammet for middelalderkirker s\u00e5 anbefaler Bergen kommune at staten sin andel i hovedsak b\u00f8r dekke hele kostnadssummen, og at dette er uavhengig av st\u00f8rrelsen p\u00e5 prosjektet. Dette begrunnes med at middelalderkirkene har stor nasjonal verdi og at bevaringsarbeidet kan v\u00e6re komplisert og forutsette et h\u00f8yt kunnskap- og kompetanseniv\u00e5. For de to \u00f8vrige bevaringsprogrammene s\u00e5 vurderer Bergen kommune at statens andel endres vesentlig, og anbefaler i utgangspunktet samme st\u00f8tte som er gitt de siste \u00e5rene med 60% prosjektst\u00f8tte fra f\u00f8rste krone. En flat tilskuddsandel vil bidra til en likere tildeling av tilskudd uavhengig om kirker har et stort eller lite rehabiliteringsbehov. Det vil ogs\u00e5 bidra til at n\u00f8dvendig vedlikehold ikke utsettes for \u00e5 samle opp grunnlaget for st\u00f8rre tilskudd. Eventuelt s\u00e5 b\u00f8r andelen utgj\u00f8re 50% uansett st\u00f8rrelse p\u00e5 prosjektet. Ordningene beskrevet i \u00a7 4-4 om ekstra midler til de kommunene som har brukt minst 100 millioner de siste 5 \u00e5rene b\u00f8r komme i tillegg. 2. Det er viktig med gode rammer for forprosjekter for \u00e5 sikre kostnadseffektivitet og n\u00f8dvendig kvalitet. Det b\u00f8r vurderes om det er hensiktsmessig \u00e5 gi 100% statlig bevilgning til forprosjektene, eller om en viss egenandel kan ha fordeler. 3. Dersom et bygg mangler oppdatert tilstandsanalyse b\u00f8r dette kunne inng\u00e5 i forprosjektet, innenfor en gitt \u00f8konomisk ramme. 4. Selv om middelalderkirkene skal prioriteres frem mot 2030, er det viktig at arbeidet med noen prosjekter p\u00e5 listef\u00f8rte kirker ogs\u00e5 kan startes opp. Sentralt i Bergen sentrum er Johanneskirken et viktig og synlig bygg i bybildet. Kirken st\u00e5r i dag innebygget i sikringsstillas i p\u00e5vente av kirkebevaringsprogrammet. Bergen kommune har satt av midler til \u00e5 b\u00e6re kommunens egeninnsats i prosjektet, og ber om at staten gjennom kirkebevaringsprogrammet bidrar med tilsagn om sin andel. 5. Siden det legges opp til evalueringer og mulige endringer i en oppstartsperiode, s\u00e5 b\u00f8r detaljniv\u00e5et i forskriften vurderes slik at det enkelt kan gj\u00f8res justeringer ved behov. Under f\u00f8lger kommentarer til enkelte paragrafer i forskriften: \u00a7 1-2 a: Tilskudd b\u00f8r f\u00f8lge prosjektene til de er ferdige, for \u00e5 sikre at prosjekter gjennomf\u00f8res og ikke startes opp og blir st\u00e5ende halvferdige. \u00a7 2-1 Det b\u00f8r vurderes om p\u00e5begynte prosjekter kan inkluderes i beregningsgrunnlag for st\u00f8rrelsen p\u00e5 tilskuddet, og hvordan dette eventuelt forholder seg til kostandsintervallene under \u00a7 4-4. \u00a7 2-2: Det er positivt at tilskudd ogs\u00e5 kan gis til tiltak for EN\u00d8K, inneklima og universell utforming. 4 \u00a7 3-5 a: F\u00f8r oppstart av et forprosjekt er det stor usikkerhet rundt \u00f8konomisk omfang av rehabilitering. Til s\u00f8knad om tilskudd til forprosjekt s\u00e5 vil intensjonserkl\u00e6ringer fra kommuner om medfinansiering derfor ha varierende grad av videre forpliktelse. Kirkelige fellesr\u00e5d som allerede har rammefinansiering til kirkebygg b\u00f8r v\u00e6re unntatt krav om intensjonserkl\u00e6ring fra kommunen, det b\u00f8r v\u00e6re tilstrekkelig med oversikt over tilgjengelige midler til egeninnsats. \u00a7 3-5 b: Til s\u00f8knad om tilskudd til et hovedprosjekt s\u00e5 kan fellesr\u00e5dene lage \u00f8konomiske planer for kommunal medfinansiering og egeninnsats, men det vil samtidig v\u00e6re usikkerhet rundt fremtidige kommunale vedtak om finansiering til oppfyllelse av planene. Det b\u00f8r vurderes om krav til s\u00f8knad om tilskudd til et hovedprosjekt skal v\u00e6re like store uavhengig av prosjektets st\u00f8rrelse, eller om det er hensiktsmessig at s\u00f8knadskravene skal v\u00e6re mindre omfattende for mindre prosjekter. For mindre prosjekter til 5 millioner kroner kan krav til s\u00f8knaden v\u00e6re uhensiktsmessig store. I rehabiliteringsprosjekter kan det underveis avdekkes nye behov for tiltak, slik at godkjenninger m\u00e5 komme underveis. Konklusjon Bergen kommune startet i 2010 arbeidet med rehabilitering av Mariakirken, som er en av tre bevarte middelalderkirker i Bergen sentrum. Dette har v\u00e6rt et omfattende \u00f8konomisk arbeid. Samtidig har Bergen kommune brukt store summer p\u00e5 rehabilitering av fredede og listef\u00f8rte kirker. Bergen kommune ser derfor sv\u00e6rt positivt p\u00e5 at regjeringen har besluttet at det \u00e5rlig i 20-30 \u00e5r fremover skal brukes betydelig midler p\u00e5 istandsetting av kulturhistorisk verdifulle kirkebygg. Bergen kommune anbefaler noen justeringer av forskriften for \u00e5 bidra til at flest mulig kirkebygg skal kunne istandsettes og bevares, og slik gi grunnlag for opplevelse, engasjement og innsikt i kulturhistorien. Bergen kommune anbefaler at statens andel b\u00f8r \u00f8kes til \u00e5 dekke st\u00f8rre deler av kostnadene til istandsetting, sikring og konservering. Statens andel b\u00f8r \u00f8kes til \u00e5 dekke hele kostnaden for middelalderkirker, og for de \u00f8vrige bevaringsprogrammene s\u00e5 b\u00f8r statens andel v\u00e6re samme niv\u00e5 som er gitt de siste \u00e5rene med 60% st\u00f8tte fra f\u00f8rste krone. \u00d8konomiske konsekvenser: Saken har ingen direkte \u00f8konomiske konsekvenser for Bergen kommune. Vedtakskompetanse: Det g\u00e5r fram av byr\u00e5dets fullmakter (vedtatt av bystyret 16.12.2020 i sak 378/20) \u00a7 6 at: \u00abByr\u00e5det avgir h\u00f8ringsuttalelser p\u00e5 vegne av Bergen kommune. H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. Forretningsutvalget kan p\u00e5 vegne av bystyret avgj\u00f8re hvorvidt en h\u00f8ringsuttalelse inneholder prinsipielle avveininger og m\u00e5 fremsendes til behandling i bystyret\u00bb Forretningsutvalget i Bergen kommune behandlet saken i m\u00f8tet 05.03.2024 (sak 78/24) og fattet vedtak om at byr\u00e5det skal avgi h\u00f8ringssvar p\u00e5 vegne av Bergen kommune. Byr\u00e5d for byutvikling innstiller til byr\u00e5det \u00e5 fatte f\u00f8lgende vedtak: 1. Bergen kommune avgir h\u00f8ringsuttalelse til Barne- og familiedepartementet sin utkast til forskrift slik den fremkommer av byr\u00e5dens forslag. 2. Melding om vedtak sendes Bystyrets kontor. 5 Dato: 2. april 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: H\u00f8ring \u2013 Utkast til forskrift om tilskudd til kulturhistorisk verdifulle kirkebygg, datert 21.02.2024. Forskrift om tilskudd til kulturhistorisk verdifulle kirkebygg, utkast som sendes p\u00e5 h\u00f8ring, datert 21.02.2024. Byantikvarens innspill til bestilling av notat i forbindelse med h\u00f8ringssak, datert 18.03.2024. 6 "
}