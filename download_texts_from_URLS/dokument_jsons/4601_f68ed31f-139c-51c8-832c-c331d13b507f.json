{
  "dokument_id": "f68ed31f-139c-51c8-832c-c331d13b507f",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Richard Storevik ang. l\u00f8nns- og arbeidsvilk\u00e5r for ansatte i serveringsbransjen.",
  "url": "https://bergen.kommune.no/politikere-utvalg/api/fil/bk360/10012919/Svar-pa-representantforslag-fra-Richard-Storevik-ang-lonns-og-arbeidsvilkar-for-ansatte-i-serveringsbransjen-",
  "tekst": " Byr\u00e5dsavdeling for n\u00e6ring, kultur og idrett Til Intern korrespondanse Bystyrets kontor V\u00e5r referanse: 2023/278789-7 Saksbehandler: Gerd Nilsen Fra Dato: 20. mars 2024 Byr\u00e5d for n\u00e6ring, kultur og idrett Svar p\u00e5 representantforslag fra Richard Storevik ang. l\u00f8nns- og arbeidsvilk\u00e5r for ansatte i serveringsbransjen. Forretningsutvalget har i m\u00f8te 12. desember i sak 65/23 fattet f\u00f8lgende vedtak: 1. Representantforlag fra Richard Storevik ang. l\u00f8nns- og arbeidsvilk\u00e5r for ansatte i serveringsbransjen oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 08.05.24. 3. Utvalg for finans, kultur og n\u00e6ring avgir innstilling i saken. Bystyrerepresentanten Richard Storevik (A) har overlevert et representantforslag iht. punkt 3.2. i Reglement for Bergen bystyre og utvalgene 2023-2027. Forslaget ble overlevert ordf\u00f8reren i bystyrets m\u00f8te 22.11.23. Forslaget lyder slik: Utelivsbransjen har historisk sett hatt store utfordringer knyttet til l\u00f8nns - og arbeidsvilk\u00e5r for de ansatte. Det er en bransje som i veldig stor grad sysselsetter unge mennesker. Faktisk er n\u00e6r halvparten av de 50 000 ansatte under 25 \u00e5r, og en tredjedel kommer fra andre land enn Norge. Det er ofte slik at de useri\u00f8se akt\u00f8rene i bransjen utnytter sine ansatte og har sv\u00e6rt d\u00e5rlige l\u00f8nns - og arbeidsvilk\u00e5r. Og et tilsyn viste at rundt 80 prosent av bedriftene br\u00f8t arbeidsmilj\u00f8loven p\u00e5 ett eller flere punkt. I januar i 2018 ble minstel\u00f8nnen i serveringsbransjen allmenngjort, som betyr at ansatte i barer, restauranter og andre utesteder har krav p\u00e5 minstel\u00f8nn. Det er kommunen som gir skjenkebevilling til utestedene, og vi har anledning til \u00e5 stille en rekke krav. I utvalg for finans, kultur og n\u00e6ring sitt m\u00f8te den 08. November svarte byr\u00e5d Digranes at \u201cn\u00e5r det gjelder useri\u00f8se akt\u00f8rer skal vi h\u00e5ndtere det p\u00e5 en like god m\u00e5te som det alltid har v\u00e6rt gjort. Om ikke bedre\u201d. Arbeiderpartiet ser frem til \u00e5 h\u00f8re mer om hvordan byr\u00e5d Digranes skal forbedre l\u00f8nns- og arbeidsvilk\u00e5rene for de ansatte i serveringsbransjen og fremmer derfor f\u00f8lgende punkt til vedtak. Forslag til vedtak: 1. Bergen kommune skal utrede hvorvidt vi kan stille krav om tariffavtale for \u00e5 f\u00e5 innvilget s\u00f8knad om skjenkebevilling. 2. Bystyret ber byr\u00e5det fremme en sak om hvordan Bergen kommune kan bidra til mer seri\u00f8se l\u00f8nns- og arbeidsvilk\u00e5r i serveringsbransjen. Byr\u00e5dets vurdering av representantforslaget: 1. Byr\u00e5det mener at det ikke hjemmel i alkoholloven til \u00e5 stille krav om tariffavtale for \u00e5 f\u00e5 innvilget s\u00f8knad om skjenkebevilling. Dette f\u00f8lger fra utredning foretatt av Kontor for skjenkesaker ifm. \"[f]orslag til nye retningslinjer for tildeling av salgs- og skjenkebevillinger i Bergen kommune for bevillingsperioden 2020 - 2024, samt forskrift om salgs-, skjenke og \u00e5pningstider i Bergen kommune\" (byr\u00e5dssak 1058/24, side 16 og 17), som gjengitt her: Av alkohollovens \u00a7 4-3 fremkommer at det kan settes vilk\u00e5r for bevillingen i samsvar med alminnelige forvaltningsrettslige prinsipper. Dette gir kommunen mulighet til \u00e5 styre n\u00e6ringen i \u00f8nsket retning. Dette dog slik at vilk\u00e5rsadgangen m\u00e5 f\u00f8lge av den alminnelige forvaltningsretten, utviklet gjennom langvarig rettspraksis og juridisk teori. Vilk\u00e5rsl\u00e6ren setter ogs\u00e5 grenser for hvilke vilk\u00e5r som kan stilles. De viktigste momenter ved denne vurderingen er krav til saklig sammenheng og krav til forholdsmessighet. Hvorvidt et vilk\u00e5r er saklig begrunnet, vil i hovedsak bero p\u00e5 en tolkning av loven, lovens form\u00e5l og form\u00e5let bak de enkelte bestemmelsene. Helsedirektoratet har i sin veileder for alkoholloven vurdert disse forhold i deres kommentarer til \u00a7 4-3. Spesielt til vurderingen om \u00e5 stille krav og vilk\u00e5r om minstel\u00f8nn, kan en trekke frem kommentaren inntatt i pkt. 4.3.1 som lyder som f\u00f8lger: \u00abKommunen kan ikke uten videre stille vilk\u00e5r om gjennomf\u00f8ring av noe som samfunnsmessig sett er \u00f8nskelig, men som lovgivningen g\u00e5r inn for \u00e5 fremme gjennom andre lover og andre organer. For eksempel vil krav om overholdelse av arbeidsmilj\u00f8loven, tobakkskadeloven \u00a7 25 (r\u00f8ykeloven) eller krav for \u00e5 fremme milj\u00f8hensyn normalt ikke oppfylle saklighetskravet. Imidlertid er det eksplisitt nevnt i bestemmelsens forarbeider at kommunen kan sette vilk\u00e5r om at stedet er godkjent av brannvernmyndighetene, Mattilsynet etc.\u00bb Slik det her fremkommer, er det ikke uten videre anledning til \u00e5 stille vilk\u00e5r om gjennomf\u00f8ring av noe som samfunnsmessig sett er \u00f8nskelig, men som lovgivningen fremmer gjennom annen lovgivning og andre organer. Kravet til minstel\u00f8nn er nok samfunnsmessig \u00f8nskelig, jf. lovgivningen om dette. Likevel er det annet lovverk og andre tilsynsordninger og tilsynsorganer som skal f\u00f8lge opp dette. Det kan her s\u00e6rskilt nevnes arbeidstilsynets oppgaver n\u00e5r det gjelder oppf\u00f8lging av arbeidsrettslige forhold. Dette er da ogs\u00e5 eksplisitt nevnt i Helsedirektoratets kommentar ovenfor inntatt ovenfor. Helsedirektoratet anf\u00f8rer i kommentaren at disse forhold normalt ikke vil oppfylle saklighetskravet. Kommunen m\u00e5 ved saksbehandling og kontroll legge vekt p\u00e5 de forhold som fremkommer av alkoholloven og dens form\u00e5l. Selv om form\u00e5let og hensikten er god, m\u00e5 en del av dette kontrollansvaret tilligge de fagmyndigheter det h\u00f8rer hjemme under. Dersom disse myndighetene finner forholdene s\u00e5 graverende at de b\u00f8r f\u00e5 konsekvenser for bevillingen, m\u00e5 de varsle bevillingsmyndigheten om dette, jf. alkohollovens \u00a7 1-15. Andre lovregler skal ogs\u00e5 f\u00f8lges, men n\u00e5r det er andre organer som skal f\u00f8lge opp lovregler, lovbrudd og u\u00f8nsket atferd, mener vi at dette ikke kan stille som vilk\u00e5r for \u00e5 f\u00e5 innvilget s\u00f8knad om skjenkebevilling. 2. Byr\u00e5det anerkjenner at det er lav andel av arbeidstakerne i serverings- og utelivsbransjen som er fagorganisert. Samtidig er en relativt stor andel av de ansatte deltidsansatt, og det er stor turnover i bransjen. Byr\u00e5det vil g\u00e5 i dialog med fagforeningsorganisasjoner for \u00e5 dr\u00f8fte utfordringer knyttet til l\u00f8nns- og arbeidsvilk\u00e5r i serverings- og utelivsbransjen. Byr\u00e5det finner det ikke naturlig \u00e5 fremme en egen sak til bystyret om dette. Christine B. Meyer - Byr\u00e5dsleder Reidar Digranes - Byr\u00e5d for n\u00e6ring, kultur og idrett Dokumentet er godkjent elektronisk. "
}