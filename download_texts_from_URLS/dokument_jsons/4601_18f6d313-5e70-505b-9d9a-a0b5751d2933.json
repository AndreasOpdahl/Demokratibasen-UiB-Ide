{
  "dokument_id": "18f6d313-5e70-505b-9d9a-a0b5751d2933",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 34 fra Christine \u00d8degaard (MDG) om nullvisjon for overdosed\u00f8dsfall - Utvalg for helse og sosial 2024",
  "url": "https://bergen.kommune.no/politikere-utvalg/api/fil/bk360/10346332/Svar-pa-skriftlig-sporsmal-nr-34-fra-Christine-Odegaard-MDG-om-nullvisjon-for-overdosedodsfall-Utvalg-for-helse-og-sosial-2024",
  "tekst": " BBSM-kommunaldirekt\u00f8rens stab Til Intern korrespondanse Bystyrets kontor v/ Anne Marit Myrstad Eriksen V\u00e5r referanse: 2024/66527-3 Saksbehandler: Rune Tj\u00f8svold Fra Dato: 15. mai 2024 Byr\u00e5d for barnevern, sosiale tjenester og mangfold Svar p\u00e5 skriftlig sp\u00f8rsm\u00e5l nr. 34 fra Christine \u00d8degaard (MDG) om nullvisjon for overdosed\u00f8dsfall - Utvalg for helse og sosial 2024 Representanten Christine Henriksen \u00d8degaard (MDG) har den 18. april sendt inn f\u00f8lgende skriftlige sp\u00f8rsm\u00e5l: I forrige periode vedtok bystyret enstemmig at Bergen skulle innf\u00f8re en nullvisjon for overdosed\u00f8dsfall. I vedtaket l\u00e5 det ogs\u00e5 at dette skulle jobbes mot med kunnskapsbaserte tiltak. Sp\u00f8rsm\u00e5l til byr\u00e5den: I lys av forrige m\u00e5neds h\u00f8ring, hvilke tiltak er igangsatt, og hvilke tiltak er planlagt igangsatt for \u00e5 oppfylle denne nullvisjonen? Svar fra byr\u00e5den: I bystyresak 2022/33208 \u00abRepresentantforslag fra Christine \u00d8degaard (MDG), Julie Andersland (V), H\u00e5kon Pettersen (KrF), Leonora Hjelle(A), Hilde Onarheim (H), Magne Hages\u00e6ter (R), Ronny Gr\u00f8nsdal (FP), Marte Monstad (FrP) og Olav Reiker\u00e5s (Sp) om nullvisjon for overdosed\u00f8dsfall i Bergen\u00bb fremkommer det at Bergen kommune siden 2014 har v\u00e6rt aktivt medvirkende i Nasjonal overdosestrategi. Som det fremkom i svaret p\u00e5 representantforslaget har Bergen kommune en rekke tiltak som det arbeides daglig med i rustjenestene i Bergen kommune. I tillegg har Bergen kommune iverksatt en rekke tiltak som direkte eller indirekte styrker det overdoseforebyggende arbeidet og ivaretar ulike andre aspekter som f\u00f8lger av overdoser og overdosed\u00f8dsfall: \u2022 Det ble etablert et tverrfaglig overdoseteam i 2017 \u2022 Det ble opprettet av spr\u00f8yterom i 2016 \u2022 Spr\u00f8yterom er blitt til brukerrom for alle ulovlige rusmidler i 2019 \u2022 Samarbeidsprosjekt med Helse Bergen rundt hepatitt C diagnostisering og behandling i perioden 2018-2020. Av 800 LAR-pasienter som ble testet for hepatitt C, var halvparten smittet. 370 av disse 400 brukerne er n\u00e5 smittefrie. \u2022 Bergen kommune markerer \u00e5rlig Verdens overdosedag 31. august for \u00e5 skape \u00e5penhet og redusere stigma. \u2022 Bergen kommune etablerer i l\u00f8pet av \u00e5ret et tilbud for etterlatte etter narkotikarelaterte d\u00f8dsfall. Det arbeides ogs\u00e5 med \u00e5 opprette tilbud for etterlatte som selv er i aktiv rus. \u2022 Bevisstgj\u00f8ring om \u00f8kt overdosefare ved utskrivning fra institusjoner og fengsel \u2022 Styrket oppmerksomheten p\u00e5 helse- og overdoseproblematikk i eksisterende botiltak og andre hjemmebaserte tjenester. \u2022 Har gjennomf\u00f8rt ulike tiltak for \u00e5 \u00f8ke kompetanse p\u00e5 overdoseproblematikk sett i sammenheng med psykisk helse og selvmordsproblematikk \u2022 Det er etablert samarbeid med nabokommunene om overdoseforebygging sammen med KORUS Vest \u2022 \u00d8kt kunnskap om overdoserisiko og rusproblematikk i alle tjenester som jobber med personer i risiko for overdose \u2022 Det er utarbeidet avdelingsvise prosedyrer i Etat for psykisk helse og rustjenester for h\u00e5ndtering og kartlegging av overdoser. \u2022 Gjennomf\u00f8re et forbedringsarbeid ved rusrelaterte d\u00f8dsfall. Dette er et samarbeid mellom EST og EPHRT. Metodikken ligger i \u00e5 gjennomg\u00e5 rusrelaterte d\u00f8dsfall i et samarbeidsm\u00f8te med de som ga tiltak og tjenester til avd\u00f8de. Her utformes det en rapport som blir oversendt et kvalitetsutvalg i EST/EPHRT. Rapporten blir grunnlag for eventuelt nye tiltak og forbedringer. I tillegg til det som fremkommer i svaret p\u00e5 representantforslaget har kommunen hatt: \u2022 Switch kampanje (bytte fra injisering til r\u00f8yking av heroin) og tryggere bruk av rusmidler Varslingsrutine om sterkt eller urent rusmiddel i oml\u00f8p \u2022 Kurs i hjerte og lungeredning \u2022 Oppl\u00e6ring av brukere, p\u00e5r\u00f8rende og ansatte i bruk av Nalokson nesespray (motgift mot opioider) Det p\u00e5g\u00e5r ogs\u00e5 to arbeidsprosesser som indirekte kan f\u00e5 overdoseforebyggende virkninger. Forbedringsarbeidet \u00abBrukerreisen ROP\u00bb er et arbeid i regi av byr\u00e5dsavdelingen og involverer Etat for sosiale tjenester, Etat for psykisk helse og rustjenester, Boligetaten og Etat for barn og familie, med fokus p\u00e5 bedre samordning og koordinering av tjenester til brukere som har samtidige rus/psykiske helseutfordringer. Etat for psykisk helse og rustjenester arbeider ogs\u00e5 med tjenesteinnhold og vurderinger av lokasjon for et sentrumsn\u00e6rt MO senter. Helsedirektoratet har p.t. en h\u00f8ring om \u00abNasjonale r\u00e5d for kommunalt overdoseforebyggende arbeid\u00bb med h\u00f8ringsfrist 1. august 2024. Nasjonale faglige r\u00e5d for kommunalt overdoseforebyggende arbeid er laget p\u00e5 oppdrag fra Helse- og omsorgsdepartementet, og erstatter r\u00e5dene i Nasjonal overdosestrategi 2019\u20132022. De nasjonale r\u00e5dene for overdoseforebyggende arbeid i kommunene er utarbeidet for \u00e5 bidra til \u00e5 gj\u00f8re det lettere for alle kommuner \u00e5 utvikle sitt overdoseforebyggende arbeid slik at antallet overdoser og overdosed\u00f8dsfall i Norge reduseres. R\u00e5dene er til en stor del forankret i folkehelseloven, smittevernloven og helse- og omsorgstjenesteloven. Bergen kommune har v\u00e6rt representert i arbeidet med \u00e5 utarbeide nasjonale r\u00e5d for overdosearbeid i kommunene. Byr\u00e5det tar sikte p\u00e5 \u00e5 innarbeide r\u00e5dene i Nasjonale r\u00e5d for overdoseforebygging kommunene i ny plan for psykisk helse og rus. Arbeidet med ny plan for psykisk helse og rusfeltet vil ha oppstart h\u00f8sten 2024. Charlotte Spurkeland - Byr\u00e5d for barnevern, sosiale tjenester og mangfold Dokumentet er godkjent elektronisk. "
}