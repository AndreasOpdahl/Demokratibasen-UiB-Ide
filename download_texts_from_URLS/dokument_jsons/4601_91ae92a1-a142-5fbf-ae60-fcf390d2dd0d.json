{
  "dokument_id": "91ae92a1-a142-5fbf-ae60-fcf390d2dd0d",
  "doc_type": "case_attachment",
  "kommune": 4601,
  "tittel": "Tilleggsnotat til UMBY-sak 385/24, E16 og Vossebanen, Arna - Stanghelle, Endring av reguleringsplan for Romslo/Naustvika og Trengereid, Arealplan-ID 71430000, Planforslag til sluttbehandling",
  "url": "https://bergen.kommune.no/politikere-utvalg/api/fil/bk360/11477094/Tilleggsnotat-til-UMBY-sak-385-24-E16-og-Vossebanen-Arna-Stanghelle-Endring-av-reguleringsplan-for-Romslo-Naustvika-og-Trengereid-Arealplan-ID-71430000-Planforslag-til-sluttbehandling",
  "tekst": " BBU - kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/154386-4 Saksbehandler: Christian J. Alstad Fra Dato: 13. november 2024 Byr\u00e5dsavdeling for byutvikling Tilleggsnotat til UMBY-sak 385/24, E16 og Vossebanen, Arna - Stanghelle, Endring av reguleringsplan for Romslo/Naustvika og Trengereid, Arealplan-ID 71430000, Planforslag til sluttbehandling Det er stilt f\u00f8lgende sp\u00f8rsm\u00e5l til saken: Sp\u00f8rsm\u00e5l 1: Bymilj\u00f8etaten gav i h\u00f8ringsperioden flere merknader, deriblant deres merknad nr. 4: \"Mulig \u00e5pen sj\u00f8tilkomst: Etter varsel om planoppstart har Bergen kommune fremmet \u00f8nske om at FAS opprettholder mulig sj\u00f8tilkomst for eventuell borttransport av steinmasser. I bestemmelsene \u00e5pnes det derfor for \u00e5 etablere midlertidig tilgang til sj\u00f8 ut i strandsonen ved Naustvika. Dette vil potensielt kunne inneb\u00e6re behov for \u00e5 sprenge ut et sidel\u00f8p fra fjellhallen, noe som vil medf\u00f8re \u00e5pning mot sj\u00f8 og synlige terrenginngrep i strandsonen. Ettersom dette innspillet er lansert i etterkant av planoppstart, er ikke alternativet vurdert i KU for Naturmangfold. Det legges n\u00e5 opp til at oppdatering av KU-dokumentene kan skje etter at planforslaget har v\u00e6rt p\u00e5 h\u00f8ring. Bymilj\u00f8etaten vurderer det som uheldig at KU-dokumentene utarbeides i etterkant av h\u00f8ringen, da eventuelle negative konsekvenser for naturmangfoldet kan m\u00e5tte vike for tid/prosesshensyn.\" Dette er bare tatt til orientering, med f\u00f8lgende kommentar: \"I samr\u00e5d med plan - og bygningsetaten i Bergen kommune ble det p\u00e5 grunn av tidshensyn avtalt at konsekvensutredningen skulle oppdateres etter at planen hadde v\u00e6rt p\u00e5 h\u00f8ring og offentlig ettersyn. Som ventet har oppdatering av konsekvensutredningen vist at tiltakene ikke f\u00f8rer til endringer for samla konsekvens for massedeponiet.\" Sp\u00f8rsm\u00e5l til byr\u00e5den: Er det lovlig praksis \u00e5 oppdatere en konsekvensutredning i etterkant av h\u00f8ring og offentlig ettersyn? Sp\u00f8rsm\u00e5l 2: Seksjon for n\u00e6ring og landbruk skriver i sin merknad nr. 1 datert 19.12.23 f\u00f8lgende: \u00abHar fors\u00f8kt \u00e5 sjekke de ber\u00f8rte eiendommene, men klarer ikke \u00e5 finne ut om det er dyrket eller dyrkbar jord som er ber\u00f8rt. Dersom dyrkbar jord blir ber\u00f8rt p\u00e5 noen av eiendommene i Bergen kommune, bes det om n\u00e6rmere oversikt over dette, og at det s\u00f8kes om omdisponering etter jordloven \u00a7 9 og at det samtidig opplyses om hvilke erstatningsarealer som skal dyrkes opp.\u00bb Sp\u00f8rsm\u00e5l til byr\u00e5den: Kan utvalget f\u00e5 en forklaring p\u00e5 hvorfor seksjonen selv ikke har klart \u00e5 finne ut om dyrket eller dyrkbar jord er ber\u00f8rt? Handler dette om manglende ressurser eller andre faktorer? Byutviklingsbyr\u00e5dens svar p\u00e5 sp\u00f8rsm\u00e5lene: Sp\u00f8rsm\u00e5l 1: Endringene som er gjort vurderes ikke \u00e5 v\u00e6re s\u00e5 omfattende at det krever utleggelse til ny h\u00f8ring. If\u00f8lge KU for landskapsbilde (vedlegg 12) er tiltakets p\u00e5virkning p\u00e5 delomr\u00e5det vurdert til \u00e5 v\u00e6re ubetydelig endring med ingen/ubetydelig konsekvens. Byr\u00e5den legger til grunn at dersom KU hadde medf\u00f8rt endret konsekvens av betydning, ville planen enten blitt justert og lagt ut p\u00e5 ny h\u00f8ring, eller at kravet om potensiell sj\u00f8tilkomst ville bortfalt. Sp\u00f8rsm\u00e5l 2: Seksjon for n\u00e6ring og landbruk er en del av Byr\u00e5dsavdeling for n\u00e6ring, kultur og idrett. Seksjonen opplyser ovenfor Byr\u00e5dsavdeling for byutvikling at merknaden er ment \u00e5 sikre at eventuelt dyrket- eller dyrkbar jord m\u00e5 ivaretas etter jordloven \u00a7 9. Selve reguleringsendringen som er til behandling, ber\u00f8rer ikke nye omr\u00e5der av dyrket- eller dyrkbar jord. Det er registrert to omr\u00e5der i Trengereiddalen, J41 og J66, som er henholdsvis forekomster av innmarksbeite og fulldyrket jord. Det fremg\u00e5r av merknadsbehandlingen (vedlegg 7) at planendringen ikke endrer virkningene av disse omr\u00e5dene utover det som ligger i vedtatt plan. Med hilsen Christine Kahrs - byr\u00e5d for byutvikling Dokumentet er godkjent elektronisk. Kopi: Bjarte Fr\u00f8nsdal, Andreas Berg "
}