{
  "dokument_id": "a5c327a2-d2c9-5b2f-9880-617db182b82e",
  "doc_type": "case_attachment",
  "kommune": 5501,
  "tittel": "Videref\u00f8ring av tiltak for fastlegeordningen",
  "url": "https://innsyn.tromso.kommune.no/application/getMoteDokument?dokid=2001867108",
  "tekst": "Videref\u00f8ring av tiltak for fastlegeordningen Innledning Fastlegeordningen, som ble innf\u00f8rt i 2001, inng\u00e5r i kommunens overordnede ansvar for \u00e5 tilby n\u00f8dvendige helse- og omsorgstjenester til alle som oppholder seg i kommunen. If\u00f8lge Forskrift om fastlegeordningen i kommunene, kap. 2 \u00a7 3, skal kommunen \u00abs\u00f8rge for at personer som bor eller midlertidig oppholder seg i kommunen, tilbys n\u00f8dvendige allmennlegetjenester\u00bb. Hovedmodellen for fastlegeordningen forutsetter fastleger i n\u00e6ringsdrift, og finansieres p\u00e5 denne m\u00e5ten: \u2022 Kommunene utbetaler basistilskudd til fastlegene basert p\u00e5 antall innbyggere p\u00e5 den enkeltes pasientliste (per capita-tilskudd) \u2022 Fastlegene krever refusjon fra HELFO iht. folketrygdens satser \u2022 Pasientene betaler egenandel Troms\u00f8 kommune har ett kommunalt fastlegekontor (Kraft), med fast ansatte fastleger. Resterende fastleger er n\u00e6ringsdrivende. Basistilskuddet er i utgangspunktet et statlig finansiert tilskudd, som inng\u00e5r i rammetilskuddet til kommunene. Tilskuddet kompenseres ikke krone-for-krone, men fordeles til kommunene iht. et sett med kriterier. Det betyr at det kan v\u00e6re avvik mellom faktisk utbetaling fra kommunene, som legger til grunn n\u00f8yaktige beregninger fra HELFO for den enkelte fastlege, og finansieringen fra staten, som er omtrentlig. I prinsippet er basistilskuddet likevel finansiert av staten. Som f\u00f8lge av store utfordringer med fastlegeordningen over tid har Troms\u00f8 kommune, i likhet med mange andre kommuner, sett seg n\u00f8dt til \u00e5 innf\u00f8re ekstraordin\u00e6re tiltak for \u00e5 sikre tilbudet av allmennlegetjenester i kommunen. Troms\u00f8 kommune vedtok i \u00f8konomirapport 1 2021 et sett med tiltakspakker, som finansieres av kommunale midler. Dette bryter med prinsippet om statlig finansiering av fastlegeordningen. Med bakgrunn i positive resultater oppn\u00e5dd gjennom tiltakspakkene, foresl\u00e5r avdeling for helse en forlengelse av utvalgte tiltak, basert p\u00e5 forventet nytteverdi sett i forhold til kommunens behov. Det foresl\u00e5s en varighet ut 2028, med underveis-evaluering for \u00e5 vurdere om det er grunnlag for \u00e5 videref\u00f8re tiltakene i hele perioden. \u00c5rlige kostnader ved forlengelse er betydelig nedskalert i forhold til dagens kommunale finansiering av fastlegeordningen. Forlengelse av tiltak som anbefales her forventes \u00e5 gi resultater i form av \u2022 fortsatt god rekruttering til ledige hjemler og vikariater \u2022 fortsatt stabilitet i fastlegetjenesten \u2022 redusert arbeidsbelastning ved at listest\u00f8rrelsene reduseres n\u00e5r nye hjemler \u00e5pnes \u2022 redusert arbeidsbelastning f\u00f8rer til at fastlegene kan o prioritere mer tid til oppf\u00f8lging av s\u00e5rbare grupper o flere fastleger tar oppsatte vakter ved legevakten o god rekruttering til kommunale bistillinger for leger Utredning av fastlegetjenesten i Troms\u00f8 i 2020 Avdeling for helse og omsorg fikk i 2020 i oppdrag fra Helse- og velferdsutvalget (vedtak fra 8.6.2020) \u00e5 gjennomg\u00e5 fastlegeordningen i kommunen. Bakgrunnen for oppdraget var omfattende utfordringer med fastlegeordningen b\u00e5de nasjonalt og lokalt, og behov meldt av fastlegene i Troms\u00f8 om tiltak fra kommunen for \u00e5 bedre rekruttering og stabilisering. Det var ogs\u00e5 kommet inn mange bekymringsmeldinger om b\u00e5de fastlegetjenesten, legevakten og andre kommunale legetjenester. Det ble gjort en kartlegging av legetjenesten gjennom m\u00f8ter i arbeidsgruppe, workshop med representant fra hvert fastlegekontor, og sp\u00f8rreunders\u00f8kelse som ble sendt ut til alle fastlegene. Kartleggingen i 2020 bekreftet at fastlegeordningen var i en krise. Fastlegene jobbet i gjennomsnitt sv\u00e6rt lange arbeidsuker, som resulterte i sykemeldinger og tanker om \u00e5 slutte som fastlege. Samhandlingsreformen hadde f\u00f8rt til en massiv oppgaveoverf\u00f8ring fra spesialisthelsetjenesten til kommunene og fastlegene, og fastlegene rapporterte om hyppige samtidskonflikter. Det var vanskelig \u00e5 f\u00e5 besatt kommunale bistillinger, og det var f\u00e5 eller ingen s\u00f8kere til ledige fastlegehjemler. Legevakta hadde utfordringer med legedekning, og ble opps\u00f8kt av pasienter fra fastlegekontorene og et \u00f8kende antall pasienter som manglet fastlege i kommunen, derunder arbeidsinnvandrere og turister. Akuttmedisinsk beredskap ble oppfattet \u00e5 v\u00e6re i umiddelbar fare. For \u00e5 lykkes med dreining mot tidlig innsats, selvstendighet og egenmestring, og for \u00e5 gj\u00f8re innbyggerne i stand til \u00e5 klare seg lengst mulig hjemme, var og er kommunen avhengig av at fastlegetjenesten fungerer godt, og har kapasitet til \u00e5 samarbeide tett med kommunale enheter. If\u00f8lge en sp\u00f8rreunders\u00f8kelse gjennomf\u00f8rt i januar 2021, hadde fastlegene for liten tid til \u00e5 ivareta dette. Politisk sak vedtatt i april 2021 Som en konsekvens av resultatene fra utredningen av fastlegetjenesten, utarbeidet avdeling for helse og omsorg en politisk sak som inneholdt 5 tiltakspakker mot utfordringene som ble beskrevet. Saken ble vedtatt av kommunestyret 28. april 2021. Tabellen under oppsummerer tiltakspakkene som ble skissert i saken, med budsjett iht. vedtak i \u00f8konomirapport 1 2021: Tiltakspakkene \u2013 gjennomgang og evaluering Tabellen under viser status regnskap 04.09.2024 for alle tiltakspakker: Tiltakspakke 1: Rekrutteringstiltak Form\u00e5let med pakken var bedre rekruttering, samt bedre arbeidsvilk\u00e5r gjennom redusert listest\u00f8rrelse. Det ble vurdert at det var behov for inntil 12 nye fastlegehjemler i 4-\u00e5rs perioden, med 1-2 ALIS hos alle legekontorer. Tiltakene i denne pakken var: \u2022 Oppstart med fast kommunal l\u00f8nn eller 0-avtale i inntil 2 \u00e5r, deretter overgang til tiltakspakke 2 \u2022 Etableringstilskudd til oppkj\u00f8p av hjemmel og oppstart av 0-hjemmel \u2022 Garantere for ALIS-tilskudd for dekning av utdanningskostnader. Statlig finansiering av tilskuddsordningen var p\u00e5 dette tidspunktet uavklart. \u2022 Kommunal \u00absykeforsikring\u00bb i form av 60 % av praksiskompensasjon for eget eller barns sykefrav\u00e6r, inntil 10 dager i \u00e5ret Ingen leger har benyttet ordningen med kommunal l\u00f8nn eller 0-avtale, og ALIS-tilskudd er siden 2021 avklart som fast statlig tilskudd. Pr 04.09.2024 er det i perioden utbetalt etableringstilskudd til 23 leger, hvorav 4 i forbindelse med etablering av 0-hjemmel, mens 16 leger i tillegg har f\u00e5tt rentefritt \u00abl\u00e5n\u00bb til kj\u00f8p av fastlegehjemmel. \u00abL\u00e5net\u00bb, i form av forskuttert basistilskudd, ble innf\u00f8rt som tiltak i etterkant av at fastlegesaken ble vedtatt. Legen kan f\u00e5 forskuttert basistilskudd tilsvarende 50 % av avtalt kj\u00f8pesum, etter at etableringstilskudd er trukket fra. Det er ogs\u00e5 utbetalt noe refusjon for sykefrav\u00e6r til nyetablerte fastleger. Tallene over viser at rekrutteringstiltakene har hatt en betydelig effekt. Mens man tidligere hadde ubesatte hjemler og vansker med \u00e5 skaffe vikarer, er det n\u00e5 rekruttert til alle ubesatte hjemler og opprettet 4 nye hjemler (0-hjemler) p\u00e5 etablerte legekontor. De siste m\u00e5nedene er det ogs\u00e5 rekruttert 6 leger til et nytt legekontor, som har planlagt oppstart i desember 2024. Det er enklere \u00e5 rekruttere vikarer for fastlegene, og det er flere kvalifiserte s\u00f8kere enn tidligere ved utlysninger av ledige fastlegehjemler. Antall allmennleger i spesialisering (ALIS) har \u00f8kt fra 12 i 2021 (alle i n\u00e6ring) til 52 i 2024 (34 i n\u00e6ring, hvorav noen vikarer, og 18 kommunale). Tiltakspakke 2: Stabiliseringstiltak Form\u00e5let med pakken var \u00e5 stabilisere fastlegeordningen i Troms\u00f8 mens man ventet p\u00e5 at rekrutteringstiltak skulle ha effekt, og deretter gi rom for \u00e5 redusere listest\u00f8rrelsen slik at arbeidsmengden ble overkommelig. Forsterket basistilskudd var eneste tiltak i denne pakken, med 60 % \u00f8kning pr pasient i forhold til statlig sats pr 01.03.2021, for inntil 1000 pasienter pr liste. Den \u00f8konomiske kostnaden for kommunen skulle reduseres i takt med \u00f8kning i statlig sats i l\u00f8pet av perioden. I etterkant av den politiske saken ble det bestemt at grunnlaget for p\u00e5slag skulle justeres med en \u00e5rlig l\u00f8nnsvekst tilsvarende oppgj\u00f8r i frontfaget. Av de fem tiltakspakkene er forsterket basistilskudd den eneste pakken som har hatt full \u00f8konomisk effekt. Med 60 % p\u00e5slag p\u00e5 sats for basistilskudd fra mars 20201, i tillegg til justering for l\u00f8nnsoppgj\u00f8r basert p\u00e5 frontfaget, har denne pakken pr 04.09.2024 kostet kommunen n\u00e6r 61 mill kr. Ved utgangen av juni 2025 forventes dette tiltaket \u00e5 ha en samlet kostnad p\u00e5 n\u00e6rmere 75 mill kr i 4-\u00e5rsperioden. Etablering av flere hjemler har gitt mulighet for reduksjon av listelengde for den enkelte, og forsterket basistilskudd har redusert det \u00f8konomiske tapet dette medf\u00f8rer. En sp\u00f8rreunders\u00f8kelse fra 2024 viser at f\u00e6rre fastleger f\u00f8ler p\u00e5 daglig negativt stress i jobben, og/eller f\u00f8ler at jobben g\u00e5r ut over helse og privatliv, i forhold til status i 2020. \u00d8kt interesse for spesialisering som allmennlege tyder p\u00e5 et langsiktig perspektiv i rollen som fastlege. Det er en forutsetning for forsterket basistilskudd at man skal redusere pasientlisten. I f\u00f8lge de individuelle avtalene om forsterket basistilskudd er 1000 pasienter/liste \u00f8nsket listest\u00f8rrelse. Sp\u00f8rreunders\u00f8kelsene i 2021 og 2024 viser at andelen fastleger som deltar i legevakt ikke har \u00f8kt, men har holdt seg stabil i perioden. Fastlegene har fortsatt i liten grad kommunale bistillinger, sett bort fra veiledertillinger. Forsterket basistilskudd var i utgangspunktet definert som et stabiliseringstiltak, men har trolig ogs\u00e5 bidratt betydelig til rekruttering. Det har v\u00e6rt en total kapasitets\u00f8kning p\u00e5 listene p\u00e5 tross av reduserte listelengder fra 77 095 i januar 2021 til 81 935 i september 2024. Tiltakspakke 3: Samhandlingstiltak Form\u00e5let med tiltakspakken var \u00e5 \u00f8ke samhandlingen mellom fastlegene og kommunen innenfor utviklings- og kvalitetsarbeid p\u00e5 b\u00e5de faglig og administrativt niv\u00e5. Tiltakspakken bestod av disse tiltakene: \u2022 Opprette 5 % samhandlingsstilling tilknyttet hvert legekontor (tilsvarende 7,5 timers arbeidstid pr m\u00e5ned). \u2022 Opprette et ALIS-team i enhet for helsetjenester (n\u00e5 Allmennlegetjenesten) \u2022 Kommunen skal legge til rette for Allmennlegeutvalget (ALU) i hht s\u00e6ravtalen. Det finnes i dag 12 samhandlingsleger, oppstart fra september 2023. Manglende kapasitet til koordinering av oppgaver har bidratt til at denne ressursen ikke er utnyttet fullt ut. Dette skyldes at kvalitetslege med ansvar for koordinering ble omstilt til Utdanningskontoret. Kvalitetslegen skulle ivareta koordineringen frem til ansettelse av overlege/medisinskfaglig r\u00e5dgiver, noe kommunen ikke har lyktes med. ALIS-team kommenteres under tiltakspakke 4. Tiltakspakke 4: Interne tiltak i kommunen Form\u00e5let med tiltakspakken var bedre oppf\u00f8lging av legetjenestene i kommunen gjennom omorganisering og styrking av flere kommunale roller og avdelinger. F\u00f8lgende interne tiltak ble foresl\u00e5tt: \u2022 Enhet for Helsetjenester flyttes opp et niv\u00e5 i organisasjonskartet. \u2022 Enhet for Helsetjenester: \u00f8ke bemanningen med 1x 50 % stilling overlege/medisinsk faglig r\u00e5dgiver og 2x 100 % merkantilt personale. \u2022 Kommuneoverlegene: \u00f8ke bemanningen med 150 % stilling \u2022 Sette i gang arbeidet med \u00e5 utarbeide en plan for legetjenesten i Troms\u00f8 kommune \u2022 Opprette et samarbeid mellom Enhet for helsetjenester og Helsehuset for samkj\u00f8ring av ALIS-forl\u00f8pene. Endringene i organisasjonsstruktur som ble foresl\u00e5tt er ikke gjennomf\u00f8rt. Enhet for helsetjenester ble i 2023 innlemmet i den nye Seksjon for helsetjenester, og enheten er splittet i to: Allmennlegetjenesten, som ivaretar fastlegeordningen, og legevakta. Denne organiseringen ble av ledelsen i avdeling for helse og omsorg vurdert som mer hensiktsmessig. Allmennlegetjenesten har tilsatt \u00e9n saksbehandler som jobber direkte opp mot fastlegeordningen og har styrket Utdanningskontoret (ALIS-team) med \u00e9n r\u00e5dgiver. I tillegg er kvalitetslege i 20 % omstilt til Utdanningskontoret. Enheten administrerer i dag b\u00e5de kommunale ALIS og ALIS i n\u00e6ring, gjennom et team p\u00e5 to ALIS-r\u00e5dgivere og en lege i 20 %. Kommunen har ikke lyktes \u00e5 rekruttere overlege/medisinskfaglig r\u00e5dgiver, tross flere utlysninger. I saken l\u00e5 det midler til ansettelse av 150 % kommunelege p\u00e5 grunn av manglende kapasitet. Disse har blitt utsatt i p\u00e5vente av utredning av kommunelegefunksjonen iht. plan for legetjenesten. Utredningen som ble gjennomf\u00f8rt i 2024 bekrefter at det fortsatt er behov for \u00e5 \u00f8ke kapasiteten. Det ble i 2022 ansatt en lege i 20 % stilling som prosjektleder for plan for legetjenesten, med varighet frem til ferdigstillelse av planen i 2023. Planen ble vedtatt av kommunestyret 24.5.2023. Tiltakspakke 5: Opprettelse av 1-2 nye legekontor med privatpraktiserende leger Form\u00e5let med tiltaket var bedre fastlegedekning, samt reduksjon av listelengde for \u00e5 redusere arbeidspress hos eksisterende fastleger. Det ble vurdert at det var behov for 12 nye fastlegehjemler. Kommunen \u00f8nsket derfor \u00e5 legge til rette for \u00e5pning av 1-2 nye fastlegekontor med privatpraktiserende leger. Kostnader knyttet til opprettelse av nye fastlegehjemler var tatt med i tiltakspakke 1, og i tiltakspakke 5 ble det kun tatt h\u00f8yde for kostnader ved \u00e5 opprette kommunale bistillinger for kvalitets- og utviklingsarbeid p\u00e5 totalt 40 %. Det ble fors\u00f8ksvis ansatt en lege i 40 % midlertidig stilling i januar 2023 for \u00e5 igangsette etablering av nytt legekontor, uten at prosessen f\u00f8rte frem. I etterkant har seksjon for helsetjenester tatt ansvar for etableringen av et nytt legekontor med selvstendig n\u00e6ringsdrivende leger. Pr 01.09.24 er det tildelt seks nye hjemler ved kontoret (fem ALIS og \u00e9n spesialist i allmennmedisin). Dette vil utgj\u00f8re omtrent 5200 nye listeplasser for kommunens innbyggere. Det er i tillegg planlagt opprettelse av ytterligere to fastlegehjemler ved legesenteret i l\u00f8pet av 2025, som vil utgj\u00f8re 1600-2000 listeplasser. \u00c5pning av kontoret er berammet til 1. desember 2024. N\u00e5r alle fastlegehjemlene er opprettet vil man kunne forvente at man har oppn\u00e5dd m\u00e5let satt i 2021, med en listekapasitet p\u00e5 105 %. For \u00e5 f\u00e5 fortgang i etablering av det nye legekontoret har kommunen valgt \u00e5 bidra \u00f8konomisk i en startfase, i form av dekning av husleie, l\u00f8nn til hjelpepersonell og ved \u00e5 garantere for en viss inntekt. I tillegg kommer ordin\u00e6re tiltak som etableringstilskudd og forskudd p\u00e5 basistilskudd. Til sammen bidrar dette til et merforbruk i forhold til avsatte midler i 2024. Forslag til tiltak etter 01.07.2025 I henhold til strategi for helse og omsorg skal omsorgstrappen venstreforskyves. Venstreforskyvning skjer ogs\u00e5 i spesialisthelsetjenesten med oppgaveglidning mot kommunehelsetjenesten. Dette skal skje samtidig med at det blir et \u00f8kende antall eldre som skal bo hjemme og at medisinske fremskritt f\u00f8rer til at flere med komplekse og sammensatte lidelser lever lengre. Dette n\u00f8dvendiggj\u00f8r at kommunen m\u00e5 ruste fastlegetjenesten for \u00e5 ivareta stadig flere behandlingstrengende i egne private hjem og i omsorgsboliger. Med utgangspunkt i dette fremtidsbildet og evalueringen av tiltakspakkene foresl\u00e5r avdeling for helse og omsorg \u00e5 videref\u00f8re noen utvalgte tiltak. Tabellen under viser foresl\u00e5tte tiltak med tilh\u00f8rende kostnadsestimat i perioden. Tiltakene under foresl\u00e5s forlenget med 2 \u00e5r. Dersom evalueringene viser at tiltakene har effekt og helhetssituasjonen tilsier det kan kommunen vurdere \u00e5 forlenge videre. Etableringstilskudd og forskudd p\u00e5 basistilskudd (utl\u00e5n) For \u00e5 sikre videre rekruttering til ledige hjemler foresl\u00e5s det \u00e5 videref\u00f8re ordningen med etableringstilskudd og forskuttering av basistilskudd som et slags rentefritt l\u00e5n. Forskuttering av basistilskudd har en begrenset finansieringskostnad, ettersom tilskuddet betales tilbake i form av trekk i m\u00e5nedlig utbetaling av basistilskudd. Selv om fastlegesituasjonen har stabilisert seg i innev\u00e6rende tiltaksperiode vil det fortsatt v\u00e6re naturlig avgang i form av flytting, pensjon og lignende. Tiltakene har vist seg \u00e5 ha hatt tiltenkt effekt p\u00e5 rekruttering, og kommunen vil trolig v\u00e6re tjent med \u00e5 stabilisere den gode utviklingen f\u00f8r tiltakene avsluttes. Tiltaket har forutsatt bindingstid i 2 \u00e5r s\u00e5 langt. For at kommunen skal f\u00e5 mulighet til \u00e5 \u00f8ke antallet spesialister i allmennmedisin vil det vurderes \u00e5 \u00f8ke bindingstiden til 3 \u00e5r. Refusjon ved sykefrav\u00e6r Dette tiltaket har hatt en begrenset kostnad, men har likevel gitt en opplevd trygghet for inntekt hos nye fastleger. Tiltaket var et rekrutteringstiltak og er kun tilbudt leger rekruttert i perioden etter at tiltakene tr\u00e5dte i kraft. Tiltaket foresl\u00e5s videref\u00f8rt med inntil 10 dagers frav\u00e6r, men avgrenses til de f\u00f8rste to \u00e5rene etter overtakelse av hjemmel/ny hjemmel, som et rekrutteringstiltak for leger som er nye i n\u00e6ringsdrift. Forsterket basistilskudd I Regjeringens \u00abgjennomgang av allmennlegetjenesten 18. april 2023\u00bb anbefaler ekspertutvalget 50 % \u00f8kning i basistilskuddet med utgangspunkt i persontilpasset basistilskudd. Dette har ikke blitt gjennomf\u00f8rt enda, men det forventes at finansieringssystemet vil evalueres. I Troms\u00f8 har 60 % \u00f8kning i basistilskuddet vist \u00e5 ha god effekt p\u00e5 rekruttering og stabilisering. I \u00e5rene som kommer forventes arbeidsmengden til fastlegene \u00e5 \u00f8ke pga. stor \u00f8kning i antall sosialhjelpsmottakere, og antall hjemmeboende eldre og multisyke, hvor stadig mer av den medisinske behandlingen m\u00e5 ivaretas i kommunen. Det er essensielt at Troms\u00f8 kommune klarer \u00e5 opprettholde god stabilisering og rekruttering til fastlegetjenesten for \u00e5 im\u00f8tekomme venstreforskyvning og tidlig innsats i det fremtidsbildet kommunen st\u00e5r overfor. Da tiltakene ble innf\u00f8rt var kommunalt p\u00e5slag p\u00e5 statlig basistilskudd ment som et tidsavgrenset tiltak, med nedtrapping iht. forventet \u00f8kning i basistilskudd fra staten. Den statlige opptrappingen har ikke v\u00e6rt like stor som forutsatt da tiltaket ble innf\u00f8rt i 2021. Det var forventet en \u00f8kning p\u00e5 60 % innen utgangen av 4-\u00e5rsperioden. I forhold til sats pr 01.03.2021, som var 577 kr, har den statlige satsen \u00f8kt med 44 %, til 833 kr i gjennomsnitt for fastlegene i Troms\u00f8 kommune. Det foresl\u00e5s \u00e5 redusere det kommunale p\u00e5slaget til 50 % f.o.m. 01.07.2025, 45 % f.o.m. 01.07.2026, og deretter 40 % i perioden 01.07.2027-31.12.2028. Tiltaket avvikles hvis \u00f8king i statlig sats overstiger kommunalt p\u00e5slag. Grunnbel\u00f8pet vil ikke bli justert for l\u00f8nnsvekst utover l\u00f8nnsoppgj\u00f8r 2024. Det betyr at dagens beregningsgrunnlag p\u00e5 680 kr (577 kr + justering for l\u00f8nnsvekst i perioden 2021-2024) vil v\u00e6re utgangspunkt for p\u00e5slag s\u00e5 lenge tiltaket opprettholdes. Utbetalt sats vil pr 01.07.2025 v\u00e6re 1020 kr, dvs. et p\u00e5slag p\u00e5 187 kr (22 %) i forhold til dagens HELFO-sats p\u00e5 833 kr. Dette er kommunens reelle merkostnad. Merkostnaden reduseres automatisk i takt med statlig \u00f8kning, som skjer 1. juli hvert \u00e5r. Ved beregning av kostnadene ved tiltaket er det lagt til grunn at statlig sats \u00f8ker med 2,5 % \u00e5rlig, basert p\u00e5 faktisk \u00f8kning i 2024. Hvis statlig \u00f8kning overstiger 2,5 % vil den samlede kommunale kostnaden reduseres. Forlengelse av tiltaket foresl\u00e5s i utgangspunktet begrenset til 2 \u00e5r, med ny vurdering etter evaluering. Samhandlingstiltak Endringer i lokalisering og tidspunkt for m\u00f8ter i Allmennlegeutvalget er innf\u00f8rt for \u00e5 f\u00e5 \u00f8kt oppm\u00f8te av fastleger/fastlegevikarer og ledelsen i helse og omsorg. Sp\u00f8rreunders\u00f8kelsen blant fastlegene ble gjennomf\u00f8rt f\u00f8r endringene tr\u00e5dte i kraft, men vi vet at endringene har medf\u00f8rt mer samhandling. Ordningen med samhandlingsleger har medf\u00f8rt at fastlegene er mer delaktig i kvalitets- og utviklingsarbeid sammen med kommunen. Ordningen tr\u00e5dte i kraft h\u00f8sten 2023, evaluering blant samhandlingslegene viser at de rapporterer nytteeffekt men at ordningen b\u00f8r koordineres bedre fra kommunens side. Evaluering av effekten skal ogs\u00e5 gjennomf\u00f8res i tjenesten. Interne tiltak Ved utdanningskontoret forventes det at arbeidsmengden knyttet til individuell ALIS oppf\u00f8lging reduseres med tanke p\u00e5 reduksjon i antall l\u00e6ringsm\u00e5l som er signalisert fra myndighetene, og at det etter hvert vil v\u00e6re flere leger som er ferdig utdannet spesialist. Kostnader til merkantile stillinger vil derfor trolig kunne reduseres p\u00e5 sikt, og det er forutsatt at en reduksjon i l\u00f8nnskostnader fra 2027. I tiltakspakken var \u00f8kning i kommunelegeressurs med 150% ett av tiltakene. Dette har ikke blitt gjennomf\u00f8rt, til tross for at det er vurdert at det fortsatt er behov for dette. Rekruttering av kommunelege har blitt utsatt flere ganger, p\u00e5 grunn av behov for \u00e5 f\u00f8rst rekruttere til legevaktsoverlege og lege for Allmennlegetjenesten, samt at man \u00f8nsket \u00e5 f\u00e5 p\u00e5 plass Plan for legetjenesten f\u00f8rst. Alternativkostnader Ved ledige fastlegehjemler vil kommunen fors\u00f8ke \u00e5 rekruttere vikar p\u00e5 ordin\u00e6re vilk\u00e5r som n\u00e6ringsdrivende fastlege, i p\u00e5vente av at hjemmelen blir omsatt. Hvis dette ikke lykkes, vil det i noen tilfeller m\u00e5tte leies inn vikarlege fra vikarbyr\u00e5. Timekostnaden ved innleie er pr oktober 2024 1870 kr (Dedicare). Dette utgj\u00f8r ca. 3,65 mill kr p\u00e5 \u00e5rsbasis for en hjemmel. Basistilskuddet p\u00e5 ca 840 000 vil da tilfalle kommunen. Egenandeler og HELFO-refusjoner vil ogs\u00e5 tilfalle kommunen, men disse er vanskeligere \u00e5 tallfeste. Vikarkostnaden for en hjemmel pr \u00e5r estimeres til ca 2,81 millioner. Kostnaden for kommunen ved 50% forsterket basistilskudd for en hjemmel utgj\u00f8r ca 166 200 kr. Ved redusert stabilitet og vanskelig rekruttering vil det tilkomme \u00f8kte kostnader i forbindelse med rekrutteringer, samt at det vil \u00f8ke bruk av vikarer ogs\u00e5 i kommunale bistillinger og legevakt. "
}