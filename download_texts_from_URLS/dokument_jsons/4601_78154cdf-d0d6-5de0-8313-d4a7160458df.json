{
  "dokument_id": "78154cdf-d0d6-5de0-8313-d4a7160458df",
  "doc_type": "case_attachment",
  "kommune": 4601,
  "tittel": "_ 2023_278348-5 \u00c5sane, gnr. 186, bnr. 1, Sj\u00f8veien. Klage over avslag p\u00e5 s\u00f8knad om oppf\u00f8ring av 9910207_20_0",
  "url": "https://bergen.kommune.no/politikere-utvalg/api/fil/bk360/10496725/-2023-278348-5-Asane-gnr-186-bnr-1-Sjoveien-Klage-over-avslag-pa-soknad-om-oppforing-av-9910207-20-0",
  "tekst": " Byr\u00e5d for byutvikling Fullmaktssak /23 Saksframstilling V\u00e5r referanse: 2023/278348-5 \u00c5sane, gnr. 186, bnr. 1, Sj\u00f8veien. Klage over avslag p\u00e5 s\u00f8knad om oppf\u00f8ring av tomannsbolig. Sak nr. 1 av 2 saker. Hva saken gjelder: Ansvarlig s\u00f8ker Norgeshus AS klager p\u00e5 vegne av Aarvik Eiendomsutvikling AS, over vedtak om avslag datert 17.11.2023. Avslagshjemler er: - Gjeldende reguleringsplan \u00a7 5 (arealform\u00e5l parkeringsplass), - KPA 2018 \u00a7 26.5.1 (vesentlig nybygging), - pbl. \u00a7 29-2 (visuelle kvaliteter). S\u00f8keren har en tilsvarende sak p\u00e5 samme bruksnummer, nordvest for tilkomstvegen, v\u00e5rt saksnr. 2023/285290 (KLAGE-2023/18085). S\u00f8keren har i brev datert 04.03.2024 s\u00f8kt dispensasjon fra KPA 2018 \u00a7 26.5.1. Planstatus: Eiendommen omfattes av reguleringsplanen id. 7140000 \u00c5sane. Gnr 186 bnr 1081 m.fl., \u00c5stveitv\u00e5gen Tertneslendinga, fra 1989. Eiendommen er regulert til parkering for Sm\u00e5b\u00e5thavn (S1). I KPA2018 er eiendommen vist som Bebyggelse og anlegg \u2013 \u00d8vrig byggesone. P\u00e5 flyfoto under er tomten markert med r\u00f8d pil. Situasjonsplan til h\u00f8yre viser nybyggenes plassering. 1 Illustrasjonen under til venstre viser boligenes hovedfasade mot s\u00f8rvest. Flyfoto til h\u00f8yre under viser tomten som er markert med r\u00f8dt kryss: Vestland fylkeskommune (VLFK): Avdeling for infrastruktur og veg har uttalt seg i brev datert 10.11.2023. VLFK viser til at tiltaket vil f\u00f8re til vesentlig \u00f8kt bruk av krysset til fylkesveg 5302 Tertnesvegen. Krysset er ikke opparbeidet i tr\u00e5d med gjeldende reguleringsplan. Planen er gammel og VLFK ser det ikke som form\u00e5lstjenlig \u00e5 opparbeide krysset i tr\u00e5d med planen. Likevel er det utfordringer med krysset slik det er utformet. VLFK mener det er grunnlag for \u00e5 p\u00e5legge utbygger utbedring av krysset og har skissert en l\u00f8sning som vil bedre trafikksikkerheten, hovedsakelig for \u00e5 unng\u00e5 parkering i frisiktsonen: VLFK viser til at det m\u00e5 signeres en gjennomf\u00f8ringsavtale med VLFK om nytt fortau. Nabomerknader: - Helge M\u00f8nnich, deleier av gnr. 186 bnr. 1340 anf\u00f8rer at ingen bygg eller grenseopptrekk m\u00e5 komme i konflikt med tomt 186/1340 eller tilkomsten til denne tomten. - Lyder Hiis Bergh, Sj\u00f8veien 26 (deleier av gnr. 186 bnr. 1340), protesterer p\u00e5 at det skal bygges to bolighus ved siden av hans tomt. Bergen kommune har tidligere vist til at Sj\u00f8veien ikke t\u00e5ler st\u00f8rre trafikal belastning. I senere \u00e5r har det blitt bygget fire nye hus i nedre del av Sj\u00f8veien pluss at det n\u00e5 er sendt ut nabovarsel for ytterligere fire hus. Veien er i samme beskaffenhet som da han i 1990 fikk avslag p\u00e5 bygges\u00f8knad begrunnet i trafikale forhold. N\u00e5 kan det bli snakk om totalt 8 nye boenheter som skal benytte den mest kritiske delen av Sj\u00f8veien. Sj\u00f8veien kan ikke ta imot en slik trafikk\u00f8kning. Side 2 av 6 Klagerens anf\u00f8rsler: Klagen er datert 04.12.2023. Klageren viser til at felt S1 i den eldre reguleringsplanen ikke vil bli opparbeidet til parkeringsplass (parkeringsbehovet er l\u00f8st ved utfylling i sj\u00f8en). Dessuten er det allerede etablert flere boliger/byggverk helt eller delvis innenfor felt S1. Sj\u00f8veien 23 A er ogs\u00e5 oppf\u00f8rt i tre etasjer. Etter KPA tillates ikke vesentlig nybygging i \u00f8vrig byggesone, men ene- og tomannsboliger kan tillates, forutsatt at \u00f8vrige krav i KPA oppfylles. Felt S1 er ikke avsatt til gr\u00f8ntomr\u00e5de eller lekeomr\u00e5de, og planens intensjon er dermed ikke \u00e5 bevare dette som et felles uteoppholdsareal. Klageren stiller ogs\u00e5 sp\u00f8rsm\u00e5l ved VLFKs vurdering om behovet for utbedring av krysset mot fylkesvegen og sammenligner med krysset mot Tertnesflaten lenger mot nordvest, som heller ikke er opparbeidet iht. reguleringsplan. Her er det nylig gitt tillatelse til oppf\u00f8ring av 6 nye eneboliger. Mht. visuelle kvaliteter viser klageren til at det ikke er en entydig str\u00f8kskarakter i omr\u00e5det. De oms\u00f8kte boligene er bl.a. terrengtilpasset for \u00e5 ikke p\u00e5virke naboenes solforhold. Byggverkets utforming ble heller ikke kommentert hverken p\u00e5 forh\u00e5ndskonferanse eller i senere kontakt med Plan- og bygningsetaten. Dersom kommunen hadde informert om visuelle utfordringer tidligere, kunne s\u00f8ker enkelt gjort tilpasninger. Klageren mener oppsummert at det \u00e5penbart er grunnlag for \u00e5 fravike gjeldende reguleringsplan, og at kommunen ikke har oppfylt sin veiledningsplikt i dette tilfellet. Byr\u00e5den viser til den omfattende klagen i sin helhet Fagetatens vurdering og anbefaling: Fagetaten er enig i vurderingen om at omr\u00e5det ikke vil bli bygget ut iht. reguleringsplanen med trafikkomr\u00e5de. Planen legger imidlertid opp til eneboligbebyggelse, jf. bestemmelsene \u00a7 2 og eksemplene som klager viser til gjelder ogs\u00e5 eneboliger. Her er det s\u00f8kt om totalt to tomannsboliger p\u00e5 samme bnr. De 6 eneboligene p\u00e5 Tertnesflaten ble godkjent i 2021. Her var det ikke uttale fra VLFK, det er ogs\u00e5 to forskjellige avkj\u00f8rsler og planer med ulike forhold som kan p\u00e5virke trafikksikkerheten og bruken. Avkj\u00f8rselen til Tertnesflaten ble ansett som tilstrekkelig god. Fagetaten viser til KPA 2018 \u00a7 26.5.1: \u00abI \u00f8vrig byggesone tillates ikke vesentlig nybygging. Det kan tillates eneboliger eller tomannsboliger, forutsatt at \u00f8vrige krav i bestemmelsene her er oppfylt.\u00bb Fagetaten viser til at dispensasjon m\u00e5 oms\u00f8kes og behandles f\u00f8r det kan gis tillatelse. Fagetaten viser til referansesak i Fyllingsdalen p\u00e5 gbnr. 21/1689, som gjaldt utbygging av to tomannsboliger i \u00f8vrig byggesone. Byr\u00e5den kom der til at tiltaket krevde dispensasjon. Grunnlaget for avslag etter bestemmelsen om visuelle kvaliteter er i stor grad begrunnet med l\u00f8sningen med utvendig trapp og takterrasse, og at en tomannsbolig strider mot str\u00f8kskarakteren p\u00e5 dette stedet. Takterrasser b\u00f8r unng\u00e5s i nabolag der det ikke er utbredt. Fagetaten opprettholder sitt avslag. Byr\u00e5dens vurdering og konklusjon: Byr\u00e5den har vurdert klagen og har kommet til at klagen kan tas til f\u00f8lge p\u00e5 vilk\u00e5r av at utbygger utbedrer krysset mot Tertnesveien, i samsvar med uttale/skisse fra Vestland fylkeskommune datert 10.11.2023. Om gjeldende reguleringsplan: Aktuell tomt ligger i felt S1 som i gjeldende reguleringsplan er regulert til parkeringsplass for sm\u00e5b\u00e5thavnen, jf. bestemmelsene \u00a7 5, siste avsnitt. Det framg\u00e5r av sakens opplysninger at den regulerte p-plassen delvis er nedbygd, at behovet for parkering er l\u00f8st ved sj\u00f8en, og at den regulerte p-plassen ikke vil bli realisert. Byr\u00e5den har p\u00e5 denne bakgrunnen kommet til at de hensyn som ligger bak reguleringen ikke vil bli vesentlig tilsidesatt ved en dispensasjon fra reguleringsform\u00e5let, jf. pbl. \u00a7 19-2, andre ledd. Oms\u00f8kt tiltak gjelder et fortettingsprosjekt med familievennlige boliger i etablert boligstr\u00f8k, og slik byr\u00e5den vurderer det, vil fordelene ved en dispensasjon i dette tilfellet v\u00e6re klart st\u00f8rre enn ulempene. Side 3 av 6 Om \u00abvesentlig nybygging\u00bb: Det framg\u00e5r av KPA 2018 \u00a7 26.5.1 at det i \u00ab\u00f8vrig byggesone\u00bb ikke tillates \u00abvesentlig nybygging\u00bb. Det kan tillates eneboliger eller tomannsboliger, forutsatt at \u00f8vrige krav i KPA- bestemmelsene er oppfylt. Sp\u00f8rsm\u00e5let blir dermed om oms\u00f8kte tomannsbolig er \u00e5 anse som vesentlig nybygging, som forutsatt av fagetaten i det p\u00e5klagde vedtaket. I vurderingen har byr\u00e5den s\u00e6rlig vektlagt at bystyret i KPA 2018 har vedtatt hvor og hvordan fortetting skal gjennomf\u00f8res. I omr\u00e5dene avsatt til \u00f8vrig byggesone er det foretatt en konkret vurdering om at ytterligere byutvikling begrenses til enkeltvise resttomter i etablerte bygningsmilj\u00f8er, og omr\u00e5dene skal i hovedsak opprettholdes med uendret utnyttelse, jf. bestemmelsens retningslinjer. Det f\u00f8lger videre av: Vedlegg 1 \u2013 Definisjoner og ordforklaringer til KPA 2018 at \u00f8vrig byggesone \u00abi hovedsak [er] videref\u00f8ring av dagens boligtilbud. Ikke \u00f8nskelig med vesentlig nybygging\u00bb. Bestemmelsen m\u00e5 vurderes i lys av form\u00e5lene i KPA 2018 \u00a7 1, s\u00e6rlig med hensyn til \u00e5 s\u00f8rge for en gr\u00f8nn, b\u00e6rekraftig og kliman\u00f8ytral byutvikling, minimere folks transportbehov i hverdagen og sikre gode oppvekstmilj\u00f8 for barn og unge. Eiendommen er i KPA 2018 plassert utenfor fortettingssone. Byr\u00e5den viser til vurderingen som framg\u00e5r av fagetatens vedtak datert 17.11.2023 under pkt. 3.7 der det konkluderes med at tiltaket er \u00abvesentlig nybygging\u00bb. Byr\u00e5den slutter seg til vurderingen og konklusjonen. Byr\u00e5den har likevel kommet til at det er grunnlag for \u00e5 innvilge dispensasjon p\u00e5 vilk\u00e5r i dette konkrete tilfellet. Av retningslinjene til KPA 2018 \u00a7 26.5.1 framg\u00e5r \u00abOmr\u00e5dene skal i hovedsak opprettholdes med uendret utnyttelse, og med bolig som prioritert form\u00e5l\u00bb. Byr\u00e5den viser til at den aktuelle tomten framst\u00e5r som et restareal som egner seg for utbygging uten av det vil forringe bokvalitetene for omgivelsene. Byr\u00e5den viser til foto fra StreetView nedenfor der tomten er markert med r\u00f8dt kryss: I og med at tomten i sin helhet er regulert til parkeringsplass i planen fra 1989, vil det per i dag ikke v\u00e6re aktuelt \u00e5 opparbeide den til friomr\u00e5de e.l. Byr\u00e5den viser ogs\u00e5 til at tomten ligger mindre enn 300 m fra busstoppet p\u00e5 fylkesveien og at kollektivdekningen m\u00e5 kunne kalles tilfredsstillende. Byr\u00e5den viser dessuten til at det er en begrenset utbygging av to boenheter, p\u00e5 til sammen 390 m2 BRA inkludert to carporter. Maksimal gesimsh\u00f8yde p\u00e5 nybygget er oppgitt til 7,85 m. Prosjektet vil i dette tilfellet inneb\u00e6re en god areal- og ressursdisponering slik byr\u00e5den vurderer det. Byr\u00e5den kan ikke se at dette enkeltprosjektet utl\u00f8ser behov for en ny planprosess i seg selv. Trafikk\u00f8kningen vil bli relativt liten som f\u00f8lge Side 4 av 6 av to nye boenheter p\u00e5 en veistrekning som allerede betjener et betydelig antall boenheter. Det vil dessuten settes vilk\u00e5r om utbedring av krysset mot Tertnesveien som skissert. Byr\u00e5den kan ikke se at hensynene bak forbudet mot vesentlig nybygging blir vesentlig tilsidesatt i dette tilfellet, jf. pbl. \u00a7 19-2, andre ledd. Ulempene med tiltaket synes \u00e5 v\u00e6re hovedsakelig av generell karakter, med tanke p\u00e5 at det i utgangspunktet ikke er tillatt med slik fortetting i \u00f8vrig byggesone, jf. KPA 2018 \u00a7 26.5.1. Byr\u00e5den finner likevel ikke at dette tiltaket er i kjernen av hva bestemmelsen er ment \u00e5 omfatte, og ulempen synes derfor \u00e5 v\u00e6re begrenset. Oms\u00f8kte tiltak i det etablerte bygningsmilj\u00f8et inneb\u00e6rer etter byr\u00e5dens mening god areal- og ressursdisponering. Tomannsboligene gir god fortetting og \u00f8kt andel av familievennlige boliger med tilstrekkelige kvaliteter. Fordelene er \u00abklart st\u00f8rre\u00bb enn ulempene, jf. pbl. \u00a7 19-2, andre ledd. Byr\u00e5den er etter dette kommet til at de rettslige vilk\u00e5rene for \u00e5 dispensere er oppfylt. Etter pbl. \u00a7 19-2 f\u00f8rste ledd er det da opp til forvaltningens frie skj\u00f8nn om det skal dispenseres, jf. formuleringen om at kommunen \u00abkan\u00bb gi varig eller midlertidig dispensasjon. I dette tilfellet mener byr\u00e5den at det kan gis dispensasjon Om visuelle kvaliteter: Det framg\u00e5r av pbl. \u00a7 29-2 at tiltak skal prosjekteres og utf\u00f8res slik at det etter kommunens skj\u00f8nn innehar gode visuelle kvaliteter b\u00e5de i seg selv og i forhold til dets funksjon og dets bygde og naturlige omgivelser og plassering. Avslaget er hovedsakelig begrunnet med den oms\u00f8kte l\u00f8sningen med utvendig trapp og takterrasse, samt at en tomannsbolig strider mot str\u00f8kskarakteren i omr\u00e5det. Fagetaten har vist til at takterrasser b\u00f8r unng\u00e5s i nabolag der det ikke er utbredt, bl.a. for \u00e5 unng\u00e5 innsyn i nabolaget. Byr\u00e5den mener at fagetaten har lagt en noe for streng vurdering til grunn i dette tilfellet. Som det framg\u00e5r av fagnotatet har tiden l\u00f8pt ifra reguleringsplanen n\u00e5r den legger opp til bare tak med saltak eller valmtak med vinkel p\u00e5 inntil 38 grader. Byr\u00e5den viser til at det er stor variasjon i bygningsmassen i omkringliggende omr\u00e5de, b\u00e5de eneboliger, tomannsboliger, rekkehus og blokkbebyggelse. Byr\u00e5den kan ikke se at det oms\u00f8kte tiltaket skiller seg ut i en slik grad at det er hjemmel for \u00e5 avsl\u00e5 etter \u00a7 29-1. I avslaget er det vist til KPA 2018 \u00a7 8.2.1 om at \u00abNye tiltak skal fremme opplevelsen av stedets egenart og tilf\u00f8re bymilj\u00f8et nye kvaliteter\u00bb. Videre er det vist til \u00a7 8.2.7: \u00abNye tiltak skal tilrettelegge for variasjon i det arkitektoniske uttrykket, innenfor rammen av en tydelig helhetskarakter\u00bb. Byr\u00e5den viser til at det aktuelle omr\u00e5det, grunnet mangfoldet av bygningsmasse, knapt kan hevdes \u00e5 ha en egenart som skal ivaretas. Av retningslinjene til bestemmelsen framg\u00e5r at bergensk byggeskikk skal ligge til grunn for ny byutvikling. Byr\u00e5den kan vanskelig se at det er mulig \u00e5 identifisere en bergensk byggeskikk i det aktuelle omr\u00e5det. Bestemmelsen antas \u00e5 passe bedre i mer sentrale deler av Bergen. Det framg\u00e5r for\u00f8vrig av KPA- bestemmelsene \u00a7 8.2.9 at \u00abNye byggetiltak skal ha god terrengtilpassing med minst mulig bruk av store skj\u00e6ringer, fyllinger og murer\u00bb. S\u00e5 vidt byr\u00e5den kan se av saksdokumentene, oppfyller tiltaket kravene til god terrengtilpassing. Fagetaten viser til at byggene har en moderne stil med takterrasser, men at de utvendige trappene til terrassen framst\u00e5r som p\u00e5klistret og medf\u00f8rer et uheldig uttrykk der byggets lesbarhet svekkes. Byr\u00e5den medgir at detaljen er uvanlig, men mener likevel at det m\u00e5 v\u00e6re rom for en slik utradisjonell l\u00f8sning i dette boligomr\u00e5det som preges av ulikheter og der det er vanskelig \u00e5 p\u00e5vise en tradisjonell byggeskikk. De oms\u00f8kte boligene har en normal st\u00f8rrelse, og det antas at l\u00f8sningen med utvendige trapper gir en bedre plassutnyttelse. I helhetsvurderingen har byr\u00e5den ogs\u00e5 vektlagt klagernes anf\u00f8rsler om mangelfull veiledning/tilbakemeldinger i s\u00f8knadsprosessen som kunne medf\u00f8rt justeringer av fasaden Side 5 av 6 Fagetaten har ogs\u00e5 p\u00e5pekt at takterrasser b\u00f8r unng\u00e5s der det ikke er utbredt, blant annet for \u00e5 unng\u00e5 u\u00f8nsket innsyn i nabolaget. Byr\u00e5den er enig i argumentet p\u00e5 generell basis, men en konkret vurdering av tiltaket tilsier at tiltaket ikke vil v\u00e6re til sjenanse for naboene i dette tilfellet. Byr\u00e5den viser til at takterrassene er plassert p\u00e5 den delen av boligen som vender bort fra naboene, ut mot et gr\u00f8ntomr\u00e5de. Det foreligger heller ikke nabomerknader fra de n\u00e6rmeste naboene i Sj\u00f8veien 21 og Sj\u00f8veien 23 A. Den aktuelle tomten er relativt lavtliggende i terrenget med et h\u00f8ydedrag i vest, og takterrassene vil tilf\u00f8re boligene et verdifullt og solrikt uteareal. Vedtakskompetanse: Byr\u00e5d for byutvikling har myndighet til \u00e5 treffe vedtak i enkeltsaker eller typer av saker som ikke er av prinsipiell betydning, jf. byr\u00e5dssak 1282/23. Alle viktige saker eller saker av prinsipiell betydning legges frem for byr\u00e5det til beslutning Byr\u00e5d for klima, milj\u00f8 og byutvikling fatter f\u00f8lgende vedtak: 1. Plan- og bygningsetatens vedtak datert 17.11.2023 oppheves i medhold av forvaltningsloven \u00a7 33 annet ledd. 2. Med hjemmel i pbl. \u00a7 19-2 innvilges dispensasjon fra reguleringsplanens \u00a7 5, arealform\u00e5l. 3. Med hjemmel i pbl. \u00a7 19-2 innvilges dispensasjon fra KPA 2018 \u00a7 26.5.1, p\u00e5 vilk\u00e5r om at kryss mot Tertnesveien utbedres i samsvar med uttale fra Vestland fylkeskommune datert 10.11.2023. 4. Det overlates til Plan- og bygningsetaten \u00e5 utferdige rammetillatelse og stille n\u00f8dvendige vilk\u00e5r. 5. Klagen tas til f\u00f8lge. Dato: 3. mai 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: 1) Fagetatens notat datert 05.01.2024 med f\u00f8lgende vedlegg: 1. Oversiktskart 2. Oversiktsfoto 3. Situasjonsplan 4. Avslag datert 17.11.2023 5. Klage datert 04.12.2023 6. Uttale Vestland fylkeskommune, vei, datert 10.11.2023 7. Uttale Vestland fylkeskommune, kultur, datert 20.11.2023 8. Uttale fra Bergen Vann datert 13.11.2023 9. Nabomerknader 10. S\u00f8knad 11. Tegninger 2) Sj\u00f8veien \u2013 s\u00f8knad om dispensasjon fra KPA \u00a7 26.5.1 Side 6 av 6 "
}