{
  "dokument_id": "27985975-16a4-5ddd-b8d6-8bc4237e74f1",
  "doc_type": "case_presentation",
  "kommune": 4601,
  "tittel": "\u00c5sane gnr 209 bnr 543 V\u00e5ganeset 36B. Klage over avslag p\u00e5 s\u00f8knad om legalisering av platting m.m. ",
  "url": "https://bergen.kommune.no/politikere-utvalg/api/fil/bk360/11379924/Framstilling-Asane-gnr-209-bnr-543-Vaganeset-36B-Klage-over-avslag-pa-soknad-om-legalisering-av-platting-m-m-",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/141774-5 \u00c5sane gnr 209 bnr 543 V\u00e5ganeset 36B. Klage over avslag p\u00e5 s\u00f8knad om legalisering av platting m.m. Hva saken gjelder: Saken gjelder klage over avslag p\u00e5 s\u00f8knad om legalisering av platting (ca. 65 m2) og legalisering av trapp med repos i strandsonen. Trappen har en badestige som g\u00e5r ned i sj\u00f8en. Avslaget ble gitt den 21.08.2024 da en kom til at det ikke forel\u00e5 rettslig grunnlag for \u00e5 dispensere fra KPA 2018 \u00a7 6.1.1 om byggegrense langs sj\u00f8 og \u00a7 32.9.1 om forbud mot inngrep og faste installasjoner i sj\u00f8, jf. pbl. \u00a7 19-2. Vedtaket er p\u00e5klaget av ansvarlig s\u00f8ker Target Consulting AS v/Torstein Skutle p\u00e5 vegne av tiltakshaver Trond Gr\u00f8nhaug ved brev datert 13.09.2024. Utvalg for milj\u00f8 og byutvikling (UMBY) har tidligere behandlet klage over avslag p\u00e5 s\u00f8knad om strandsonetiltak p\u00e5 eiendommen. I m\u00f8tet 25.04.2023 sak 184/23 ble det gitt tillatelse til oms\u00f8kte tiltak. Tillatelsen ble p\u00e5klaget av Statsforvalteren i Vestland, og Statsforvalteren i Rogaland omgjorde UMBYs vedtak til avslag den 19.10.2023. Omgj\u00f8ringsvedtaket ble senere begj\u00e6rt omgjort av tiltakshaver, men Statsforvalteren i Rogaland fastholdt sin vurdering. Se for \u00f8vrig vedlagt fagnotat pkt. 1.1 og 1.2 for ytterligere saksopplysninger. Situasjonsplanen ifm. klagesak i 2023 Situasjonsplanen for tiltaket til behandling i denne sak Eiendommen omfattes av reguleringsplan 9770000 fra 1994 og er regulert til boliger. KPA 2018 viser eiendommen som \u00f8vrig byggesone, og den ligger innenfor hensynssone 1 funksjonell strandsone. Sj\u00f8arealer utenfor eiendommen er avsatt til kombinerte form\u00e5l i sj\u00f8 og vassdrag. Det er s\u00f8kt om dispensasjon fra KPA 2018 \u00a7\u00a7 6.1.1 og 32.9.1, jf. pbl. \u00a7 19-1. Ansvarlig s\u00f8ker opplyser at det er foretatt nabovarsling i samsvar med bestemmelsene i pbl. \u00a7 21-3, og bekrefter at det ikke er mottatt noen merknader. Statsforvalteren i Vestland frar\u00e5der at det blir gitt dispensasjon i uttalelse datert 20.06.2024. Det vises til at \u00abstrandsonen ved Eidsv\u00e5gneset er s\u00e6rlig verdifull for friluftsliv og naturmangfold og under sterkt press for nedbygging og privatisering\u00bb. Selv om omfanget av tiltak, som det n\u00e5 s\u00f8kes dispensasjon for, er av noe mindre karakter i forhold til tidligere byggesak, er summen av tiltak fremdeles av s\u00e5 privatiserende karakter at de er i strid med statlige planretningslinjer og det nasjonale strandsonevernet. Dette gjelder i all hovedsak selve plattingen. Trapp anses \u00e5 representere et mindre fremmed element i landskapet, og badestigen kan isolert sett representere et gode for allmennheten. Bymilj\u00f8etaten vil under tvil ikke frar\u00e5 at det gis dispensasjon for det oms\u00f8kte tiltaket i uttalelse datert 15.07.2024. Bymilj\u00f8etaten vurderer det aktuelle omr\u00e5det for de oms\u00f8kte tiltakene kan virke unaturlig \u00e5 bruke for allmennheten, og at det finnes mer egnede omr\u00e5der i n\u00e6rheten. Det understrekes likevel at en ser alvorlig p\u00e5 at tiltaket er i strid med KPA 2018, men er positiv til at antall tiltak er redusert. Dette bidrar til \u00e5 redusere de negative virkningene. Klage: Klager oppfatter avslagsvedtaket som forutinntatt, s\u00e6rdeles svakt begrunnet og lite realitetsorientert. Plattingen plasseres p\u00e5 godkjent privatisert, planert og gruset uteoppholdsomr\u00e5de. Det faller da p\u00e5 sin egen urimelighet \u00e5 argumentere for tiltakets privatiserende virkning. Trapp og badestige har for \u00f8vrig et klart sikkerhetsaspekt. Det vises i denne sammenheng bl.a. til positiv uttalelse fra \u00c5sane Seilforening. Videre viser klager til Bymilj\u00f8etatens uttalelser, som tilsier at tiltaket ikke vil v\u00e6re til hinder eller annen ulempe for allmennheten. Hensynene bak bestemmelsen blir derfor ikke vesentlig tilsidesatt ved dispensasjon. For vektingen av fordeler og ulemper, p\u00e5peker klager at tiltaket vil muliggj\u00f8re bruk av strandlinjen. Tiltaket er heller ikke et visuelt eller fysisk hinder av hensyn til bl.a. n\u00e6romr\u00e5det. Fordelene er for \u00f8vrig av vesentlig betydning, b\u00e5de hva gjelder tiltakshavers egne bruksmuligheter samt andres tilkomstmuligheter (f.eks. ved en ulykke). Det vises til klagen i sin helhet. Fagetatens vurdering og anbefaling: Plan- og bygningsetaten som fagetat opprettholder sin vurdering om at vilk\u00e5rene i pbl. \u00a7 19-2 ikke er oppfylt for \u00e5 gi dispensasjon fra KPA 2018 \u00a7\u00a7 6.1.1 og 32.9.1. Med hensyn til vurderingen etter pbl. \u00a7 19-2, er fagetaten av den oppfatning at treplatting og tiltakene i sum vesentlig tilsidesetter b\u00e5de nasjonale interesser og hensynene bak bestemmelsen. Til f\u00f8rstnevnte vises det til Statsforvalterens uttalelser. N\u00e5r det gjelder hensynene som gj\u00f8res gjeldende, vises det innledningsvis til fjernvirkningene av tiltaket. Tiltaket legger opp til en bruk som muliggj\u00f8r st\u00f8rre privat bruk av de sj\u00f8n\u00e6re arealene, og er derfor naturlig \u00e5 omtale som privatiserende. Slik tilrettelegging vil gj\u00f8re arealene mine attraktive samt redusere det visuelt opplevde uttrykket av de naturlige omgivelsene. Fagetaten er likevel klar p\u00e5 at tilrettelegging langs sj\u00f8linjen vil v\u00e6re en fordel for allmennhetens tilgang. Men dette forhold og \u00f8vrige fordeler for tiltakshaver kan ikke vektes tyngre enn ulempene som gj\u00f8res gjeldende. Fagetatens vurderinger er omfattende, og det vises til vedlagt fagnotat datert 18.10.2024 i sin helhet. \u00d8konomiske konsekvenser: Ikke relevant. 2 Byr\u00e5dets vurdering og anbefaling/konklusjon: Byr\u00e5det vil innledningsvis understreke at Bergen er historisk en maritim by. Byr\u00e5det \u00f8nsker \u00e5 tilrettelegge for at innbyggere som \u00f8nsker \u00e5 utf\u00f8re aktiviteter i strandsonen, skal ha gode vilk\u00e5r. Dette gjelder ogs\u00e5 den enkeltes \u00f8nske om \u00e5 utvikle sin egen strandeiendom. Til tross for at byr\u00e5det i denne sak politisk sett stiller seg bak UMBYs beslutning i m\u00f8tet 25.04.2023 sak 184/23, m\u00e5 en komme til den konklusjon at kommunen ikke kan godta tiltakene i sin helhet. Det vises i denne sammenheng til at forhold knyttet til denne eiendommen er n\u00f8ye pr\u00f8vd i forbindelse med Statsforvalteren i Rogaland sine vurderinger av klage og omgj\u00f8ringsbegj\u00e6ring for tidligere strandsonetiltak. Med hensyn til Statsforvalteren i Vestland sin uttalelse til tiltaket i denne sak, er det heller ikke rettslig grunnlag for \u00e5 dispensere for tiltaket i sin helhet etter pbl. \u00a7 19-2 i denne sak, jf. bl.a. ordlyden \u00abDispensasjon kan ikke gis dersom hensynene bak [...] nasjonale [...] interesser, blir tilsidesatt\u00bb. Byr\u00e5det mener imidlertid at dette klart er avgrenset til \u00e5 gjelde oms\u00f8kte platting. Byr\u00e5det henviser til at Statsforvalteren i Vestland i hovedsak bemerker plattingens funksjon til \u00f8kt grad av opphold og bruk av privatiserende karakter i strandsonen. En kan ikke se bort ifra disse forhold isolert sett, samt plattingens virkning i en samlet vurdering i hvilken grad tiltakene ber\u00f8rer hensynene totalt sett. \u00c5 foreta mindre justeringer for \u00e5 kunne komme til en konklusjon som tilgjengeliggj\u00f8r strandsonen (\u00e5 kunne godkjenne oms\u00f8kte trapp og badestige), synes i tillegg \u00e5 v\u00e6re en gunstig l\u00f8sning. Med hensyn til ovennevnte finner byr\u00e5det da grunnlag for \u00e5 kunne godkjenne oms\u00f8kte trapp med repos inkl. oms\u00f8kte badestige. Det belyses i denne sammenheng at dispensasjonsvurderingen i det f\u00f8lgende synes \u00e5 samsvare med de signalene som Statsforvalteren har gitt i sin uttalelse til oms\u00f8kte tiltak. Byr\u00e5dets beslutning om \u00e5 ta klagen delvis til f\u00f8lge anses da for \u00e5 v\u00e6re b\u00e5de politisk \u00f8nskelig (med hensyn til UMBYs vedtak i sak 184/23) og rettslig gyldig (med hensyn til Statsforvalterens uttalelser, vurderinger og beslutninger). Dispensasjon fra KPA 2018 \u00a7\u00a7 6.1.1 og 32.9.1 ifm. oms\u00f8kte trapp og badestige Oms\u00f8kte trapp med repos og oms\u00f8kte badestige er i strid med KPA 2018 \u00a7 6.1.1 om byggegrense langs sj\u00f8 og \u00a7 32.9.1 om forbud mot inngrep og faste installasjoner i sj\u00f8, og det er s\u00f8kt om dispensasjon, jf. pbl. \u00a7 19-1. Vilk\u00e5rene for \u00e5 dispensere f\u00f8lger av pbl. \u00a7 19-2 annet ledd hvor det fremg\u00e5r at: \u00abdispensasjon kan ikke gis dersom hensynene bak bestemmelsen det dispensere fra, hensynene i lovens form\u00e5lsbestemmelse eller nasjonale eller regionale interesser, blir vesentlig tilsidesatt\u00bb. Hovedhensynet bak byggeforbudet langs sj\u00f8 og vassdrag er \u00e5 verne strandsonen mot byggetiltak og terrenginngrep for \u00e5 sikre natur- og kulturmilj\u00f8, friluftsliv, landskap og allmennhetens interesser, samt \u00e5 hindre at tilgjengeligheten til sj\u00f8 og vassdrag reduseres. Videre skal forbudet mot inngrep og faste installasjoner sikre at naturmangfoldet bli sikret bevart, og at allmennhetens interesse blir ivaretatt p\u00e5 en god m\u00e5te ogs\u00e5 i sj\u00f8. Dispensasjonene behandles samlet, da hensynene vurderes som sammenfallende. Etter byr\u00e5dets syn har b\u00e5de trappen og badestigen en viktig funksjon som ivaretar hensynene som gj\u00f8r seg gjeldende. Det er nettopp disse tiltakene som sikrer interesser for friluftsliv ved \u00e5 gj\u00f8re strandsonen tilgjengelig. Uten oms\u00f8kte tiltak forblir arealene ubenyttet som f\u00f8lge av den bratte skr\u00e5ningen ned mot vannet. Sp\u00f8rsm\u00e5let blir da om hensynene likevel blir tilsidesatt som f\u00f8lge av tiltakets betydning for hensynene for \u00f8vrig, slik som tiltakets betydning for landskapet. I denne sammenheng finner byr\u00e5det det tilstrekkelig \u00e5 henvise til Bymilj\u00f8etatens konklusjon om \u00e5 ikke frar\u00e5 dispensasjon som f\u00f8lge av tiltakets konsekvenser for natur, biologisk mangfold, landskap og friluftsliv. Ytterligere har Statsforvalteren uttalt at \u00abtrappen ned til badestigen vil i seg selv representere et mindre fremmed element i landskapet\u00bb. Det er klart at alle typer tiltak vil ha en effekt p\u00e5 landskapet, 3 men i dette tilfellet finner byr\u00e5det det \u00e5penbart at trappen og badestigen ikke vesentlig tilsidesetter hensynene bak bestemmelsene, jf. pbl. \u00a7 19-2. Ovennevnte har videre betydning for vurderingen av fordeler og ulemper. All den tid trapp og badestige muliggj\u00f8r ferdsel uten at det i nevneverdig grad p\u00e5virker landskapet, finner ikke byr\u00e5det at relevante ulemper gj\u00f8res gjeldende i nevneverdig grad. P\u00e5 den andre siden vil tiltaket muliggj\u00f8re en fornuftig bruk av strandsonen i forhold til godkjent situasjon. Dette vurderes til \u00e5 v\u00e6re av positiv betydning for kommunens areal- og ressursdisponering. I tillegg er det relevant \u00e5 se hen til \u00c5sane Seilforening sin uttalelse i saken, og spesielt f\u00f8lgende avsnitt: \u00abFjellveggen vist p\u00e5 kart og illustrasjoner/foto nedenfor er umulig \u00e5 entre uten stiger til sj\u00f8. Det er en positiv sikkerhetsdetalj som ved gitte uheldige situasjoner kan bidra til at man kan berge seg trygt opp p\u00e5 land. Dette gjelder vindsurfere, jolleseilere, kajakkpadlere, SUP-padlere og andre som m\u00e5tte trenge det\u00bb. Samlet sett vurderes fordelene \u00e5 v\u00e6re \u00abklart st\u00f8rre enn ulempene\u00bb, jf. pbl. \u00a7 19-2. Byr\u00e5det er etter dette kommet til at de rettslige vilk\u00e5rene for \u00e5 dispensere er oppfylt, jf. pbl. \u00a7 19-2 annet ledd. Etter pbl. \u00a7 19-2 f\u00f8rste ledd er det da opp til forvaltningens frie skj\u00f8nn om det skal dispenseres, jf. formuleringen om at kommunen \u00abkan\u00bb gi varig eller midlertidig dispensasjon. I dette tilfellet er byr\u00e5det av den oppfatning at det kan gis dispensasjon for oms\u00f8kte trapp og badestige. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: 1. Deler av Plan- og bygningsetatens vedtak datert 21.08.2024 omgj\u00f8res i medhold av forvaltningsloven \u00a7 33 annet ledd. 2. Plan- og bygningsetaten avslag p\u00e5 s\u00f8knad om oppf\u00f8ring/legalisering av platting i strandsonen (ca. 65 m2 BYA) opprettholdes. 3. Med hjemmel i pbl. \u00a7 19-2 gis det dispensasjon fra KPA 2018 \u00a7\u00a7 6.1.1 og 32.9.1 for oms\u00f8kte trapp med repos og badestige. 4. Med hjemmel i pbl. \u00a7 20-1, jf. \u00a7 21-4 gis det tillatelse til etablering/legalisering av trapp med repos i strandsonen, inkl. badestige som g\u00e5r ned i sj\u00f8en. 5. Det overlates Plan- og bygningsetaten \u00e5 utferdige tillatelsen og stille n\u00f8dvendige vilk\u00e5r. 6. Klagen tas delvis til f\u00f8lge. Dato: 5. november 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. 4 Vedlegg: Fagetatens notat datert 18.10.2024 med f\u00f8lgende vedlegg: 1. Oversiktskart 2. Oversiktsfoto 3. Situasjonsplan 4. Klage datert 13.09.2024 5. Avslag datert 21.08.2024 6. Uttale Statsforvalteren i Vestland datert 20.06.2024 7. Uttale Fylkesmannen i Hordaland datert 05.11.2018 8. Uttale bymilj\u00f8etaten datert 15.07.2024 9. Merknad fra Arne Berven 10. S\u00f8knad 11. Tegninger 5 "
}