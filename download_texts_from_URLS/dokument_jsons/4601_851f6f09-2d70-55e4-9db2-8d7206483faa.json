{
  "dokument_id": "851f6f09-2d70-55e4-9db2-8d7206483faa",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 32 fra Christian Haugen (FRP) om skoleleger i skolehelsetjenesten - Utvalg for helse og sosial 2024",
  "url": "https://bergen.kommune.no/politikere-utvalg/api/fil/bk360/10303130/Svar-pa-skriftlig-sporsmal-nr-32-fra-Christian-Haugen-FRP-om-skoleleger-i-skolehelsetjenesten-Utvalg-for-helse-og-sosial-2024",
  "tekst": " BBSM-kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/65605-3 Saksbehandler: Hege Verpe Fra Dato: 30. april 2024 Byr\u00e5d for barnevern, sosiale tjenester og mangfold Svar p\u00e5 skriftlig sp\u00f8rsm\u00e5l nr. 32 fra Christian Haugen (FRP) om skoleleger i skolehelsetjenesten - Utvalg for helse og sosial 2024 Representanten Christian Haugen (FrP) har den 17. april 2024 sendt inn f\u00f8lgende skriftlige sp\u00f8rsm\u00e5l: Skolehelsetjenesten p\u00e5 grunnskolene i Bergen har b\u00e5de helsesykepleiere og skoleleger. Skolelegene er sjeldent innom hver enkelt skole i motsetning til helsesykepleierne. Flere av fastlegene i Bergen har 20% stillinger i skolehelsetjenesten ved siden av sin fastlegepraksis etter p\u00e5legg fra kommunen. Arbeidsoppgavene til skolelegene er prim\u00e6rt \u00e5 gjennomf\u00f8re skolestart-unders\u00f8kelsen for alle barn som begynner i 1. klasse som siste ordin\u00e6re legeunders\u00f8kelse i helsestasjonsprogrammet. P\u00e5 Helsenorge.no st\u00e5r det f\u00f8lgende om skolehelsetjenestens form\u00e5l: \u00abForm\u00e5let til skolehelsetjenesten er, i samarbeid med skolen, \u00e5 fremme elevenes helse, trivsel og l\u00e6ring. De skal ogs\u00e5 bidra til mestring av hverdagsutfordringer og \u00f8ke deres helsekompetanse. Skolehelsetjenesten er tverrfaglig og best\u00e5r av helsesykepleier og lege. I tillegg b\u00f8r tjenesten ha fysioterapeut og kan ha psykolog.\u00bb Mange skoleleger \u00f8nsker gjerne \u00e5 v\u00e6re mer til stede for barna med ekstra behov, starte noe utredning/kartlegge utfordringer, og tilby samtaler til b\u00e5de barna og deres foreldre. Sp\u00f8rsm\u00e5l til byr\u00e5den: 1. Kan byr\u00e5det gi en oversikt over dekningen av skoleleger i skolehelsetjenesten i Bergen kommune? 2. Opplever byr\u00e5det at dagens ordning med skoleleger fungerer hensiktsmessig? 3. Er det en m\u00e5lsetning \u00e5 tilf\u00f8re psykologer i skolehelsetjenesten i Bergen? Svar fra byr\u00e5den: 1. Kan byr\u00e5det gi en oversikt over dekningen av skoleleger i skolehelsetjenesten i Bergen kommune? Flere fastleger har, som sp\u00f8rsm\u00e5lsstiller p\u00e5peker, 20 % stilling til bruk innen helsestasjon- og skolehelsetjenesten. Det vil si at det ikke er \u00f8remerket skolehelsetjenesten, men til hele helsestasjonstjenesten der ogs\u00e5 skolehelsetjenesten inng\u00e5r. I Retningslinjene for Helsestasjon, skolehelsetjeneste og helsestasjon for ungdom er det en sterk anbefaling, men ikke lovp\u00e5lagt, \u00e5 ha en skolestartunders\u00f8kelse som ogs\u00e5 inkluderer en somatisk unders\u00f8kelse fra lege. I de p\u00e5f\u00f8lgende faste kontrollene og vaksineringsprogrammet er det helsesykepleier som st\u00e5r for oppf\u00f8lgingen. Som det vises til av sp\u00f8rsm\u00e5lsstiller, prioriteres skolestartunders\u00f8kelse for alle barn p\u00e5 f\u00f8rste trinn i grunnskolen. Det vil si at lovp\u00e5lagte oppgaver l\u00f8ses f\u00f8rst og legekontroller i gruppen 0- 5 \u00e5r prioriteres. I byomr\u00e5dene er det stor mangel p\u00e5 leger generelt, og skoleleger utf\u00f8rer de fleste skolestartunders\u00f8kelsene p\u00e5 helsestasjonene blant annet for \u00e5 spare tid samt at ikke alle skoler har egnede lokaler for unders\u00f8kelse. I ett byomr\u00e5de er det meldt avvik p\u00e5 manglende skolestartunders\u00f8kelse grunnet mangel p\u00e5 legeressurser. Under er en tabell over hvilke ressurser vi har i Bergen kommune hentet ut fra budsjettomr\u00e5de. Tabell 1 Leger pr budsjettomr\u00e5de Bergen kommune Arena Antall barn 2023 \u00c5rsverk leger per budsjettomr\u00e5de 2023 Helsestasjon 0-5 \u00e5r 2900 per \u00e5r 8,77 * Skolehelsetjeneste, barneskole 21 400 elever 4,81 Skolehelsetjeneste ungdomsskole 13 200 elever 0** Skolehelsetjeneste, videreg\u00e5ende skole 13 000 elever 0 *Legeressurs 8.77 p\u00e5 helsestasjonen, blir ogs\u00e5 brukt til konsultasjon p\u00e5 f\u00f8rste trinn i grunnskolen, og i noen grad ogs\u00e5 til andre konsultasjoner av skolebarn ** Noen skoler har skolelege enkelte dager, elever i innf\u00f8ringsklasser blir prioritert 2. Opplever byr\u00e5det at dagens ordning med skoleleger fungerer hensiktsmessig? Med de legeressursene som er tilgjengelig fungerer ordningen hensiktsmessig. Skolestartunders\u00f8kelsen i 1. klasse fungerer etter intensjonene, med unntaksvise avvik som tidligere omtalt. Noen skoler har skolelege enkelte dager, og elever i innf\u00f8ringsklassene blir prioritert de dagene. Det er \u00f8nskelig at legene skal v\u00e6re mer til stede p\u00e5 skolene for elevene, i tillegg til at legen ogs\u00e5 er en viktig samarbeidspartner i det tverrfaglige systemarbeidet p\u00e5 skolen, f.eks. i arbeid med forebygging av skolefrav\u00e6r. Det p\u00e5g\u00e5r arbeid med \u00e5 rekruttere og beholde leger i alle deler av tjenesten. Det er opprettet nettverk for leger i st\u00f8rre stillinger og legene har kommet med gode innspill til videre organisering innenfor helsestasjon og skolehelsetjenesten. En stabil legedekning er et m\u00e5l for byr\u00e5den og vil gi mulighet for fleksibel utnyttelse av legeressurser p\u00e5 tvers av byomr\u00e5der. 3. Er det en m\u00e5lsetning \u00e5 tilf\u00f8re psykologer i skolehelsetjenesten i Bergen? P\u00e5gangen til psykisk helse lavterskeltilbud er stor i alle byomr\u00e5der. Skolehelsetjenesten har tilgang p\u00e5 psykologer som er ansatt i barne- og familietjenesten (helsestasjon, skolehelsetjenesten og barne- og familiehjelpen) og kan bidra med lavterskel henvisning til psykolog. Det arbeides kontinuerlig med ressursutnyttelse og ulike modeller har v\u00e6rt utpr\u00f8vd de siste \u00e5rene. Charlotte Spurkeland - Byr\u00e5d for barnevern, sosiale tjenester og mangfold Dokumentet er godkjent elektronisk. "
}