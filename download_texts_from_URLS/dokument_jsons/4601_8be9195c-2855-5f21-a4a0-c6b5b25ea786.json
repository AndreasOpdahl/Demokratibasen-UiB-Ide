{
  "dokument_id": "8be9195c-2855-5f21-a4a0-c6b5b25ea786",
  "doc_type": "case_presentation",
  "kommune": 4601,
  "tittel": "Ytrebygda gnr 108 bnr 74 Slettenvegen 100. Klage p\u00e5 avsl\u00e5tt s\u00f8knad - betongkonstruksjon i strandsona",
  "url": "https://bergen.kommune.no/politikere-utvalg/api/fil/bk360/10399654/Framstilling-Ytrebygda-gnr-108-bnr-74-Slettenvegen-100-Klage-pa-avslatt-soknad-betongkonstruksjon-i-strandsona",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/42340-7 Ytrebygda gnr 108 bnr 74 Slettenvegen 100. Klage p\u00e5 avsl\u00e5tt s\u00f8knad - betongkonstruksjon i strandsona Kva saka gjeld: Saka gjeld klage p\u00e5 avsl\u00e5tt s\u00f8knad om lovleggjering av betongkonstruksjon for overdekking av avl\u00f8psleidningar. S\u00f8knaden blei avsl\u00e5tt med grunngjeving at de visuelle kvalitetane ikkje var oppfylt i vedtak datert 22.02.2024. S\u00f8knadar om dispensasjon var ikkje behandla, d\u00e5 det var anna avslagsgrunnlag. Avslaget er p\u00e5klaga av ansvarleg s\u00f8kar, Ravnanger Hus AS, den 05.03.2024 med supplerande klage datert 02.04.2024. Tiltakshavar er PEF-EIENDOM AS. Eigedomen er ikkje regulert. I kommuneplanens arealdel (KPA 2018) er eigedomen vist som LNF (landbruk-, natur- og friluftsomr\u00e5de), med omsynssone for flyst\u00f8y gul sone, funksjonell strandsone og bestemmelsesomr\u00e5de # 10 (meldeplikt til Avinor). Det blir vist til avslagsvedtaket pkt. 3.1 for utfyllande planstatus. Tiltaket krev dispensasjon fr\u00e5 KPA 2018 \u00a7 31 - arealform\u00e5let LNF, \u00a7 6.1.1 - byggegrense mot sj\u00f8 og \u00a7 3.1 \u2013 plankrav. Alle n\u00f8dvendige dispensasjonar er oms\u00f8kt. Ansvarleg s\u00f8kar har oppgjeve at det er f\u00f8retatt nabovarsling i tr\u00e5d med f\u00f8resegna i pbl. \u00a7 21- 3, og stadfesta at det ikkje er motteke merknadar. Klage: Klagar ber om at avslaget blir gjort om, og at s\u00f8knaden blir godkjent som oms\u00f8kt. Klagar held fram at ein ikkje kan forst\u00e5 eitkvart tiltak som r\u00f8rer ved naturlege areal som eit framandelement som skal bli avsl\u00e5tt, d\u00e5 dette er ei openbart for streng tolking av visuelle kvalitetar. Betongkonstruksjonen blir etablert i direkte tilknyting til bygde og opparbeida areal, og direkte n\u00e6rliggande areal har nyleg f\u00e5tt godkjent utvida st\u00f8ypt b\u00e5toppdrag og kai. Det har fr\u00e5 gamalt av vore opparbeiding og kai p\u00e5 delar av eigedomen kor det no er s\u00f8kt om betongkonstruksjon, og tiltaket er soleis ikkje inngrep i ur\u00f8rt natur. Det m\u00e5 ogs\u00e5, etter klagar si vurdering, bli lagt vekt p\u00e5 at overvassleidningane allereie er godkjent til sj\u00f8, og er ein n\u00f8dvendig del av bustadbygging i omr\u00e5det. Det er trong om \u00e5 sikre anlegget, og klagar meiner innst\u00f8yping er den beste og mest naturlege l\u00f8ysinga. Det stemmer at konstruksjonen er st\u00f8rre enn det som er strengt n\u00f8dvendig for \u00e5 st\u00f8ype inn leidninga, men dette er for \u00e5 tilpasse seg til forholda p\u00e5 staden. Ein har derfor trappa konstruksjonen for \u00e5 f\u00f8lgje det naturlege fjellets fall mot sj\u00f8, samt st\u00f8ypt mot naturleg fjell i s\u00f8r for \u00e5 sikre ein naturleg overgang. Utan ville det vore ein 0-50 cm glipe mellom konstruksjonen og fjell, noko som ville gitt d\u00e5rlegare tilpassing og ein barriere i sj\u00f8kanten. Klagar held ogs\u00e5 fram at det allereie var gjort inngrep i fjellet, og ein vurderer at krav til visuelle kvalitetar er oppfylt. Det blir elles vist til komplett klage. 1 Fagetaten si vurdering og tilr\u00e5ding: Plan- og bygningsetaten som fagetat har vurdert klaga, og tilr\u00e5r at den ikkje blir tatt til f\u00f8lgje. Fagetaten tiltrer vurderingane av visuelle kvalitetar i avslagsvedtaket. Dei visar ogs\u00e5 til at det faktum at leidninga er godkjent, ikkje i seg sj\u00f8lv gjev grunnlag for m\u00e5ten tildekkinga er gjort p\u00e5. Dei ser seg ikkje einig i at arealet kor overvassleidninga ligg var omarbeidd fr\u00e5 f\u00f8r i stor grad, og visar til bilde fr\u00e5 klaga. Disse visar at arealet rundt og under leidninga var naturgrunn med gras og grus, med svaberg ved sida av. Tiltaket kunne vore gjort meir sk\u00e5nsamt av omsyn til dei stadlege naturforholda. N\u00e5r det gjeld dispensasjon fr\u00e5 arealform\u00e5let LNF og byggegrense mot sj\u00f8, viser fagetaten til at tiltaket, sj\u00f8lv om det f\u00f8lgjer fjellets fall, bygger opp langsmed svaberg og i hovudsak erstattar gras/grusomr\u00e5det mot sj\u00f8. Sj\u00f8lv om det er lite, avviker det mykje fr\u00e5 naturleg terrengformasjon og kystnatur. Det er synleg fr\u00e5 sj\u00f8, og p\u00e5verkar kystlandskapet rundt sj\u00f8lv om det er bygd naust i omr\u00e5det. Omr\u00e5det verkar ogs\u00e5 meir privatisert og dermed mindre freistande for allmenta. Det er ikkje avgjerande at omr\u00e5det er bygd. Fagetaten legg til grunn at omsyna bak arealform\u00e5let og byggegrensa blir vesentleg sett til side. N\u00e5r det gjeld fordelar og ulemper kan ein ikkje sj\u00e5 at fordelen med overdekking kan bli gitt vekt, d\u00e5 det kunne vore gjort p\u00e5 ein annan og meir sk\u00e5nsam m\u00e5te. Ulempa er at strandsona blir bygd ned p\u00e5 ein m\u00e5te som verkar visuelt negativ. N\u00e5r det gjeld plankrav, legg fagetaten til grunn at ein meir sk\u00e5nsam tildekking av leidninga kan forsvare at det gis dispensasjon fr\u00e5 plankravet. Det blir elles vist til fagnotat datert 08.04.2024. \u00d8konomiske konsekvensar: Ikkje relevant. Byr\u00e5det si vurdering og tilr\u00e5ding/konklusjon: Byr\u00e5det har vurdert saka, og har kome til at klaga ikkje kan bli tatt til f\u00f8lgje. Det blir vist til fagetatens notat, som ein i hovudsak sluttar seg til. N\u00e5r det gjeld forholdet til dispensasjon fr\u00e5 arealform\u00e5let LNF og byggegrense mot sj\u00f8, vil byr\u00e5det s\u00e6rleg merke at landskap er blant verdiane som har eit s\u00e6rskild vern etter pbl. \u00a7 1- 8. Svaberg som landskapsformasjon har ein eigenverdi, og \u00e5 bygge disse ned/fylle til med betong har b\u00e5de n\u00e6r- og fjernverknad. Dette er ogs\u00e5 irreversible tiltak, som endrar landskapet for b\u00e5de noverande og framtidige generasjonar. Byr\u00e5det ser seg einig i at tiltak for tildekking av leidningane kunne blitt gjort meir sk\u00e5nsamt. Slik tiltaket er utforma, verkar det meir som ein trapp/tilkomst til kaien p\u00e5 s\u00f8r-vest-sida av naustet enn n\u00f8dvendig tildekking av ei overvassleidning. Klagar skriv ogs\u00e5 sj\u00f8lv at konstruksjonen er st\u00f8rre enn han strengt tatt m\u00e5tte vere for \u00e5 oppn\u00e5 sin funksjon som dekke til leidninga. Ved utbygging vil det vere noko trong om \u00e5 gjere tiltak i strandsona, men disse b\u00f8r vere s\u00e5 sk\u00e5nsame som mogeleg. Sj\u00f8lv om eit omr\u00e5de er bygd, er det ikkje \u00abfritt fram\u00bb \u00e5 bygge vidare. I mange omr\u00e5de vil eksisterande bygg tvert om tale for at ein er s\u00e6rleg varsam med \u00e5 tillate vidare utbygging, av omsyn til dei landskapsverdiane som st\u00e5r att. I denne saka vurderer byr\u00e5det at ein ikkje har s\u00f8kt \u00e5 finne balansen mellom n\u00f8dvendig utbygging av infrastruktur og vern av strandsona, men heller maksimert utbygginga for eigen bruk. Dette gjer b\u00e5de at ein vurderer at vilk\u00e5ra for dispensasjon ikkje er oppfylt, men ogs\u00e5 at dei visuelle kvalitetane ikkje blir vurdert varetatt. Byr\u00e5dets konklusjon er at klaga ikkje kan bli tatt til f\u00f8lgje. 2 Vedtakskompetanse: I medhald av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheita til \u00e5 behandle klagesaker etter plan- og bygningslova, med unntak av klagesaker som bystyret i plan eller vedtekt har fastsett skal bli behandla av bystyret eller anna organ og klagesaker som er delegert til byr\u00e5det, delegert til Utval for milj\u00f8 og byutvikling. Dersom klaga ikkje blir tatt til f\u00f8lgje, skal saka bli sendt til Statsforvaltaren i Vestland for endeleg avgjersle. Byr\u00e5det innstiller til utval for milj\u00f8 og byutvikling \u00e5 fatte f\u00f8lgjande vedtak: Fagetaten sitt vedtak datert 22.02.2024 blir opprettheldt. Klaga blir ikkje tatt til f\u00f8lgje. Dato: 21. mai 2024 Christine B. Meyer Christine Kahrs Byr\u00e5dsleiar Byr\u00e5d for byutvikling Dokumentet er godkjent elektronisk. Vedlegg: Fagnotat datert 08.04.2024 med f\u00f8lgjande vedlegg: 1. Situasjonskart 2. Situasjonsplan 3. Flyfoto 4. Supplerende klage 5. Klage 6. Avslag p\u00e5 s\u00f8knad 7. S\u00f8knad 8. Tegninger 3 "
}