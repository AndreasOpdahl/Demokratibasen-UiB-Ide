{
  "dokument_id": "ea6f1434-bb13-5a8a-96ea-15912a4e71b7",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Mailiss Solheim-\u00c5kerblom (R) om lokal makspris p\u00e5 str\u00f8m",
  "url": "https://bergen.kommune.no/politikere-utvalg/api/fil/bk360/10347783/Svar-pa-representantforslag-fra-Mailiss-Solheim-Akerblom-R-om-lokal-makspris-pa-strom",
  "tekst": " Eierskap konsern Til Intern korrespondanse Bystyrets kontor V\u00e5r referanse: 2024/59827-7 Saksbehandler: Bodil Sulebakk Opsvik Fra Dato: 7. august 2024 Byr\u00e5d for finans Svar p\u00e5 representantforslag fra Mailiss Solheim-\u00c5kerblom (R) om lokal makspris p\u00e5 str\u00f8m Forretningsutvalget har i m\u00f8te 16. april 2024 i sak 139/24 fattet f\u00f8lgende vedtak: 1. Representantforslag fra Mailiss Solheim-\u00c5kerblom (R) oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 02.10.24. 3. Utvalg for finans, kultur og n\u00e6ring avgir innstilling i saken. Representanten Mailiss Solheim-\u00c5kerblom (R) har fremmet f\u00f8lgende representantforslag: De siste \u00e5rene har dyrtiden preget hverdagen til folk flest. Prisene p\u00e5 bl.a. mat, renter og str\u00f8m har skutt i v\u00e6ret, og stadig flere m\u00e5 velge mellom mat p\u00e5 bordet eller varme i huset. De rekordh\u00f8ye str\u00f8mprisene har v\u00e6rt en sentral driver i at mange n\u00e5 sliter med \u00e5 f\u00e5 endene til \u00e5 m\u00f8tes. Regjeringens str\u00f8mst\u00f8tteordning har ikke lyktes i \u00e5 f\u00e5 bukt med str\u00f8mpriskrisen. Ogs\u00e5 med denne st\u00f8tten blir str\u00f8mregningen flere ganger h\u00f8yere enn i tiden f\u00f8r str\u00f8mpriskrisen. I dag blir str\u00f8m behandlet som hvilken som helst annen vare p\u00e5 markedet, selv om det ikke er en vanlig vare, men er avgj\u00f8rende for \u00e5 dekke helt grunnleggende behov i folks liv og hverdag. De rekordh\u00f8ye str\u00f8mprisene kundene betaler, gjenspeiler p\u00e5 ingen m\u00e5te hva det koster \u00e5 produsere str\u00f8m. Hvert \u00e5r fastsetter olje- og energidepartementet den s\u00e5kalte \"konsesjonskraftprisen\", som viser hva det koster \u00e5 produsere str\u00f8m fra norsk vannkraft i snitt. I 2023 l\u00e5 denne p\u00e5 11,77 \u00f8re pr. kilowattime, mens den for 2024 har \u00f8kt til 12,31 \u00f8re. For 10 \u00e5r siden l\u00e5 konsesjonskraftprisen p\u00e5 10,84 \u00f8re, som viser at niv\u00e5et har ligget stabilt i mange \u00e5r. Samtidig har snittprisen for kundene de siste ti \u00e5rene f\u00f8r str\u00f8mpriskrisen v\u00e6rt p\u00e5 omtrent 35 \u00f8re per kilowattime. Dette betyr at kraftselskapene har hatt skyh\u00f8ye inntjeninger, og at forbrukerne betaler n\u00e6rmere 40 ganger det str\u00f8mmen koster \u00e5 produsere. I dag omsettes det meste av str\u00f8m i Norge p\u00e5 kraftb\u00f8rsen NordPool, hvor kraft produsert i Norge og andre land f\u00e5r en pris, basert p\u00e5 hva den er verdt p\u00e5 et internasjonalt marked. Det finnes ogs\u00e5 i dag et fastprismarked, men dette er helt markedsbasert og kraftselskapene opererer stort sett slik at de pr\u00f8ver \u00e5 ikke tjene mindre p\u00e5 fastprisavtaler enn de ville gjort til markedspris. Det er derfor ikke noe som sikrer lavere priser, n\u00e5r prisen p\u00e5 fornybar kraft i Norge settes av priser p\u00e5 fossil energi p\u00e5 kontinentet. Det er imidlertid ingen regler som p\u00e5legger kraftselskapene \u00e5 selge str\u00f8mmen p\u00e5 kraftb\u00f8rsen, framfor direkte til sluttbruker. Kraftselskaper som vil slutte helt \u00e5 handle p\u00e5 b\u00f8rsen kan si opp avtalen med NordPool med tre m\u00e5neders varsel. Det er ogs\u00e5 mulig \u00e5 bruke offentlig eierskap til \u00e5 sikre at kraftselskapene setter av kraft som tilbys til rimelige fastprisavtaler. En utfordring gjelder skattereglene, siden grunnrenteskatten er basert p\u00e5 spotpris. Men her har Stortinget vedtatt et unntak for langsiktige fastprisavtaler, under n\u00e6rmere vilk\u00e5r. Kommuner og fylkeskommuner som eier eget kraftselskap har mulighet til \u00e5 styre selskapet, og p\u00e5legge dem \u00e5 sette av kraft som tilbys p\u00e5 rimeligere fastprisavtaler til folk og husholdninger. I Oslo har R\u00f8dt fremmet forslag om \u00e5 endre omsetningen av den produserte kraften i Hafslund ECO, slik at det kan tilbys str\u00f8m utenfor kraftb\u00f8rsen, og utrede en prismodell med lav og forutsigbar pris, og en h\u00f8yere pris over et visst forbruk, slik at man f\u00e5r et rettferdig toprissystem. Et toprissystem b\u00f8r speiles i en h\u00f8yere nettleie ved stort forbruk, og justeres for temperatur slik at terskelen for hva som betegnes som h\u00f8yt forbruk er h\u00f8yere om vinteren. Dette er tiltak som kan bidra til b\u00e5de stabile og forutsigbare priser, og ikke minst kutte i regningsbunken til folk flest. Eviny, som eier BKK, er heleid av det offentlige. Statkraft har st\u00f8rste eierandel p\u00e5 43,4 %, mens Bergen Kommune har en eierandel p\u00e5 37,75 %. Fra 1. april \u00f8kte BKK nettleien med 8%, noe som legger til ekstra byrde p\u00e5 det \u00f8konomiske lasset mange bergensere allerede sliter med \u00e5 dra. Offentlig eierskap b\u00f8r ogs\u00e5 bety offentlig ansvar for \u00e5 sk\u00e5ne kommunens innbyggere mot konsekvensene av priskrisen. Forslag til vedtak: 1) Bystyret ber byr\u00e5det bruke kommunens eierskap aktivt til \u00e5 jobbe for \u00e5 ta lokalt produsert str\u00f8m av kraftb\u00f8rsen 2) Bystyret ber byr\u00e5det bruke kommunens eierskap til \u00e5 jobbe for en lokal makspris p\u00e5 str\u00f8m, med en fastpris p\u00e5 35 \u00f8re kilowattime p\u00e5 normalforbruk, og en h\u00f8yere pris p\u00e5 luksusforbruk. Byr\u00e5dets vurdering av representantforslaget: Representanten nevner avslutningsvis i sitt forslag at BKK har \u00f8kt nettleien med 8 %. Kort oppsummert skyldes \u00f8kningen i nettleie pris- og l\u00f8nnsjusteringer, samt behov for vedlikehold og bygging av nytt nett i regionen. Det gj\u00f8res her oppmerksom p\u00e5 at anslagsvis halvparten av nettleien g\u00e5r til statlige avgifter, mens den \u00f8vrige halvparten g\u00e5r til \u00e5 dekke transport av str\u00f8m, vedlikehold og drift av str\u00f8mnettet samt utbygging av nytt nett. Denne problemstillingen ble for \u00f8vrig tatt opp i skriftlig sp\u00f8rsm\u00e5l nr. 26 fra samme representant i Utvalg for finans, kultur og n\u00e6ring i sak 54/24 den 24.04.2024. Finansbyr\u00e5den ga da et grundig svar basert p\u00e5 innspill fra BKK. Bergen kommune er avhengig av en tilfredsstillende avkastning og utbytte fra aksjeselskapene for \u00e5 kunne finansiere gode offentlige velferdstjenester til alle kommunens innbyggere. Eviny representerer den klart st\u00f8rste selskapsverdien for kommunen, og er det selskapet som bidrar med st\u00f8rst utbytte til kommunen. Det gj\u00f8res imidlertid oppmerksom p\u00e5 at Evinys virksomhet med kraftproduksjon er utsatt for et ustabilt skatteregime med sv\u00e6rt h\u00f8ye skattesatser. I 2022 hvor kraftselskapene opplevde sv\u00e6rt h\u00f8ye kraftpriser \u00f8kte myndighetene plutselig skattesatsene til 90 % (grunnrente 45 %, selskapsskatt 22 % og s\u00e5kalt h\u00f8yprisbidrag p\u00e5 23 %), hvilket innebar at Eviny fikk en samlet skatt dette \u00e5ret p\u00e5 83,5 %. Av et resultat f\u00f8r skatt i 2022 p\u00e5 MRD 8,068 fikk konsernet en skattekostnad p\u00e5 MRD 6,735, dvs. selskapets aksjon\u00e6rer satt igjen med et resultat p\u00e5 kun MRD 1,333. Dette viser med all tydelighet at det er staten som tar inn mesteparten av overskuddene fra kraftselskapene, og ikke dets eiere. R\u00f8dts forslag om \u00e5 l\u00f8srive Eviny fra NordPool og tilby str\u00f8m utenfor kraftb\u00f8rsen eksempelvis i et toprissystem anbefales ikke av byr\u00e5det. Forslaget vil kunne bidra til at vanlige husholdningers \u00f8konomiske byrder lettes, men vil trekke Eviny ut av kraftmarkedet. Bergen kommune er som nevnt ovenfor deleier i Eviny med en eierandel p\u00e5 37,75 %. Dette inneb\u00e6rer at kommunen ikke kan instruere selskapet til \u00e5 ta lokalt produsert str\u00f8m av kraftb\u00f8rsen, men vil kunne ta opp denne problemstillingen eksempelvis i et eierm\u00f8te. Byr\u00e5det gj\u00f8r imidlertid her oppmerksom p\u00e5 at Eviny med sin tilknytning til NordPool inng\u00e5r som akt\u00f8r i et stadig mer internasjonalt kraftmarked, og som styres av tilbud og ettersp\u00f8rsel med til dels langsiktige avtaler. Det \u00e5 trekke Eviny ut av dette kraftmarkedet anser byr\u00e5det vil f\u00e5 s\u00e5pass store konsekvenser for selskapet og dets eiere, b\u00e5de av \u00f8konomisk, teknisk og juridisk karakter, at det ikke er \u00e5 anbefale. Hva gjelder forslaget om at kommunen skal bruke sitt eierskap \u00abtil \u00e5 jobbe for en lokal makspris p\u00e5 str\u00f8m, med en fastpris p\u00e5 35 \u00f8re kilowattime p\u00e5 normalforbruk, og en h\u00f8yere pris p\u00e5 luksusforbruk\u00bb, vises det til byr\u00e5dets betraktninger i avsnittet ovenfor da dette forslaget til vedtak vil f\u00e5 samme type konsekvenser. Christine B. Meyer - Byr\u00e5dsleder Jacob M\u00e6hle - Byr\u00e5d for finans Dokumentet er godkjent elektronisk. "
}