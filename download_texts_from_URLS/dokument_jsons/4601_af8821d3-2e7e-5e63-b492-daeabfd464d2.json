{
  "dokument_id": "af8821d3-2e7e-5e63-b492-daeabfd464d2",
  "doc_type": "case_attachment",
  "kommune": 4601,
  "tittel": "Reglement for kontrollutvalget for 2024-2027",
  "url": "https://bergen.kommune.no/politikere-utvalg/api/fil/bk360/9630123/Reglement-for-kontrollutvalget-for-2024-2027",
  "tekst": "Reglement for kontrollutvalget for 2024-2027 Vedtatt av Bergen bystyre xx.xx.2024 i sak xxx/24. KAPITTEL 1 RETTSLIG GRUNNLAG OG SAMMENSETNING 1.1 Rettslig grunnlag Kontrollutvalget er opprettet med hjemmel i kommuneloven \u00a7 23-1. Dette reglementet inneholder utfyllende bestemmelser om kontrollutvalgets virksomhet, jf. kommuneloven \u00a7 5-13. Bestemmelsene i dette reglementet begrenser ikke kontrollutvalgets ansvar, rettigheter og plikter slik disse er beskrevet i kommuneloven med forskrifter. 1.2 Valg og sammensetning Kontrollutvalget velges som f\u00f8rste valg etter valg av ordf\u00f8rer og varaordf\u00f8rer i bystyrets konstituerende m\u00f8te1. Kontrollutvalget trer i funksjon fra det konstituerende bystyrem\u00f8tet. a) Kontrollutvalget skal ha 9 medlemmer og 9 varamedlemmer. b) Kontrollutvalget skal settes sammen slik at kravene til kj\u00f8nnsfordeling er oppfylt, jf. kommuneloven \u00a7\u00a7 7-5 og 7-6. c) Kontrollutvalgets leder skal ikke v\u00e6re medlem av ordf\u00f8rerens parti, jf. kommuneloven \u00a7 23-1 andre ledd. Kontrollutvalgets leder skal heller ikke v\u00e6re medlem av et byr\u00e5dsparti. d) Leder og nestleder skal velges blant bystyremedlemmene. e) Kontrollutvalget b\u00f8r ha representanter fra de fleste partier eller grupperinger. f) Ved valg til kontrollutvalget b\u00f8r det legges vekt p\u00e5 \u00e5 f\u00e5 medlemmer og varamedlemmer med god erfaring fra arbeidet som tillitsvalgt. g) Minst ett av kontrollutvalgsmedlemmene b\u00f8r v\u00e6re gjenvalgt fra forrige valgperiode. KAPITTEL 2 FORM\u00c5L, ROLLER, ANSVAR OG OPPGAVER 2.1 Form\u00e5l Kontrollutvalget skal f\u00f8re l\u00f8pende kontroll med den kommunale forvaltningen p\u00e5 vegne av bystyret, og herunder p\u00e5se at kommunen har en forsvarlig revisjonsordning2. Kontrollutvalget skal gjennom sitt arbeid bidra til at innbyggerne og andre interessenter har tillit til Bergen kommune, og at kommunen leverer sine tjenester og utf\u00f8rer sine oppgaver effektivt og m\u00e5lrettet i samsvar med lov, forskrift og andre regler, samt kommunens planer og vedtak. Kontrollutvalget skal framst\u00e5 som et kompetent, uavhengig, objektivt og synlig organ med h\u00f8y integritet. Kontrollutvalget skal tilstrebe \u00e5 v\u00e6re et partipolitisk n\u00f8ytralt kollegium. 2.2 Roller og ansvar Bystyret har det overordnede kontrollansvaret for den kommunale virksomheten. 1 Kommuneloven \u00a7 7-1 tredje ledd. 2 Kommuneloven \u00a7 23-2. Kontrollutvalget st\u00e5r for det l\u00f8pende tilsynet med alle de deler av kommunens virksomhet som faller inn under kommunen som juridisk person. Dette omfatter alle andre organer enn bystyret selv, herunder ordf\u00f8reren, byr\u00e5det, alle andre politiske utvalg, samt administrasjonen. Dette omfatter ogs\u00e5 tilsyn med selskaper som kommunen eier alene eller sammen med andre34, samt virksomheter som utf\u00f8rer oppgaver p\u00e5 vegne av kommunen5. Kontrollutvalget kan behandle ethvert forhold ved kommunens virksomhet, s\u00e5 lenge det kan defineres som kontroll eller tilsyn. Kontrollutvalget kan ikke overpr\u00f8ve politiske prioriteringer gjort av folkevalgte organer. Dette gjelder ogs\u00e5 for vedtak truffet av administrasjonen med hjemmel i delegert myndighet. Kontrollutvalget kan kreve at kommunen, uten hinder av taushetsplikt, legger fram enhver opplysning, redegj\u00f8relse eller dokument som utvalget finner n\u00f8dvendig, for utvalget eller for revisor. Kontrollutvalget har ogs\u00e5 rett til \u00e5 v\u00e6re til stede i lukkede m\u00f8ter i kommunens folkevalgte organer.6 Kontrollutvalgets medlemmer, varamedlemmer og sekretariat har taushetsplikt i henhold til forvaltningslovens alminnelige bestemmelser om taushetsplikt7, og skal undertegne taushetserkl\u00e6ring. 2.3 Oppgaver Kontrollutvalgets oppgaver er gitt i kommuneloven kapittel 23 og forskrift om kontrollutvalg og revisjon. Det er bare bystyret som kan p\u00e5legge kontrollutvalget oppgaver utover de lovfestede oppgavene. Kontrollutvalget skal: \u2022 gi uttalelse om kommunens \u00e5rsregnskap \u2022 rapportere til kommunestyret om gjennomf\u00f8rte forvaltningsrevisjoner og selskapskontroller og resultatet av disse \u2022 gi innstilling i saker vedr\u00f8rende valg av revisor og sekretariat \u2022 utarbeide forslag til budsjett for kontrollarbeidet i kommunen I tillegg skal kontrollutvalget p\u00e5se at: \u2022 kommunen har en forsvarlig revisjonsordning, b\u00e5de n\u00e5r det gjelder regnskaps- og forvaltningsrevisjon og at kommunens regnskaper blir revidert p\u00e5 en betryggende m\u00e5te \u2022 det blir gjennomf\u00f8rt forvaltningsrevisjon og selskapskontroll \u2022 revisjonsmerknader blir fulgt opp \u2022 det f\u00f8res kontroll med at den \u00f8konomiske forvaltningen foreg\u00e5r i samsvar med gjeldende bestemmelser og vedtak; og at \u2022 bystyrets merknader til forvaltningsrevisjoner blir fulgt opp Kontrollutvalget kan ogs\u00e5: \u2022 innkalle byr\u00e5den og kommunens \u00f8vrige administrasjon til \u00e5 gi orienteringer til utvalget \u2022 arrangere h\u00f8ringer eller granskninger; og \u2022 bes\u00f8ke kommunens virksomheter 3 Kommuneloven \u00a7 23-4. 4 Kommuneloven \u00a7 23-6. 5 Kommuneloven \u00a7 23-6 sjette ledd. 6 Kommuneloven \u00a7 23-2. 7 Forvaltningsloven \u00a7 13 flg. Kontrollutvalget vurderer anmodninger om uavhengige utredninger eller granskninger fra andre enn bystyret, og tar selv beslutning om eventuelt \u00e5 gjennomf\u00f8re slike. Kontrollutvalget rapporterer direkte til bystyret, og innstiller i f\u00f8lgende saker: \u2022 plan for forvaltningsrevisjon \u2022 plan for eierskapskontroll \u2022 forvaltningsrevisjonsrapporter \u2022 rapporter innen eierskapskontroll \u2022 \u00e5rsmelding for kontrollutvalget \u2022 valg av revisjonsordning, og eventuelt valg av revisor \u2022 valg av sekretariatsordning Kontrollutvalget gir uttale i f\u00f8lgende saker: \u2022 kommunens \u00e5rsregnskap \u2022 \u00e5rsregnskap for kommunale foretak (KF) \u2022 prosjektregnskap 2.4 Kontrollutvalgets budsjett, \u00e5rsmelding mm. a) Kontrollutvalget skal utarbeide en \u00e5rlig virksomhetsplan. Kontrollutvalget fastsetter selv innhold og omfang. Virksomhetsplanen skal legges fram for bystyret. b) Kontrollutvalget skal minst \u00e9n gang i valgperioden, innen utgangen av \u00e5ret etter nytt utvalg er p\u00e5 plass, legge fram plan for forvaltningsrevisjon og plan for eierskapskontroll til bystyret. Det er bystyret som vedtar planene. c) Kontrollutvalget kan p\u00e5 eget initiativ gj\u00f8re endringer i planene innenfor bystyrets intensjoner, deriblant rullering av plan for forvaltningsrevisjon og plan for eierskapskontroll. d) Kontrollutvalget skal vedta en \u00e5rsrapport for egen virksomhet. \u00c5rsrapporten skal legges fram for bystyret. e) Kontrollutvalget utarbeider forslag til budsjett for kontrollarbeidet i kommunen. Forslaget skal f\u00f8lge innstillingen til \u00e5rsbudsjettet til bystyret, jf. kommuneloven \u00a7 14-3 tredje ledd, jf. forskrift om kontrollutvalg og revisjon \u00a7 2. Budsjettforslaget kan bare endres av bystyret. f) Kontrollutvalget har fullmakt til \u00e5, ved behov, omfordele tildelte budsjettressurser innenfor sitt ansvarsomr\u00e5de, jf. \u00f8konomifullmakter vedtatt av Bergen bystyre 18.12.2013 i sak 297-13. Kontrollutvalget skal bidra til at kontrollressursene blir anvendt ressurseffektivt og basert p\u00e5 risiko- og vesentlighetsvurderinger. 2.5 Supplerende retningslinjer Kontrollutvalget har 24.09.2019 vedtatt8 kompetanseoverf\u00f8ringsnotat, retningslinjer for fullmaktsbruk og funksjonsbeskrivelser for kontrollutvalgsleder og kontrollutvalgssekretariat. Disse dokumentene gjelder inntil annet eventuelt blir vedtatt. KAPITTEL 3 M\u00d8TER OG SAKSFORBEREDELSE 3.1 M\u00f8teprinsippet 8 Vedtatt i kontrollutvalgsm\u00f8te 24.09.2019 sak 51/19, 52/19, 53/19 og 54/19 Kontrollutvalget treffer sine vedtak i m\u00f8te, jf. kommuneloven \u00a7 11-2. 3.2 M\u00f8tetidspunkt- og planer Kontrollutvalget vedtar selv egne aktivitets- og m\u00f8teplaner. I tillegg til m\u00f8ter iht. m\u00f8teplanen, skal det avholdes m\u00f8ter n\u00e5r kontrollutvalgets leder mener det er n\u00f8dvendig eller minst tre av utvalgets medlemmer krever det. 3.3 Innkalling og saksliste Innkalling og saksdokumenter til utvalgsm\u00f8ter sendes som hovedregel utvalgsmedlemmer og varamedlemmer en uke f\u00f8r m\u00f8tet. Innkallingen sendes ogs\u00e5 til ordf\u00f8rer, byr\u00e5dsleders kontor og revisor(-ene) til orientering. Innkallingen skal i tillegg publiseres p\u00e5 kommunens hjemmesider. Ethvert medlem av kontrollutvalget kan kreve \u00e5 f\u00e5 satt en sak p\u00e5 sakslisten. Dette gj\u00f8res i praksis ved at saken tas opp i m\u00f8te under eventuelt. Saken kan s\u00e5 eventuelt behandles som en egen sak i det neste m\u00f8tet. Utvalget kan med alminnelig flertall vedta \u00e5 utsette realitetsbehandlingen av en sak som er oppf\u00f8rt p\u00e5 den utsendte sakslisten. Byr\u00e5dsleder, fagbyr\u00e5d eller ansatt i kommunen kan kalles inn til m\u00f8te i kontrollutvalget for \u00e5 svare p\u00e5 sp\u00f8rsm\u00e5l om faktiske forhold eller klargj\u00f8re et saksforhold. Byr\u00e5dsleder skal alltid orienteres dersom fagbyr\u00e5der eller ansatte blir kalt inn til kontrollutvalget. 3.4 H\u00f8ringer Kontrollutvalget kan med simpelt flertall beslutte \u00e5 avholde h\u00f8ringer innenfor sitt ansvarsomr\u00e5de. Med h\u00f8ring er ment et m\u00f8te i utvalget der utvalget mottar muntlige forklaringer fra personer som er innkalt for \u00e5 f\u00e5 belyst en spesiell sak eller et saksomr\u00e5de. H\u00f8ringer blir for \u00f8vrig avholdt etter reglene i Reglement for Bergen bystyre og utvalgene 2023-2027 punkt 4.8. 3.5 Forfall Utvalgsmedlemmer og innkalte varamedlemmer plikter \u00e5 delta p\u00e5 utvalgsm\u00f8ter, med mindre det foreligger gyldig forfall, jf. kommuneloven \u00a7 8-1. Forfall skal meldes skriftlig til kontrollutvalgets sekretariat, med angivelse av forfallsgrunn. 3.6 Saksforberedelse Kontrollutvalgets sekretariat har ansvar for at sakene er tilrettelagt for behandling og forberedt i samsvar med lover og regler. Sekretariatet legger fram sakene til m\u00f8tet, med forslag til vedtak, eventuell innstilling og en kort og oversiktlig saksutredning. 3.7 M\u00f8teledelse Kontrollutvalgets m\u00f8ter ledes av leder eller nestleder. Har begge forfall velges en s\u00e6rskilt m\u00f8teleder for det aktuelle m\u00f8tet ved flertallsvalg, jf. kommuneloven \u00a7 11-2. 3.8 Inhabilitet og fritak av personlige grunner Medlemmene skal f\u00f8lge reglene om inhabilitet og fritak av personlige grunner i kommuneloven \u00a7\u00a7 11-10 og 11-11 og forvaltningsloven kapittel II. Medlem av folkevalgte organ skal i god tid f\u00f8r et m\u00f8te underrette om forhold som gj\u00f8r eller kan gj\u00f8re vedkommende inhabil. Det samme gjelder varamedlem som er innkalt til m\u00f8te. Avgj\u00f8relse om inhabilitet treffes av kontrollutvalget, uten at vedkommende medlem deltar, jf. forvaltningsloven \u00a7 8 annet ledd. En folkevalgt kan ogs\u00e5 s\u00f8ke om \u00e5 bli fritatt fra \u00e5 delta i behandlingen av en sak hvis personlige grunner tilsier fritak. Det folkevalgte organet avgj\u00f8r selv om han eller hun skal fritas, jf. kommuneloven \u00a7 11-11. 3.9 Taletid Kontrollutvalget kan vedta bestemmelser om taletid generelt eller for en enkelt sak. 3.10 \u00c5pne eller lukkede m\u00f8ter Utvalgets m\u00f8ter holdes for \u00e5pne d\u00f8rer, med mindre annet f\u00f8lger av lovbestemt taushetsplikt eller m\u00f8tet blir vedtatt lukket, jf. kommuneloven \u00a7 11-5. 3.11 M\u00f8terett og m\u00f8teplikt Ordf\u00f8reren har m\u00f8te- og talerett i kontrollutvalget. Ansvarlig revisor, eller den revisor peker ut, har m\u00f8te- og talerett i kontrollutvalget. Kontrollutvalgets leder, eller medlem utpekt av kontrollutvalget eller dets leder, har rett til \u00e5 v\u00e6re til stede i lukkede m\u00f8ter i kommunens folkevalgte organ. Kontrollutvalgets sekretariat har fullmakt til \u00e5 v\u00e6re til stede i lukkede m\u00f8ter i kommunens folkevalgte organ i samme utstrekning som kontrollutvalget selv. Kontrollutvalgets leder eller nestleder plikter \u00e5 v\u00e6re til stede ved bystyrets behandling av saker hvor utvalget har innstilt til bystyret. Kontrollutvalgets leder eller medlem i lederens sted innleder bystyrets behandling av saker hvor utvalget har innstilt til bystyret. 3.12 Fjernm\u00f8ter Utvalget kan avholde fjernm\u00f8ter hvis betingelsene i kommuneloven er oppfylt, jf. kommuneloven \u00a7 11-7. Beslutningen om \u00e5 benytte denne m\u00f8teformen treffes av organets leder i forbindelse med innkalling til m\u00f8te. Alternativt vedtar det folkevalgte organet selv i m\u00f8te at et senere m\u00f8te skal holdes p\u00e5 denne m\u00e5ten. 3.13 Lyd- og billedopptak M\u00f8tene i kontrollutvalget filmes og overf\u00f8res p\u00e5 kommunens nettsider. Hvis andre ber om det, og hvis det ikke virker forstyrrende p\u00e5 gjennomf\u00f8ringen av m\u00f8tet, skal m\u00f8telederen gi tillatelse til \u00e5 gj\u00f8re opptak av eller overf\u00f8re lyd eller bilde fra \u00e5pne m\u00f8ter, jf. kommuneloven \u00a7 11-6. Ved gruppearbeid og liknende s\u00e6rlige arbeidsformer, kan lyd- og billedopptak unnlates. Det skal ikke foretas opptak n\u00e5r det blir fremlagt taushetsbelagte opplysninger eller m\u00f8tet er vedtatt lukket, jf. kommuneloven \u00a7 11-5. 3.14 Hastesaker Lederen av kontrollutvalget kan beslutte \u00e5 behandle en sak skriftlig eller i hastefjernm\u00f8te hvis det er p\u00e5krevd \u00e5 f\u00e5 avgjort en sak f\u00f8r neste m\u00f8te, og det enten ikke er tid til \u00e5 holde et ekstraordin\u00e6rt m\u00f8te, eller saken ikke er s\u00e5 viktig at et ekstraordin\u00e6rt m\u00f8te anses som n\u00f8dvendig, jf. kommuneloven \u00a7 11-8. Ved hastefjernm\u00f8te kan medlemmene kalles inn til m\u00f8tet med kortere frist enn etter ordin\u00e6re regler. Hvis 1/3 av organets medlemmer krever det, skal saken utsettes til det kan holdes et ordin\u00e6rt m\u00f8te. N\u00e5r en sak skal behandles skriftlig etter andre ledd, skal sakens dokumenter med forslag til vedtak sendes samtidig til alle organets medlemmer. Forslaget anses som vedtatt hvis samtlige medlemmer slutter seg til det framlagte forslaget, og til at vedtaket treffes etter skriftlig saksbehandling. KAPITTEL 4 FORSLAG TIL VEDTAK, AVSTEMNING OG PROTOKOLLER 4.1 Forslag og merknader Utvalgets medlemmer og varamedlemmer som deltar i behandling av en sak kan fremsette forslag til vedtak. Medlemmer og varamedlemmer som deltar i m\u00f8tet kan under behandlingen av en sak fremme merknader til saken. Det voteres over merknader. I saker som sluttbehandles i utvalget er merknader som f\u00e5r flertall bindende for byr\u00e5det og/eller andre vedtaket retter seg mot. Vedtak fattet i utvalget kan ikke endres gjennom merknader. Forslag og merknader skal v\u00e6re utformet slik de skal lyde og skal sendes inn elektronisk f\u00f8r m\u00f8tet til kontrollutvalgets sekretariat eller leveres skriftlig og i undertegnet stand til m\u00f8telederen n\u00e5r forslag og merknader fremmes. 4.2 Forberedelse til avstemning Etter at saken er tatt opp til avstemning er det ikke anledning til ytterligere debatt eller \u00e5 fremme nye forslag, med mindre det gjelder oppklaring av uklarheter knyttet til avstemningen. Utvalget avgj\u00f8r voteringsrekkef\u00f8lgen etter forslag fra m\u00f8teleder. Det skal v\u00e6re anledning til \u00e5 gi uttrykk for s\u00e5 vel prinsipale som subsidi\u00e6re standpunkter under avstemninger. Voteringsrekkef\u00f8lge avgj\u00f8res ved alminnelig stemmeflertall. 4.3 Stemmeplikt M\u00f8tende medlemmer og varamedlemmer har rett og plikt til \u00e5 stemme, jf. kommuneloven \u00a7 8-1. 4.4 Stemmem\u00e5ter Vedtak og innstillinger i kontrollutvalget treffes med alminnelig flertall av de stemmer som avgis, dersom ikke annet f\u00f8lger av kommunelovens alternative stemmem\u00e5ter. Ved stemmelikhet i andre saker enn de som gjelder valg, er m\u00f8telederens stemme avgj\u00f8rende. 4.5. Protokolltilf\u00f8rsler Medlemmer av kontrollutvalget kan kreve en kort begrunnelse for sitt standpunkt inntatt i protokollen. Begrunnelsen m\u00e5 framsettes i m\u00f8tet slik at den er en del av forhandlingene. Protokolltilf\u00f8rsler skal sendes inn elektronisk eller leveres skriftlig og i undertegnet stand til m\u00f8teleder. M\u00f8teleder opplyser om innkomne protokolltilf\u00f8rsler. 4.6 Saker til eventuelt og som ikke er oppf\u00f8rt p\u00e5 sakslisten Alle medlemmer kan stille sp\u00f8rsm\u00e5l til m\u00f8teleder, ogs\u00e5 om saker som ikke st\u00e5r p\u00e5 sakslisten, jf. kommuneloven \u00a7 11-2. F\u00f8r m\u00f8tet heves har kontrollutvalgets medlemmer rett til \u00e5 rette foresp\u00f8rsler til m\u00f8teleder om en hvilken som helst aktuell sak som krever utvalgets oppmerksomhet. Medlemmer som \u00f8nsker \u00e5 gj\u00f8re dette skal varsle m\u00f8telederen n\u00e5r m\u00f8tet starter. Kontrollutvalget kan fatte vedtak i en sak som ikke er oppf\u00f8rt p\u00e5 sakslisten, hvis ikke utvalgsleder eller 1/3 av de m\u00f8tende medlemmene motsetter seg det. P\u00e5 tilsvarende m\u00e5te kan utvalget fatte vedtak i en sak der saksdokumentene ikke er sendt ut sammen med innkallingen, hvis ikke utvalgsleder eller 1/3 av de m\u00f8tende utvalgsmedlemmene motsetter seg det. 4.7 Protokoll Protokoller fra kontrollutvalgets m\u00f8ter f\u00f8res av kontrollutvalgets sekretariat og signeres av m\u00f8teleder og protokollf\u00f8rer. Protokollen fremlegges normalt som f\u00f8rste sak p\u00e5 neste m\u00f8te til godkjenning. I etterkant av hvert m\u00f8te sender sekretariatet melding om vedtak i kontrollutvalget til rett instans. KAPITTEL 5 ARBEIDSFORM, KURS M.M. 5.1 Arbeidsform og arbeidsgrupper Kontrollutvalgets leder og nestleder har ukentlige m\u00f8ter med sekretariatet for \u00e5 tilrettelegge for kontrollutvalgets arbeid. Kontrollutvalget kan oppnevne arbeidsgrupper som skal forberede enkeltsaker. 5.2 Kurs, befaringer o.l. Kontrollutvalget eller enkeltmedlemmer av utvalget kan delta i andre m\u00f8ter, studiereiser, befaringer, konferanser og samlinger m.m. som et ledd i tilsynsansvaret, og f\u00e5 dekning av tapt arbeidsfortjeneste, reiseutgifter m.m. etter kommunens regler for slik deltakelse. Kontrollutvalget fastsetter selv omfanget innenfor eget budsjett. KAPITTEL 6 KONTROLLUTVALGETS SEKRETARIAT 6.1 Sekretariatsfunksjonen9 Kontrollutvalget skal ha et eget sekretariat. Sekretariatet skal ha kompetanse til \u00e5 bist\u00e5 kontrollutvalget p\u00e5 alle utvalgets funksjonsomr\u00e5der. Sekretariatet skal v\u00e6re uavhengig av kommunens egen administrasjon. Sekretariatet skal v\u00e6re uavhengig av de som utf\u00f8rer revisjon for kommunen. Kontrollutvalgets sekretariat er underlagt kontrollutvalget og skal f\u00f8lge de retningslinjer og p\u00e5legg for sekretariatsdriften som utvalget gir. 6.2 Sekretariatets oppgaver Leder for kontrollutvalgets sekretariat er ansvarlig for at sekretariatets oppgaver blir utf\u00f8rt i samsvar med utvalgets instruks. Sekretariatet skal se til at de saker som skal behandles av kontrollutvalget er forsvarlig utredet og foresl\u00e5r vedtak til utvalget i sakene. 9 Kommuneloven \u00a7 23-7. Sekretariatet s\u00f8rger for innkalling og f\u00f8ring av protokoll i forbindelse med kontrollutvalgets m\u00f8ter. Protokollering av m\u00f8tene skal skje slik at man er sikret at vesentlig informasjon gitt i m\u00f8te blir dokumentert. Sekretariatet skal se til at kontrollutvalgets vedtak, og bystyrets vedtak i saker som kontrollutvalget fremmer for bystyret, blir iverksatt. Sekretariatet skal se til at saker som gjelder kontrollutvalgets ansvar og oppgaver etter lov og forskrift blir iverksatt og forsvarlig l\u00f8st. Kontrollutvalget kan legge andre arbeidsoppgaver til sekretariatet i den grad lov eller forskrift ikke er til hinder for dette. Sekretariatet har fullmakt til \u00e5 fatte beslutning i saker som er kurante der det haster med av avgj\u00f8relse. Kontrollutvalget skal ha melding om slike saker i neste m\u00f8te. Sekretariatet skal ikke utf\u00f8re revisjonsoppgaver selv, men skal f\u00f8lge opp at disse blir utf\u00f8rt av revisor med rimelig fremdrift og innen fastsatte frister. Sekretariatets leder har fullmakt til \u00e5 foreta den daglige \u00f8konomioppf\u00f8lgingen, herunder godkjenne ikke-ekstraordin\u00e6re fakturaer p\u00e5 inntil 200 000 kr. 10 For \u00f8vrig gjelder retningslinjene i \u00abFunksjonsbeskrivelse kontrollutvalgssekretariat.\u00bb11 10 Vedtatt i kontrollutvalgsm\u00f8te 29.01.2019 sak 5/19 11 Vedtatt i kontrollutvalgsm\u00f8te 24.09.2019 sak 53/19. "
}