{
  "dokument_id": "1cf9dbc3-98e3-569b-8ec8-0acb5cfafb96",
  "doc_type": "case_presentation",
  "kommune": 4601,
  "tittel": "Interpellasjon nr. 47 fra Marte Stadheim Teigen (R) om \u00e5 avslutte handel og videre innkj\u00f8psavtaler med HP-merkede varer. Bergen bystyre 30.10.2024",
  "url": "https://bergen.kommune.no/politikere-utvalg/api/fil/bk360/11347224/Framstilling-Interpellasjon-nr-47-fra-Marte-Stadheim-Teigen-R-om-a-avslutte-handel-og-videre-innkjopsavtaler-med-HP-merkede-varer-Bergen-bystyre-30-10-2024",
  "tekst": " Bystyrets kontor Til Intern korrespondanse BFIN - Seksjon for administrasjon V\u00e5r referanse: 2024/153752-2 Saksbehandler: Andreas Graue Berg Fra Dato: 18. oktober 2024 Bystyrets kontor Interpellasjon nr. 47 fra Marte Stadheim Teigen (R) om \u00e5 avslutte handel og videre innkj\u00f8psavtaler med HP-merkede varer. Bergen bystyre 30.10.2024 Drift og utvidelse av israelske bosettinger er ulovlige etter folkeretten og utgj\u00f8r handlinger som medf\u00f8rer individuelt straffeansvar for krigsforbrytelser og forbrytelser mot menneskeheten etter Den internasjonale strafferettsdomstolen (ICC). Folkeretten er krystallklar p\u00e5 at de israelske bosettingene utgj\u00f8r et brudd p\u00e5 den fjerde Gen\u00e8ve- konvensjonen fra 1949 om beskyttelse av sivile i krigstid. Den forbyr okkupasjonsmakter \u00e5 etablere sivile bosettinger i okkuperte territorier. Slike bosettinger er antageligvis ogs\u00e5 en krigsforbrytelse etter Roma-vedtektene for Den internasjonale strafferettsdomstolen av 1998. En lang rekke FN-rapporter har konkludert med at bosettingene er en kilde til gjentatte og alvorlige brudd p\u00e5 palestinernes menneskerettigheter. ICJ, den internasjonale menneskerettighets domstolen, har nylig stadfestet det samme. Israels okkupasjon er ulovlig, de er forpliktet til umiddelbart \u00e5 oppheve okkupasjonen. Israelske, europeiske, og internasjonale virksomheter som gj\u00f8r forretninger med, eller selger tjenester til israelske bosettinger, er avgj\u00f8rende for at bosettingene skal kunne eksistere og utvikle seg. Private akt\u00f8rer har et ansvar for \u00e5 sikre at de ikke medvirker til brudd p\u00e5 internasjonal humanit\u00e6rrett og strafferett, og at de retter opp den negative innvirkningen p\u00e5 menneskerettigheter deres forretningsdrift medf\u00f8rer. ICJ har ogs\u00e5 kommet med en kjennelse som sier klart ifra om at alle stater har plikt til \u00e5 s\u00f8rge for at de ikke bidrar til den ulovlige okkupasjonen. Mesteparten av datautstyret brukt i Bergen Kommune er av merket Hewlett Packard. HP- merkede selskaper leverer og driver teknologi som Israel bruker for \u00e5 opprettholde sitt system med apartheid, okkupasjon og bosetterkolonialisme over det palestinske folket. Hewlett Packards brudd p\u00e5 palestinske menneskerettigheter er godt dokumentert. Bortsett fra \u00e5 tilby tjenester og teknologi til den israelske h\u00e6ren og politiet som opprettholder Israels ulovlige okkupasjon og beleiring av Gaza, gir HP Israels befolknings- og immigrasjonsmyndighet de eksklusive Itanium-serverne for sitt Aviv-system. Dette systemet gj\u00f8r det mulig for regjeringen \u00e5 kontrollere og h\u00e5ndheve sitt system med rasesegregering og apartheid mot palestinske borgere i Israel, og er direkte involvert i Israels bosetterkolonialisme gjennom sin \"Yesha-database\", som samler informasjon om israelske borgere i ulovlige bosetninger p\u00e5 den okkuperte palestinske Vestbredden. HP har blitt beskrevet som \u00abv\u00e5r tids polaroid\u00bb, en referanse til enorme mobiliseringer mot bruken av Polaroid-teknologi av det s\u00f8rafrikanske apartheidregimet for dets rasistiske passbook-system. Polaroids tilbaketrekning fra S\u00f8r-Afrika i 1977 markerte et vendepunkt i den internasjonale innsatsen for \u00e5 f\u00e5 slutt p\u00e5 apartheid der. Ansvaret for \u00e5 sikre respekt for folkeretten i offentlige innkj\u00f8p hviler ogs\u00e5 p\u00e5 kommunene. Dette er blitt ytterligere aktualisert med den r\u00e5dgivende uttalelsen fra Den internasjonale domstolen av 19. juli 2024, om de folkerettslige sidene ved Israels okkupasjon av Vestbredden, \u00d8st-Jerusalem og Gaza. ICJ er tydelig p\u00e5 at b\u00e5de bosettingene og selve okkupasjonen er ulovlig og at disse bruddene ogs\u00e5 ang\u00e5r tredjestater som ikke direkte er ber\u00f8rt av bruddene. Uttalelsen har derfor betydning for hvilke tilbydere offentlige innkj\u00f8pere kan benytte seg av i Norge b\u00e5de generelt og spesifikt i den aktuelle kommune. Bergen kommune har i dag avtale med Atea for levering av bl.a. PC og skjermer, de har igjen avtale med HP og HPE. Bergen kommune har anledning til \u00e5 velge \u00e5 ikke motta produkter og tjenester fra HP og HPE. Likevel vet vi at Bergen kommune har brukt n\u00e6rmere 90 mill. kr. p\u00e5 HP-produkter i perioden 2022 til 2024. Sp\u00f8rsm\u00e5l: Er byr\u00e5den enig i at Bergen kommune m\u00e5 vise at vi tar ICJs vedtak og v\u00e5re forpliktelser overfor folkeretten p\u00e5 alvor, og derfor jobbe for \u00e5 avslutte handel med HP som er knyttet til ulovlig okkupasjon og andre folkerettsbrudd? Med hilsen Bystyrets kontor Andreas Berg - Fagkonsulent Dokumentet er godkjent elektronisk. Kopi: Byr\u00e5dsleders avdeling stab (Arbeidssted) "
}