{
  "dokument_id": "917a3150-921f-5d1a-abe4-7225cda86d93",
  "doc_type": "case_attachment",
  "kommune": 4601,
  "tittel": "Sakfremstilling byr\u00e5dssak",
  "url": "https://bergen.kommune.no/politikere-utvalg/api/fil/bk360/7435740/Sakfremstilling-byradssak",
  "tekst": " BYR\u00c5DET Byr\u00e5dssak /20 Saksframstilling V\u00e5r referanse: 2017/06276-75 Bergenhus, gnr. 164, bnr. 923, Foreningsgaten 3. Klage p\u00e5 tillatelse til endring av rammetillatelse til bruksendring og diverse tiltak. Del 1. Hva saken gjelder: Saken gjelder klage p\u00e5 tillatelse til endring av rammetillatelse for: - oppf\u00f8ring av trappehus til takterrasse, - utkraging av takterrasse, - delvis innbygging av terrasse, - dispensasjon fra KDP Sentrum \u00a7 4.3 vedr\u00f8rende gesimsh\u00f8yde for heishus - konkrete kotefestede byggeh\u00f8yder for hele p\u00e5bygget Plan- og bygningsetaten som fagetat ga tillatelse til endring i vedtak datert 20.01.17, samt avslag p\u00e5 oppf\u00f8ring av yttervegger i nabogrensen i plan 6 og 7. Vedtaket ble p\u00e5klaget av nabo Steinar Aagesen (gnr. 164, bnr. 763) i brev mottatt 13.02.17. Tiltakshaver er Bj\u00f8rn K\u00e5re V\u00e5genes. Komite for milj\u00f8 og byutvikling behandlet saken i m\u00f8tet 09.05.2019 sak 136/19 og fattet f\u00f8lgende vedtak: Saken ble s\u00e5 oversendt til Fylkesmannen i Vestland for endelig avgj\u00f8relse. Fylkesmannen behandlet saken 01.11.19 og opphevet KMBYs vedtak i sak 136/19, med f\u00f8lgende begrunnelse: 1 \u00abVedtaket er ikke begrunnet tilstrekkelig og er derfor ugyldig. Klagen din tas til f\u00f8lge. Kommunens vedtak er opphevet.\u00bb Begrunnelsen for Fylkesmannens vedtak vil bli n\u00e6rmere kommentert nedenfor. Klagen fra nabo Steinar Aagesen p\u00e5 fagetatens vedtak av 20.01.17 m\u00e5 derfor behandles p\u00e5 nytt. Eiendommen er uregulert. I kommunedelplan (KDP) Sentrum fra 2001 er den p\u00e5 plankart 2 vist som bygning med h\u00f8y antikvarisk verdi, og p\u00e5 plankart 4 som blandet sentrumsform\u00e5l. I Kommuneplanens arealdel (KPA) er den vist som sentrumsform\u00e5l. Det er innkommet nabomerknader i saken fra nabo Steinar Aagesen. Merknadene sammenfaller i hovedsak med anf\u00f8rslene i klagen. Byantikvaren uttalte seg til den opprinnelige s\u00f8knad i brev datert 26.07.07. Byantikvaren var negativ til oppl\u00f8ft av eksisterende takflate mot bakg\u00e5rd, men hadde ingen innvendinger mot tiltak mot bakg\u00e5rd s\u00e5 fremt de ble holdt under eksisterende gesims. Ved senere s\u00f8knader om endringer er det ikke innhentet ny uttalelse fra Byantikvaren. For oversiktens del skal det kort gj\u00f8res rede for historikken og hva som er gitt tillatelse til tidligere i saken. 07.03.07: S\u00f8knad om rammetillatelse til bruksendring fra kontor til boligform\u00e5l med i alt 39 boenheter og p\u00e5bygg 30.01.09: Etat for byggesak og private planer (fagetaten) gir avslag p\u00e5 s\u00f8knad om bruksendring og p\u00e5bygg 21.10.10: Komit\u00e9 for milj\u00f8 og byutvikling opphever fagetatens vedtak etter klage fra tiltakshaver. Det ble gitt dispensasjon fra plan- og bygningsloven \u00a7 70, nr. 2 og kommunedelplan (KDP) Sentrum \u00a7 4.3. Klagen ble tatt til f\u00f8lge. 05.01.11: S\u00f8knad om dispensasjon 01.02.11: Rammetillatelse p\u00e5 vilk\u00e5r. Vedtaket l\u00f8d slik: \u00abDispensasjoner: Med hjemmel i plan- og bygningsloven \u00a7 7 gis det dispensasjon fra plan- og bygningsloven \u00a7 70, nr. 2 og kommunedelplan Sentrum \u00a7 4.3. Tiltaket: I medhold av plan- og bygningsloven \u00a7\u00a7 93 og 95 godkjennes s\u00f8knad om rammetillatelse mottatt bygningsmyndighetene 15.02.07 for bruksendring og p\u00e5bygning samt fasadeendring av eiendommen gnr 164 bnr 923 Foreningsgaten 3 i form av bruksendring fra kontor til boligform\u00e5l med i alt 39 boenheter, oppl\u00f8ft med tiln\u00e6rmet flatt tak mot bakg\u00e5rd, takterrasse p\u00e5 bakbygning samt tilbakef\u00f8ring av fasade mot gate. Det vises for \u00f8vrig til s\u00f8knadens vedlagte dokumentasjon mottatt bygningsmyndighetene 15.02.07\u00bb 20.12.12: S\u00f8knad om endring av rammetillatelse p\u00e5 vilk\u00e5r i 4 punkter 21.05.13: Vedtak om rammetillatelse til endring p\u00e5 vilk\u00e5r, som l\u00f8d: \"Tiltaket: I medhold av plan- og bygningsloven \u00a7\u00a7 93 og 95 godkjennes s\u00f8knad om endret rammetillatelse p\u00e5 vilk\u00e5r mottatt bygningsmyndighetene 20.12.12 for - rivning av eksisterende heis med ny som kan betjenes av rullestolbrukere, - etablering av utvendige svalganger mot bakg\u00e5rd for \u00e5 forbinde heis og trappel\u00f8sninger i begge ender i prosjektet, 2 - fjerning av eksisterende baktrapp og erstatning av denne med ny trapp med direkte adkomst til bakg\u00e5rd, - samt innsetting av vinduer i fasade mot bakg\u00e5rd mot Foreningsgaten p\u00e5 vilk\u00e5r om endrede planl\u00f8sninger\u00bb 12.06.13: Klage fra nabo Steinar Aagesen p\u00e5 vedtak p\u00e5 opprinnelige rammetillatelse og endringstillatelse. 18.07.13: Fagetaten avviser klagen p\u00e5 rammetillatelsen fordi den er for sent innkommet, og manglende rettslig klageinteresse for endringstillatelsen. 10.10.13 \u2013 12.03.14: Diverse tilsyn 11.04.14: Ny endringss\u00f8knad fra tiltakshaver. 05.11.14: Tillatelse til endring av rammetillatelse, avslag p\u00e5 deler av s\u00f8knad 25.11.14: Klage p\u00e5 avslag fra tiltakshaver. 26.11.14: Klage p\u00e5 tillatelse fra nabo. 08.08.16: Fylkesmannen opphever vedtak av 05.11.14, b\u00e5de de deler som omhandler tillatelse og de som omhandler avslag 20.01.17: Som f\u00f8lge av Fylkesmannens opphevingsvedtak m\u00e5tte endringss\u00f8knaden behandles p\u00e5 nytt. Fagetaten treffer nytt vedtak om tillatelse til endring av rammetillatelse, samt avslag p\u00e5 deler av s\u00f8knaden. Det er sistnevnte vedtak som er gjenstand for klagebehandling i denne saken. Vedtaket av 20.01.17 har v\u00e6rt gjenstand for klagebehandling tidligere i KMBY, i m\u00f8te den 09.05.2019 sak 136/19. KMBYs vedtak i klagebehandlingen ble som innledningsvis nevnt opphevet av Fylkesmannen som ugyldig, da det ikke var tilstrekkelig begrunnet. Det reiser sp\u00f8rsm\u00e5let hva som er godkjent tidligere i saken og hva som er til behandling n\u00e5. Ordlyden i KMBYs opprinnelige vedtak av 21.10.10 og p\u00e5f\u00f8lgende rammetillatelse datert 01.02.11 er knapp. Det som er p\u00e5 det rene at f\u00f8lgende ble godkjent i KMBYs f\u00f8rste vedtak av 21.10.10 og p\u00e5f\u00f8lgende rammetillatelse datert 01.02.11: - bruksendring fra kontor til boligform\u00e5l med i alt 39 boenheter, - p\u00e5bygning, i form av oppl\u00f8ft med tiln\u00e6rmet flatt tak mot bakg\u00e5rd (tegningene viser p\u00e5bygg i 2 etasjer), - takterrasse p\u00e5 bakbygning, - samt fasadeendring tilbakef\u00f8ring av fasade mot gate Videre ble det i endringstillatelse datert 21.05.13 godkjent: - rivning av eksisterende heis med ny som kan betjenes av rullestolbrukere, - etablering av utvendige svalganger mot bakg\u00e5rd for \u00e5 forbinde heis og trappel\u00f8sninger i begge ender i prosjektet, - fjerning av eksisterende baktrapp og erstatning av denne med ny trapp med direkte adkomst til bakg\u00e5rd, - samt innsetting av vinduer i fasade mot bakg\u00e5rd mot Foreningsgaten p\u00e5 vilk\u00e5r om endrede planl\u00f8sninger 3 Disse tillatelsene er gyldige. I vedtaket av 20.01.17, som er til behandling n\u00e5, har Plan- og bygningsetaten som fagetat foretatt en vurdering av om p\u00e5pekte feil ved tegningsgrunnlaget gav grunnlag for \u00e5 omgj\u00f8re rammetillatelsen datert 01.02.11, slik Fylkesmannen etterlyser i sitt opphevingsvedtak av 08.08.16. Fagetaten har lagt til grunn at KMBYs opprinnelige vedtak og p\u00e5f\u00f8lgende rammetillatelse godkjenner mange forhold, herunder bruksendring fra kontor til bolig, som det ikke er reist tvil om. Det som gjelder tiltakets h\u00f8yde vil kunne gis endelig avklaring ved behandling av foreliggende endringss\u00f8knad. En eventuell ny behandling av opprinnelig s\u00f8knad med rettede snittegninger vil derfor ikke i vesentlig grad f\u00f8re til andre vurderinger enn det som KMBYs opprinnelige vedtak fra 2010 bygger p\u00e5. Fagetaten har konkludert med at det ikke er hensiktsmessig \u00e5 benytte omgj\u00f8ringsadgangen i fvl. \u00a7 35. Tiltakene som er gitt tillatelse til i vedtaket av 20.01.17, og som n\u00e5 er gjenstand for klage, er: - oppf\u00f8ring av trappehus til takterrasse, - utkraging av takterrasse, - delvis innbygging av terrasse, - dispensasjon fra KDP Sentrum \u00a7 4.3 vedr\u00f8rende gesimsh\u00f8yde for heishus - konkrete kotefestede byggeh\u00f8yder for hele p\u00e5bygget. P\u00e5 bakgrunn av dato for den opprinnelige s\u00f8knaden som endringss\u00f8knaden er direkte knyttet til, behandles saken etter bestemmelsene i plan- og bygningsloven fra 1985 i henhold til pbl. \u00a7 34-4 Overgangsbestemmelser for byggesaksdelen. N\u00e5r det gjelder behandling av dispensasjonss\u00f8knad foreligger det ikke overgangsbestemmelser, slik at de behandles etter pbl. 2008 kap. 19. Tiltaket krever dispensasjon fra plan- og bygningsloven av 1985 \u00a7 70, nr. 2 om avstand til nabogrense, samt dispensasjon fra KDP Sentrum \u00a7 4.3 Kvartalsbebyggelse vedr\u00f8rende gesimsh\u00f8yde for heishus. Det er s\u00f8kt om dispensasjon. Plan- og bygningsetatens vurdering og anbefaling: Plan- og bygningsetaten har fremmet saken til ny politisk behandling med uten ny innstilling, og viser til utfyllende redegj\u00f8relse for saken i fagnotat datert 20.11.17. Byr\u00e5dets vurdering og anbefaling/konklusjon: Byr\u00e5det vil p\u00e5peke at tiltakets ytre rammer (uten kotefestede h\u00f8yder) ble godkjent i KMBYs vedtak i sak 487-10 den 21.10.10. I samme vedtak ble det gitt dispensasjon fra avstandsbestemmelsen i pbl. 1985 \u00a7 70, nr. 2 og h\u00f8ydebestemmelsen i KDP Sentrum \u00a7 4.3. P\u00e5 bakgrunn av KMBYs vedtak i sak 487-10 den 21.10.10 utstedte fagetaten rammetillatelse p\u00e5 vilk\u00e5r den 01.02.11 til bruksendring og p\u00e5bygg av Foreningsgaten 3, fra kontor til boligform\u00e5l med i alt 39 boenheter, p\u00e5bygg med 2 etasjer med tiln\u00e6rmet flatt tak mot bakg\u00e5rd, takterrasse p\u00e5 bakbygning, samt tilbakef\u00f8ring av fasade mot gate. Byr\u00e5det slutter seg til fagetatens vurdering i vedtaket om at en eventuell ny behandling av opprinnelig s\u00f8knad med rettede snittegninger ikke i vesentlig grad vil f\u00f8re til andre vurderinger enn det som KMBYs opprinnelige vedtak bygger p\u00e5. Byr\u00e5det er enig med fagetaten i at det ikke er hensiktsmessig \u00e5 benytte omgj\u00f8ringsadgangen i fvl. \u00a7 35. KMBY begrunnet sitt avslag i sak 136/19 med at \u00ab[h]\u00f8yden p\u00e5 p\u00e5bygget overstiger dagens m\u00f8neh\u00f8yde, og er derfor i strid med eksisterende taklandskap.\u00bb Videre skriver KMBY at den er \u00abkritisk til hvordan p\u00e5bygget svekker naboenes lys- og lydforhold, og mener det ikke er grunnlag for \u00e5 dispensere fra pbl \u00a7 70, nr. 2, da naboene p\u00e5f\u00f8res ulemper som kun tiltakshaver har interesse av.\u00bb 4 KMBY viser til at det var \u00abet sentralt premiss at p\u00e5bygget ikke skulle overstige nabobyggenes h\u00f8yde og at oms\u00f8kte tiltak ikke skulle v\u00e6re synlig fra gateniv\u00e5. P\u00e5byggets h\u00f8yder og synlighet fra det offentlige rom er en realitet og ikke i samsvar med forutsetninger og det tiltakshaver tidligere har uttalt om h\u00f8yder sett opp mot Rica Hotell og Nyg\u00e5rdsgaten 2.\u00bb Byr\u00e5det oppfatter KMBY dithen at det anser at hele p\u00e5bygget med 2 etasjer er bygget for h\u00f8yt i henhold til den opprinnelige tillatelsen fra 2010/2011. Den p\u00e5klagede endringstillatelsen datert 20.01.17 til oppf\u00f8ring av trappehus, utkraging av takterrasse og kotefestning av hele p\u00e5bygget, m\u00e5 vurderes p\u00e5 selvstendig grunnlag. Selv om tiltaket er utf\u00f8rt i strid med den opprinnelige tillatelsen, m\u00e5 de oms\u00f8kte endringene vurderes som om det ikke er bygget. Byr\u00e5det oppfatter det slik at endringene samlet sett ytterligere vil forsterke ulempene for nabo. Ulempene for nabo er han f\u00e5r et bygg oppf\u00f8rt i nabogrense som er 2,8 meter h\u00f8yere enn det som fremg\u00e5r av det opprinnelige tegningsmaterialet, der ogs\u00e5 p\u00e5bygget i plan 6 og 7 var trukket tilbake fra nabogrense med ca. 1,2 meter. Byr\u00e5det forst\u00e5r KMBYs vedtak dithen at disse forholdene gj\u00f8r at grunnlaget for gitte dispensasjoner ikke er tilstede. Det er s\u00f8kt om oppf\u00f8ring av yttervegger i nabogrensen til gnr 164, bnr 793 for p\u00e5byggets 6 og 7 etasje. For ordens skyld p\u00e5pekes det at KMBY opprettholdt avslaget p\u00e5 dette punkt (s\u00f8knadens punkt 1) om oppf\u00f8ring av yttervegger i nabogrensen til gnr 164, bnr 793 (ved en inkurie st\u00e5r det bnr 79 i vedtaket). Byr\u00e5det vil i det f\u00f8lgende ta for seg den p\u00e5klagede tillatelsen punkt for punkt. - 1. Punkt 2 Oppf\u00f8ring av trappehus til takterrasse mot naboeiendom Ny r\u00f8mningstrapp ligger i enden av korridor lengst mot s\u00f8r, og fungerer som den ene av to r\u00f8mningsveier fra takterrasse mot bakg\u00e5rd. Trappehusets beliggenhet f\u00f8lger derfor av underliggende planl\u00f8sning og er plassert ca. 2,5 meter fra nabogrense. Trappehuset er 2,8 meter h\u00f8yt og topp trappehus er kote 30.11. Det er s\u00f8kt om oppf\u00f8ring av trappehus til takterrassen n\u00e6rmere nabogrense enn 4 meter til gnr. 164 bnr. 112 og 793. Det foreligger ikke samtykke fra nabo for tiltakets avstand til nabogrense og tiltaket krever dermed dispensasjon fra pbl. 1985 \u00a7 70 nr. 2. Hensynet bak bestemmelsen er blant annet \u00e5 sikre tilfredsstillende brannsikring for omkringliggende bebyggelse, sikre hensynet til lys, rom og utsikt, samt redusere naboulemper ved tiltaket. Sivilombudsmannen har flere ganger uttalt seg til sp\u00f8rsm\u00e5let om dispensasjon fra kravet til avstand til nabogrensen, og gitt uttrykk for at det skal en del til for \u00e5 oppfylle kravene for dispensasjon fra avstandskravet. Dette er begrunnet med at lovgiver allerede har gjort en avveining mellom utbygger og naboene sine interesse. Med dette som utgangspunkt s\u00e5 stiller det seg imidlertid litt annerledes i bysentrum hvor alle bygg st\u00e5r n\u00e6rmere hverandre enn 4 meter. I dette tilfellet er byggene allerede oppf\u00f8rt vegg i vegg og forventingene til at lovens avstandskrav skal opprettholdes er derfor betydelig mindre, forutsatt at brannsikkerheten ivaretas. De deler av tiltaket som er mest fremtredende er oms\u00f8kte trappehus og heishuset. I endringstillatelsen la fagetaten vekt p\u00e5 at disse har den funksjon \u00e5 sikre atkomst til takterrassen, og at uten dem vil boenhetene i bygget f\u00e5 sterkt redusert uteoppholdsareal. 5 Fagetaten la til grunn at brannmessige hensyn er ivaretatt for den delen av tiltaket, samt at trappehuset ikke har vesentlig betydning for tap av sol. Videre la fagetaten til grunn at fordelene med trappehuset er at det sikrer n\u00f8dvendig r\u00f8mningsmuligheter for uteoppholdsareal p\u00e5 takterrassen. Fagetaten stilte som vilk\u00e5r for dispensasjonen at bygningsvolumet mot eiendom gnr 164 bnr 793 mot s\u00f8r i etasje 6 og 7 m\u00e5tte trekkes tilbake til yttervegg trappehus. Trappehuset er 2,8 meter h\u00f8yt og st\u00e5r opp\u00e5 takterrassen. Topp trappehus er som nevnt kote 30.11. Det er vesentlig h\u00f8yere enn takterrassen som ble godkjent i den opprinnelige rammetillatelsen, selv om den ikke ble kotefestet den gang. Trappehuset forsterker den negative effekten av den godkjente takterrassen for nabo. Byr\u00e5det legger til grunn at KMBY har ment at trappehuset vil ytterligere forsterke ulempene for nabo, og s\u00e5ledes inneb\u00e6re en vesentlig tilsidesettelse av de hensyn bestemmelsen skal ivareta. Det gjelder til tross for at dispensasjon er gitt p\u00e5 vilk\u00e5r av bygningsvolumet mot eiendom gnr 164 bnr 793 mot s\u00f8r i etasje 6 og 7 skal trekkes tilbake. Det p\u00e5pekes at tiltaket opprinnelig var godkjent som noe tilbaketrukket fra nabogrensen i tillatelsen fra 01.02.11. Byr\u00e5det innstiller til UMBY p\u00e5 at klagen tas til f\u00f8lge p\u00e5 dette punkt, slik at det ikke gis dispensasjon fra pbl. 1985 \u00a7 70, nr. 2 for oppf\u00f8ring av trappehus. Det kan inneb\u00e6re at takterrassen ikke kan benyttes slik den er tenkt. - 2. Punkt 3: Utkraging av takterrasser p\u00e5 bakbygning mot bakg\u00e5rd mellom for- og bakbygning og mot bakg\u00e5rd mot Nyg\u00e5rdsgaten 2a. Det s\u00f8kes om en utkraging av takterrasse p\u00e5 0,5 meter over veggliv i 7. etasje, p\u00e5 grunn av konstruksjonsmessige problemstillinger knyttet til kuldebro og lekkasjefare. Det eneste stedet der denne utkragingen kommer n\u00e6rmere enn 4 meter fra nabogrense, er over veggene i \u00abL- formen\u00bb av tilbygget mot s\u00f8r. Det foreligger ikke samtykke fra nabo for tiltakets avstand til nabogrense og denne del av tiltaket krever dermed dispensasjon fra pbl. 1985 \u00a7 70 nr. 2. Byr\u00e5det legger til grunn at KMBY mener at det er den samlete belastningen av tiltakene som utgj\u00f8r ulempene for nabo. Vurderingen av om vilk\u00e5rene for \u00e5 gi dispensasjon fra avstandsbestemmelsen blir den samme som over i punkt 1. Det kan innvendes at et trappehus som er 2,8 m h\u00f8yt har en st\u00f8rre innvirkning p\u00e5 naboeiendommen enn utkraging av en takterrasse som er godkjent i opprinnelig rammetillatelse. Det er imidlertid den samlete effekten av alle utvidelsene som gj\u00f8r at grensen for vesentlig tilsidesettelse av hensynene bak avstandsbestemmelsen anses overskredet. Byr\u00e5det innstiller derfor til UMBY at klagen tas til f\u00f8lge ogs\u00e5 p\u00e5 dette punkt. - 3. Punkt 4: Delvis innbygging av terrasse p\u00e5 plan 7 p\u00e5 bakbygning mot bakg\u00e5rd mellom for- og bakbygning og p\u00e5 plan 5, 6 og 7 mot bakg\u00e5rd mot Nyg\u00e5rdsgaten 2a Ansvarlig s\u00f8ker skriver i sin redegj\u00f8relse av 18.11.16 at \u00abendringen har ingen konsekvenser for sol og skyggeforhold - da innbyggingen ligger innenfor opprinnelig utkraget terrasse.\u00bb Denne delen av tiltaket ber\u00f8rer ikke nabos interesser og er heller ikke avhengig av dispensasjon fra noen bestemmelser. Byr\u00e5det ser derfor ingen grunn til \u00e5 ta klagen til f\u00f8lge p\u00e5 dette punkt. - 4. Punkt 10: Dispensasjon fra KDP Sentrum \u00a7 4.3 Kvartalsbebyggelse vedr\u00f8rende gesimsh\u00f8yde for heishus. 6 Heishusets gesimsh\u00f8yde er m\u00e5lt til kote 30,11 meter (1. plan ligger p\u00e5 kote 4,1 meter). Total h\u00f8yde p\u00e5 bygget inkludert heishuset blir dermed 26,01 meter, som vil si 10,51 meter over maksimalt tillatte gesimsh\u00f8yde 15,5 meter. Det er s\u00f8kt om dispensasjon fra KDP Sentrum \u00a7 4.3. Byr\u00e5det vil p\u00e5peke at i den opprinnelige s\u00f8knaden var heishuset plassert midt i bakg\u00e5rden og s\u00e5ledes mindre synlig fra gateniv\u00e5. Flyttingen av heishuset n\u00e6rmere Foreningsgaten ble godkjent i endringstillatelsen datert 21. mai 2013. Det vedtaket er ikke gjenstand for klagebehandling. Det som skal behandles her er dispensasjonss\u00f8knaden for h\u00f8yden p\u00e5 heishuset. Bakgrunnen for h\u00f8ydebegrensningen i kommunedelplanen er \u00e5 sikre at h\u00f8yde og volum p\u00e5 oms\u00f8kte tiltak samsvarer med bebyggelsen i omr\u00e5det. Bestemmelsen setter visse begrensninger for gesims- og m\u00f8neh\u00f8yde og takform. Byr\u00e5det oppfatter KMBY slik at en dispensasjon fra KDP Sentrum \u00a7 4.3 for heishusets del vil vesentlig tilsidesette de hensyn som h\u00f8ydebestemmelsen skal ivareta. Denne delen av tiltaket er det mest synlige fra gateniv\u00e5 og det offentlig rom. H\u00f8yden p\u00e5 heishuset er 2,8 m over takterrasse. I tillegg kommer motorrommet p\u00e5 toppen av heishuset som behandles i del 2 av sakskomplekset, men det er ikke relevant i denne vurderingen. Byr\u00e5det legger til grunn at KMBY har ment at ytterligere en dispensasjon fra maksimalt tillatte gesimsh\u00f8yde p\u00e5 15,5 meter vil undergrave bestemmelsens form\u00e5l og kunne gi uheldige presedensvirkninger for lignende tiltak. Fordelen ved \u00e5 gi dispensasjon er \u00e5 sikre tilgang til takterrassen. Ulempen er at den mest i\u00f8ynefallende delen av tiltaket godkjennes og taklandskapet i omr\u00e5det endres i negativ retning. Etter en konkret vurdering er det ikke grunnlag for \u00e5 gi oms\u00f8kte dispensasjon. Det inneb\u00e6rer at tiltakshaver m\u00e5 finne en annen l\u00f8sning for heishuset. Byr\u00e5det innstiller til UMBY \u00e5 ta klagen til f\u00f8lge ogs\u00e5 p\u00e5 dette punkt. - 5. Punkt 9: Konkrete kotefestede byggeh\u00f8yder p\u00e5 hele p\u00e5bygget, inklusive trappehus og heishus. Videre er det s\u00f8kt om tillatelse til topp trappehus (kote 30.11) og overkant h\u00f8yde terrassegulv (kote 27,31). P\u00e5 bakgrunn av den opprinnelige rammetillatelsen, hvor det ble gitt tillatelse til at bygningens volum, utforming og struktur ble endret, ikke lenger ansett som relevant at oms\u00f8kte byggeh\u00f8yder krever dispensasjon fra KDP Sentrum \u00a7 4.1. Sp\u00f8rsm\u00e5let er da om kotefestede byggeh\u00f8yder kan godkjennes med hjemmel i pbl. 1985 \u00a7 70, nr. 1. Bestemmelsen lyder: \u00ab1. Bygningens plassering, herunder h\u00f8ydeplassering, og bygningens h\u00f8yde skal godkjennes av kommunen.\u00bb Ordlyden angir direkte at vurdering og godkjenning ligger til kommunen. I det p\u00e5klagede vedtaket fant fagetaten videre at: \u00abDet vil heller ikke v\u00e6re hensiktsmessig \u00e5 kreve koteh\u00f8yde p\u00e5 oms\u00f8kte punkt redusert, da oms\u00f8kte nye tegninger viser reelle h\u00f8yder som kreves for \u00e5 etablere boligbebyggelse etter dagens tekniske krav som p\u00e5bygg p\u00e5 en eksisterende bygning. De konkrete oms\u00f8kte h\u00f8ydene ligger hovedsakelig i bakg\u00e5rd, som gj\u00f8r de lite synlige fra offentlig gate eller plass. Den delen av tiltaket som blir mest 7 fremtredende er imidlertid heishus og trappehus. Disse har imidlertid den funksjon \u00e5 sikre atkomst til takterrassen, og uten dem vil boenhetene i bygget f\u00e5 sterkt redusert uteoppholdsareal. Det er uheldig at den delen av tiltaket er mer synlig fra offentlig rom enn det som opprinnelig ble lagt til grunn, men det anses viktig \u00e5 opprettholde tilstrekkelig atkomst til takterrassen og det vektlegges at b\u00e5de heishus og trappehus har en begrenset utstrekning.\u00bb Byr\u00e5det oppfatter KMBY dithen at endringene som er oms\u00f8kt, det vil si kotefestede h\u00f8yder for hele p\u00e5bygget, ikke kan godkjennes. Byr\u00e5det viser til at KMBY har lagt til grunn at: \u00ab[h]\u00f8yden p\u00e5 p\u00e5bygget overstiger dagens m\u00f8neh\u00f8yde..,.\u00bb Det m\u00e5 leses i relasjon til beskrivelsen av tiltaket i den opprinnelige s\u00f8knaden, hvor h\u00f8yden p\u00e5 p\u00e5bygget er beskrevet slik: \u00abl\u00f8fta eit tiln\u00e6rma flatt tak opp i niv\u00e5 med m\u00f8ne p\u00e5 frambygning.\u00bb Videre skriver KMBY at p\u00e5bygget er i strid med eksisterende taklandskap, og at tiltaket er blitt vesentlig h\u00f8yere enn premissene i rammetillatelsen tilsier. Byr\u00e5det p\u00e5peker at den opprinnelige rammetillatelsen tillater et p\u00e5bygg med 2 etasjer med tiln\u00e6rmet flatt tak mot bakg\u00e5rd, samt takterrasse p\u00e5 bakbygning, trukket noe tilbake fra nabogrensen til gnr. 164 bnr. 793. Bygningens volum, utforming og struktur endret seg med rammetillatelsen av 01.02.11, og dette kan ikke endres ved \u00e5 nekte godkjenning av kotefestede h\u00f8yder p\u00e5 terrassegulvet. Byr\u00e5det mener derfor det ikke er relevant \u00e5 legge vekt p\u00e5 at p\u00e5bygget som s\u00e5dan er i strid med eksisterende taklandskap. Byr\u00e5det er imidlertid enig med KMBY i at p\u00e5bygget er blitt h\u00f8yere enn slik det er beskrevet i den opprinnelige s\u00f8knaden. Videre er heishuset og trappehuset de mest fremtredende deler av tiltaket, som er synlig fra det offentlig rom. Disse er kommet til etter den opprinnelige s\u00f8knaden og rammetillatelsen. Adkomsten til takterrassen vil imidlertid bli ber\u00f8rt av at kotefestede h\u00f8yder p\u00e5 heishus og trappehus ikke godkjennes. Uten dem vil boenhetene i bygget f\u00e5 sterkt redusert uteoppholdsareal. Det vil kreve en omprosjektering av tiltaket. Byr\u00e5det innstiller til UMBY \u00e5 ikke godkjenne kotefestede h\u00f8yder som oms\u00f8kt, jf. pbl. 1985 \u00a7 70, nr. 1. Byr\u00e5det anbefaler p\u00e5 denne bakgrunn at klagen tas delvis til f\u00f8lge. Vedtakskompetanse: I henhold til Reglement for bystyreutvalgene punkt 1.4, jf. bystyresak 46/19, er myndigheten til \u00e5 behandle klagesaker etter plan- og bygningsloven, med n\u00e6rmere angitte unntak, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Fylkesmannen i Vestland for endelig avgj\u00f8relse. Byr\u00e5det innstiller til utvalg for utvalg for milj\u00f8 og byutvikling \u00e5 fatte f\u00f8lgende vedtak: 1. Med hjemmel i forvaltningslovens \u00a7 33, annet ledd oppheves Plan- og bygningsetatens vedtak datert 20.01.17 delvis, slik at det ikke gis tillatelse til: a. Punkt 2 Oppf\u00f8ring av trappehus til takterrasse mot naboeiendom. b. Punkt 3 Utkraging av takterrasser p\u00e5 bakbygning mot bakg\u00e5rd mellom for- og bakbygning og mot bakg\u00e5rd mot Nyg\u00e5rdsgaten 2a. c. Punkt 9 Konkrete kotefestede byggeh\u00f8yder p\u00e5 hele p\u00e5bygget inklusive trappehus og heishus. 2. Med hjemmel i plan- og bygningsloven 1985 \u00a7 70 nr. 1 godkjennes ikke de kotefestede h\u00f8ydene som oms\u00f8kt. 8 3. Med hjemmel i plan- og bygningsloven 2008 \u00a7 19-2 gis det ikke dispensasjon fra plan- og bygningsloven 1985 \u00a7 70, nr. 2 for oppf\u00f8ring av trappehus og utkraging av takterrasser mot naboeiendom. 4. Med hjemmel i plan- og bygningsloven 2008 \u00a7 19-2 gis det ikke dispensasjon fra Kommunedelplan Sentrum \u00a7 4.3 for kotefestet h\u00f8yde p\u00e5 heishus. 5. Klagen tas delvis til f\u00f8lge. Dato: 29. september 2020 Roger Valhammer Thor Haakon Bakke Byr\u00e5dsleder Byr\u00e5d for klima, milj\u00f8 og byutvikling Dokumentet er godkjent elektronisk. Vedlegg: 1. Fagnotat klage datert 13.11.19 med f\u00f8lgende vedlegg: 2. Fagnotat, 20.11.17 3. Situasjonskart 4. Oversiktsfoto 5. Situasjonsplan 6. Tegninger 7. Tilsvar p\u00e5 klage 8. Supplerende klage 9. Avklaring skorstein 10. Klage med vedlegg 11. Tillatelse til endring/avslag p\u00e5 s\u00f8knad 12. Nabomerknader med tilsvar 13. Byantikvarens uttalelse 14. Saksfremstilling Byr\u00e5det 15. Saksprotokoll KMBY Sak 136-19 16. Fylkesmannen opphever vedtak 9 "
}