{
  "dokument_id": "20027f8f-4bb5-5c4d-8e9d-669286ba31ae",
  "doc_type": "case_presentation",
  "kommune": 4601,
  "tittel": "Oppnevning av styremedlemmer til Carte Blanche AS",
  "url": "https://bergen.kommune.no/politikere-utvalg/api/fil/bk360/10532329/Framstilling-Oppnevning-av-styremedlemmer-til-Carte-Blanche-AS",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/234600-97 Oppnevning av styremedlemmer til Carte Blanche AS Hva saken gjelder: Det skal oppnevnes styremedlemmer til Carte Blanche AS. Selskapets form\u00e5l er iht. vedtektene \u00a7 1 \u00e5 utvikle og formidle samtidsdans og annen beslektet virksomhet. Bergen kommune har 15% eierandel. Selskapet ledes av et styre p\u00e5 7 medlemmer inkl. representant fra de ansatte. Styrets medlemmer velges av generalforsamlingen etter innstilling fra valgkomit\u00e9en. De ansattes representant velges etter aksjelovens bestemmelser. Det velges varamedlemmer til styret. Styrets valgperiode er fire \u00e5r. Gjenvalg b\u00f8r ikke skje mer enn en gang. Carte Blanche hadde generalforsamling 23. mai 2024. Sak 9 Styrevalg ble besluttet utsatt til ekstraordin\u00e6r generalforsamling, etter anmodning fra Vestland fylkeskommune. Styrevalg for 2024 skal dermed gjennomf\u00f8res i ekstraordin\u00e6r generalforsamling mandag 24.06.2024, kl.12:00-12:30 (digital avvikling). P\u00e5 bakgrunn av vedtektenes \u00a7 5 og i henhold til valgkomiteens retningslinjer, skal valgkomiteen utarbeide en innstilling til generalforsamlingen ved Carte Blanche AS med kandidater til styret, herunder styreleder, nestleder og styremedlemmer. I innstillingen fra valgkomiteen st\u00e5r det blant annet f\u00f8lgende vedr\u00f8rende de ulike kandidatene: Innstilling av styreleder Begrunnelse: Med den p\u00e5g\u00e5ende sluttf\u00f8ringen av arbeidet med Sentralbadet er det avgj\u00f8rende med kontinuitet. Valgkomiteen \u00f8nsker derfor \u00e5 beholde Per-Harald Nilsson som styreleder for \u00e5 sikre fortsettelsen av hans engasjement og innsats i arbeidet, b\u00e5de som nestleder og det siste \u00e5ret som styreleder. Hans erfaring og kunnskap innen styrearbeid samt hans involvering i etableringen av USF Verftet og hans tidligere roller i kultursektoren, gj\u00f8r ham til en verdifull styreleder for Carte Blanche. Innstilling: Valgkomiteen innstiller Per-Harald Nilsson som styreleder for en periode p\u00e5 to \u00e5r. En to\u00e5rsperiode vil bidra til kontinuitet og hindre at hele styret st\u00e5r for valg samtidig. Per-Harald Nilsson (f. 1955) er direkt\u00f8r for Konserthuset i Stavanger. Han er tidligere Kommunaldirekt\u00f8r for kultur og byutvikling i Sandnes kommune og har v\u00e6rt direkt\u00f8r for Stiftelsen kulturhuset USF i Bergen, kulturhussjef for Sandnes kulturhus, kultursjef i Sandnes kommune og programsjef i Stavanger Konserthus. Per-Harald Nilsson har sittet i styret siden 1 2017, ble nestleder i 2022 og styreleder i 2023. Innstilling av styrets nestleder Begrunnelse: Valgkomiteen innstiller n\u00e5v\u00e6rende nestleder Suzanne Bj\u00f8rneboe for en ny periode. Bj\u00f8rneboe innstilles da hun har v\u00e6rt styremedlem i Carte Blanche siden 2020, og en aktiv nestleder igjennom det siste \u00e5ret. Hun har ogs\u00e5 erfaring som styreleder ved Black Box Teater og Danseinformasjonen og vi mener hun har gode forutsetninger for \u00e5 ta p\u00e5 seg ansvaret ogs\u00e5 i den kommende perioden. Innstilling: Valgkomiteen innstiller Suzanne Bj\u00f8rneboe som nestleder for en 4 \u00e5rs periode. Suzanne Bj\u00f8rneboe (f. 1967) er avdelingsleder for teater, dans og visuell kunst i Asker kulturskole. Hun er tidligere danser og har v\u00e6rt dekan for avdeling Dans p\u00e5 KHiO. Hun har ogs\u00e5 erfaring fra styret ved Black Box Teater og Danseinformasjonen. Innstilling av nye styremedlemmer Begrunnelse: Valgkomiteen har s\u00f8kt kandidater med kompetanse til \u00e5 lede Carte Blanche gjennom en viktig periode med innflytting i Sentralbadet og planlegging av driften der. Med bakgrunn i samtalene gjennomf\u00f8rt anses som viktig at styret er sammensatt av personer med erfaring innen ledelse, politikk, \u00f8konomi, juss og samarbeid. Geografisk spredning, ulike kompetanser og generasjoner, samt mangfold, har ogs\u00e5 vert vektlagt. Innstilling: Valgkomiteen innstiller Bernt Bauge og Sigrid Helle Hansen som nye styremedlemmer for fire \u00e5r, og Girson Diaz og \u00c5sa Marina Bauer for to \u00e5r. Dette gj\u00f8res for \u00e5 forhindre at for mange styremedlemmer st\u00e5r p\u00e5 valg samtidig. Bernt Bauge, (f. 1957) er avtroppende administrerende direkt\u00f8r for Bergen Filharmoniske Orkester. Han er tidligere direkt\u00f8r ved Den Norske Opera hvor han ogs\u00e5 var Operaens representant i prosjektet for bygging av Operahuset i Oslo. Bauge har hatt flere styreverv, blant annet i Norsk teater- og orkesterforening (NTO) hvor han var styreleder, Dronning Sonja Internasjonale Musikkonkurranse og Oslo musikk- og kulturskole. Han er n\u00e5 styremedlem i Edvard Grieg Korene og Grieghallen Utbygging as. Bauge er utdannet sivil\u00f8konom fra Norges Handelsh\u00f8yskole. Sigrid Helle Hansen, (f. 1980) er advokat og daglig leder for sitt eget firma Advokatfirmaet Helle Hansen AS spesialisert innenfor familie- og barnerett med prosedyreerfaring fra domstolene og fylkesnemndene. Hun arbeider ogs\u00e5 med opphavsrett, strafferett og bistandssaker. Hun drev tidligere Hardanger Kulturgalleri 2011- 2013, hvor hun arrangerte kunstutstillinger, teaterforestillinger, forfatterbes\u00f8k og konserter. Marina Bauer, (f. 1977) er arkitekt og medgrunnlegger av det bergensbaserte arkitektkontoret OPAFORM. OPAFORM deltok i den siste arkitekturbiennalen i Venezia med utstillingen Make a Space for My Body. Hun har vert landsstyremedlem Norske arkitekters landsforbund (NAL) fra 2019 frem til 2023 og er en aktiv offentlig stemme som viser engasjement utenfor sitt virke. Hun har en mastergrad i arkitektur fra Arkitekth\u00f8gskolen i Bergen og har tidligere studert kunsthistorie og \u00f8konomi. Girson Felix Dos Santos Dias, (f. 1982) driver Femti -71, en ideell organisasjon som skaper spennende og aktuelle fritidsaktiviteter for barn og ungdom i bydelene rundt Bergen. Han arbeider ogs\u00e5 aktivt i musikkfeltet med talentutvikling, management og booking i sitt eget selskap Full Effekt. Han er selv musiker og har v\u00e6rt medlem i A-Laget, sidekicket til Lars Vaular og Store P. Girson Dias er styremedlem i BRAK. 2 Innstilling av varamedlemmer Bakgrunn: Etter samtale med eiere s\u00e5 vel som administrasjonen foresl\u00e5s en reduksjon i antall varamedlemmer til 3, det betyr at to varamedlemmer skal velges for neste periode. Begrunnelse: Det er viktigere \u00e5 ha aktivt deltagende varamedlemmer en for mange, styret har s\u00f8kt kandidater som kan bli aktuelle som styremedlemmer p\u00e5 sikt og som viser offentlig engasjement forbi deres eget virke. Innstilling: Valgkomiteen innstiller Hana Colakovic og Lisa Esohei Knudsen som varamedlemmer for en 4 \u00e5rs periode. Hana Colakovic er entrepren\u00f8r og forretningsutvikler. Hun er daglig leder i Link Utvikling, et programvareselskap for app og webl\u00f8sninger spesialisert innen storytelling, gamification, digital markedsf\u00f8ring og kartl\u00f8sninger. Hun er ogs\u00e5 partner i First Tuesday Bergen og Ita Travel. Hana Colakovic har en Mastergrad i innovasjon og teknologiledelse og en Bachelor i \u00f8konomi og administrasjon begge fra H\u00f8gskulen p\u00e5 Vestlandet. Lisa Esohel Knudsen er nestleder i Minotenk, samfunnsdebattant og forfatter. Hun debuterte i 2022 med boken Det er personlig. Om rasisme og ytringsfrihet, som ble utgitt p\u00e5 Res Publica forlag. I 2023 ga hun ut debattboken Woke. Kulturkrig, Kansellering og identitetspolitikk p\u00e5 samme forlag. Knudsen har bakgrunn fra sammenliknende politikk ved Universitetet i Bergen og er utdannet Dialogpilot ved Universitetet i Oslo et program som fokuserer p\u00e5 interreligi\u00f8s og flerkulturell dialog. Byr\u00e5dsleders vurdering og anbefaling/konklusjon: Kommunens eiermyndighet i aksjeselskaper ut\u00f8ves formelt gjennom generalforsamlingen. Iht. byr\u00e5dets fullmakter \u00a7 5-3 foresl\u00e5r byr\u00e5det styrerepresentanter til AS hvor kommunen har eierinteresser. Tidligere vedtekter for Carte Blanche AS \u00a7 4 hadde f\u00f8lgende bestemmelse: \u00abSelskapet ledes av et styre p\u00e5 7 medlemmer inkl. representant fra de ansatte. Styrets medlemmer velges av generalforsamlingen. Fem medlemmer inkludert styrets leder velges etter forslag fra Hordaland fylkeskommune, et medlem etter forslag fra Bergen kommune.\u00bb Etter vedtektsendringer fastsatt av selskapets generalforsamling den 4.06.21, f\u00f8lger det av \u00a7 4 at: \u00abSelskapet ledes av et styre p\u00e5 7 medlemmer inkl. representant fra de ansatte. Styrets medlemmer velges av generalforsamlingen etter innstilling fra valgkomit\u00e9en\u00bb. Videre f\u00f8lger av \u00a7 5 at: \u00abvalgkomit\u00e9en skal ha 4 medlemmer. Ved f\u00f8rste gangs oppnevnelse skal tre bli oppnevnt etter forslag fra Vestland fylkeskommune og en etter forslag fra Bergen kommune\u00bb. Av kommunens eierskapsmelding kap. III \u00abKrav til et godt eierskap\u00bb - prinsipp 5 f\u00f8lger: \u00abStyresammensetningen skal kjennetegnes av kompetanse, kapasitet og mangfold ut fra det enkelte selskaps form\u00e5l og egenart\u00bb. Av eierskapsmeldingen kap. V \u00abGjennomgang av kommunens eierinteresser\u00bb fremkommer at \u00abKommunens formelle eierskapsoppf\u00f8lging av Carte Blanche foreg\u00e5r gjennom ut\u00f8velsen av generalforsamlingsfunksjonen\u00bb. Videre fremg\u00e5r av prinsipp 8 at \u00abBystyremedlemmer, byr\u00e5der og politiske r\u00e5dgivere skal ikke velges inn i styrene i aksjeselskap og kommunale foretak av habilitetshensyn.\u00bb Kravet til kj\u00f8nnsbalanse i styrer i aksjeselskaper f\u00f8lger av kommuneloven \u00a7 21-1 om Representasjon av begge kj\u00f8nn i styret som lyder: \u00abReglene i aksjeloven \u00a7 20-6 om representasjon av begge kj\u00f8nn i styret gjelder p\u00e5 tilsvarende m\u00e5te for aksjeselskaper der kommuner og fylkeskommuner til sammen eier minst 2/3 av aksjene\u00bb. 3 Styresammensetningene vurderes \u00e5 oppfylle krav til at sittende medlemmer av bystyret og byr\u00e5det ikke skal ha styreverv i selskaper eid av kommunen, samt aksjelovens krav til representasjon av begge kj\u00f8nn i styrer. Videre vurderes ogs\u00e5 krav til kompetanse, kapasitet og mangfold ut fra selskapets form\u00e5l og egenart, slik det er nedfelt i kommunens eierskapsmelding \u00e5 v\u00e6re ivaretatt. Vedtakskompetanse: Byr\u00e5dets fullmakter vedtatt av bystyret 16.12.2020 i sak 378/20 \u00a7 5-3 Valg av styremedlemmer i selskaper \u2013 herunder aksjeselskaper: \u00abByr\u00e5det ivaretar funksjonen som generalforsamling i kommunens heleide aksjeselskaper. Byr\u00e5det har mandat til p\u00e5 kommunens vegne \u00e5 foresl\u00e5 styrerepresentanter i AS hvor kommunen har eierinteresser. Byr\u00e5det ivaretar kommunens interesser i andre rettssubjekt organisert som AS, IKS, gjensidige selskaper og pensjonskasser. Byr\u00e5det utpeker dessuten representanter til styrende organer i andre rettssubjekter som ikke er organisert som aksjeselskaper, s\u00e5 fremt det ikke er fastsatt at bystyret selv har denne myndigheten.\u00bb Byr\u00e5dsleder innstiller til byr\u00e5det \u00e5 fatte f\u00f8lgende vedtak: Byr\u00e5det slutter seg til Valgkomiteens innstilling til styremedlemmer for Carte Blanche AS. Dato: 11. juni 2024 Christine B. Meyer Byr\u00e5dsleder Dokumentet er godkjent elektronisk. 4 "
}