{
  "dokument_id": "ec6d0c7d-27c4-5fb5-97ac-b24664d12554",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Rune Bakervik (A) om innf\u00f8ring av turistskatt for cruisepassasjerer i Bergen\n\n",
  "url": "https://bergen.kommune.no/politikere-utvalg/api/fil/bk360/10647931/Svar-pa-representantforslag-fra-Rune-Bakervik-A-om-innforing-av-turistskatt-for-cruisepassasjerer-i-Bergen-",
  "tekst": " Seksjon for n\u00e6ring og landbruk Til Intern korrespondanse Bystyrets kontor V\u00e5r referanse: 2024/42992-8 Saksbehandler: Tom Legdani Hiis Bergh Fra Dato: 13. august 2024 Byr\u00e5d for n\u00e6ring, kultur og idrett Svar p\u00e5 representantforslag fra Rune Bakervik (A) om innf\u00f8ring av turistskatt for cruisepassasjerer i Bergen Forretningsutvalget har i m\u00f8te 12. mars 2024 i sak 94/24 fattet f\u00f8lgende vedtak: 1. Representantforslag fra Rune Bakervik (A) om innf\u00f8ring av turistskatt for cruisepassasjerer i Bergen oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 04.09.24. 3. Utvalg for finans, kultur og n\u00e6ring avgir innstilling i saken. Bystyrerepresentanten Rune Bakervik (A) har fremmet f\u00f8lgende representantforslag: Cruisetrafikken har f\u00e5tt \u00f8kende betydning for norsk reiseliv det siste ti\u00e5ret, og er om lag doblet siden 2016. I 2023 var det om lag 6,1 millioner cruisepassasjerer om bord ved anl\u00f8pene til norske havner, noe som er om lag 45 prosent flere enn i 2022 (en og samme cruisepassasjer blir registrert p\u00e5 nytt i hver havn skipet anl\u00f8per). Cruisetrafikken er st\u00f8rst p\u00e5 Vestlandet. Cruise er en transportform med store klimagassutslipp, som ogs\u00e5 svekker lokal luftkvalitet og \u00f8kosystemer i sj\u00f8en. En annen utfordring kan oppst\u00e5 n\u00e5r mange cruisepassasjerer g\u00e5r i land p\u00e5 et reisem\u00e5l samtidig. Nesten 40 prosent av cruiseskipene som anl\u00f8p Norge i 2019, hadde kapasitet til flere enn 3 000 personer ombord. If\u00f8lge Kystverket er cruiseskipene blitt st\u00f8rre og kan ta flere passasjerer sammenlignet med f\u00f8r pandemien. Dette gir utfordringer ogs\u00e5 mht. beredskap og sikkerhet. Regjeringen jobber n\u00e5 med \u00e5 forberede en hjemmelslov som gir kommunene anledning til \u00e5 innf\u00f8re et bes\u00f8ks- bidrag, ogs\u00e5 kalt turistskatt, ved kommunale forskrifter. L\u00f8sningen kan basere seg p\u00e5 p\u00e5slag p\u00e5 overnatting i kombinasjon med enten parkeringsbetaling og cruisepassasjeravgift og/eller dagsbes\u00f8ksavgift. Forslag til vedtak: 1. Bystyret ber byr\u00e5det jobbe med \u00e5 forberede en sak om \u00e5 innf\u00f8re turistskatt for cruisepassasjerer i Bergen. 2. Bystyret ber byr\u00e5det g\u00e5 i dialog med regjeringen om muligheten for at Bergen kan v\u00e6re pilotkommune for innf\u00f8ring av turistskatt for cruisepassasjerer. Byr\u00e5dets vurdering av representantforslaget: Bergen er en viktig destinasjon for cruisen\u00e6ringen, og cruisen\u00e6ringen er viktig for Bergen, med betydelig innvirkning p\u00e5 verdiskaping og sysselsetting. Byr\u00e5det anerkjenner at cruise kan by p\u00e5 utfordringer b\u00e5de med tanke p\u00e5 milj\u00f8 og store, samtidige folkemengder (trengsel). Imidlertid er byr\u00e5det av den oppfatning at Bergen har kommet langt i arbeidet med en fornuftig regulering av cruisen\u00e6ringen, p\u00e5 en m\u00e5te som balanserer \u00f8konomiske, sosiale og milj\u00f8messige hensyn. Nettopp en slik balanse er byr\u00e5dets m\u00e5l. Bergen kommune, Bergen Havn og Visit Bergen har samarbeidet om \u00e5 ta i bruk tilgjengelige virkemidler for \u00e5 redusere cruisen\u00e6ringens utfordringer knyttet til milj\u00f8 og trengsel. Det er i dag makstak p\u00e5 b\u00e5de antall cruiseskip og cruisepassasjerer i Bergen, og byen bruker ogs\u00e5 sin innflytelse i cruise- n\u00e6ringen til \u00e5 skyve bransjen i en mer b\u00e6rekraftig retning globalt med tiltak som blant annet EPI, landstr\u00f8m og krav til milj\u00f8 og nullutslipp. Det vises til bystyrets vedtak 125/22 \u2013 \u00abRegulering av cruisetrafikken i Bergen\u00bb. N\u00e5r det gjelder reduksjon av trengsel, kan dette videre utjevnes gjennom en mer aktiv og helhetlig bes\u00f8ksforvaltning. Der det tilrettelegges for \u00f8kt koordinering mellom akt\u00f8rene, vil det kunne oppn\u00e5s utjevning i bes\u00f8kstrykket i de mest bes\u00f8kte tidsrom. Det er blant annet igangsatt et pilotprosjekt gjennom Vestland fylkeskommune knyttet til bes\u00f8ksforvalning hvor disse problemstillingene arbeides med. Dette er et p\u00e5g\u00e5ende arbeid som Bergen kommune deltar i. N\u00e5r det gjelder turistskatt (alternativt kalt bes\u00f8ksbidrag eller finansiering av fellesgoder), vil byr\u00e5det vise til bystyrets avgivelse av h\u00f8ringsuttalelse til NOU 2023-10 \u00abLeve og oppleve \u2013 Reisem\u00e5l for en b\u00e6rekraftig fremtid\u00bb (sak 194-23), behandlet i bystyret 21.6.23. I sitt h\u00f8ringssvar, uttrykte Bergen kommune en prinsipiell st\u00f8tte til konseptet om turistskatt, og at staten legger til rette for at Bergen kan f\u00e5 muligheten til \u00e5 innf\u00f8re dette. Reisem\u00e5ls- utredningens forslag til turistskatt var ikke en s\u00e6rskatt for enkeltgrupper blant turistene (som cruiseturister), men en generell skatt for alle turister. Bystyret hadde for \u00f8vrig noen viktige innvendinger p\u00e5 utvalgets forslag til turistskatt, disse handlet om forhold ved innretningen av modellen (mulighet til lokal tilpasning, fordeling av midler i fylket med mer). Byr\u00e5det oppfatter at Bergen kommune fra h\u00f8ringsuttalelsen sommeren 2023, la seg p\u00e5 den linjen at man ser Bergen sitt arbeid med turistskatt i sammenheng med statens arbeid med turistskatt. Man f\u00f8lger N\u00e6rings- og Fiskeridepartementet sitt arbeid med dette, og kobler seg p\u00e5 n\u00e5r det blir mulig og naturlig. Byr\u00e5det \u00f8nsker \u00e5 holde fast ved denne tiln\u00e6rmingen. Regjeringen arbeider med pilotprosjekter knyttet til bes\u00f8ksbidrag, og utarbeidelse av en hjemmelslov for \u00e5 kunne innf\u00f8re lokale bes\u00f8ksbidrag ved kommunale forskrifter. Bergen kommune meldte ikke interesse om \u00e5 v\u00e6re pilotkommune i 2023. Det er noen momenter som kan bemerkes, fra regjeringens siste arbeid med turistskatt. Regjeringen vektlegger at en turistskatt skal treffe bredt i n\u00e6ringen, og g\u00e5r alts\u00e5 ikke inn for en s\u00e6rskatt for cruiseturister. Man har g\u00e5tt bort fra tanken om \u00e5 p\u00e5legge en turistskatt p\u00e5 grensepassering gjennom transportleddet, for \u00e5 unng\u00e5 en l\u00f8sning som kan stride mot E\u00d8S- regelverket. Regjeringen \u00e5pner for lokale bes\u00f8ksbidrag med l\u00f8sninger som baserer seg p\u00e5 p\u00e5slag p\u00e5 overnatting i kombinasjon med a) parkeringsbetaling og cruisepassasjeravgift, og/eller b) dagbes\u00f8ksavgifti. Videre er regjeringen n\u00e5r det gjelder overnatting, opptatt av \u00e5 unng\u00e5 vridning mellom forskjellige overnattingsformer. Regjeringen \u00f8nsker derfor at et evt. turistskatt-p\u00e5slag p\u00e5 overnatting legges p\u00e5 flere overnattingstilbydere i tillegg til hotell, slik som AirBnB, camping osv.ii En tilsvarende problemstilling oppst\u00e5r, og b\u00f8r vurderes n\u00f8ye, dersom det skal diskuteres \u00e5 innf\u00f8re en s\u00e6r-turistskatt for cruiseturister i Bergen. Konsekvensene av en potensiell vridning innf\u00f8rt mot cruise, b\u00f8r kartlegges f\u00f8r dette eventuelt innf\u00f8res. Noen av aspektene som da b\u00f8r vurderes, er hvilke alternative transport- former turister potensielt kan flyttes over p\u00e5 (og om disse er bedre), og hvordan et slikt tiltak vil p\u00e5virke den p\u00e5g\u00e5ende omstillingen i cruisebransjen som Bergen allerede leder an i. I forbindelse med denne saken, vil byr\u00e5det informere om en frivillig \u00abturistskatt\u00bb for cruisepassasjerer som faktisk allerede finnes og praktiseres i Bergen. Gjennom passasjeravgiften som Bergen Havn tar inn, g\u00e5r to kroner per cruisepassasjer som bes\u00f8ker Bergen til vern og utvikling av en av Bergens mest bes\u00f8kte destinasjoner; Bryggen. Midlene disponeres av Stiftelsen Bryggen og benyttes til blant annet brannsikring, lysplan og utvikling. Byr\u00e5det anerkjenner at Bergen Havn gjennom en slik avtale bidrar som en bevisst samfunnsakt\u00f8r og gjennom tilskuddet bidrar til \u00e5 ta vare p\u00e5 verdensarvstedet og finansiere vedlikehold og utbedring av et fellesgode. Christine B. Meyer - Byr\u00e5dsleder Reidar Digranes - Byr\u00e5d for n\u00e6ring, kultur og idrett Dokumentet er godkjent elektronisk. i https://www.regjeringen.no/no/aktuelt/presenterer-mulig-losning-for-besoksbidrag/id3023581/ (fra 31.1.24) ii https://www.regjeringen.no/no/dokumenter/veikart-for-reiselivsnaringen/id3024789/ (fra 08.02.24) "
}