{
  "dokument_id": "ab3e8879-a7cd-5f85-b31e-1e2afe2cad65",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 98 fra Elin Brandt \u00c5dlandsvik (INP) om \u00e5pningstidene til bydelslegevaktene - Utvalg for helse og sosial 2024",
  "url": "https://bergen.kommune.no/politikere-utvalg/api/fil/bk360/11408207/Svar-pa-skriftlig-sporsmal-nr-98-fra-Elin-Brandt-Adlandsvik-INP-om-apningstidene-til-bydelslegevaktene-Utvalg-for-helse-og-sosial-2024",
  "tekst": " BEHO - Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/164615-3 Saksbehandler: Kenneth Nodeland Fra Dato: 7. november 2024 Byr\u00e5d for eldre, helse og omsorg Svar p\u00e5 skriftlig sp\u00f8rsm\u00e5l nr. 98 fra Elin Brandt \u00c5dlandsvik (INP) om \u00e5pningstidene til bydelslegevaktene - Utvalg for helse og sosial 2024 Representanten Elin Brandt \u00c5dlandsvik (INP) har den 26. oktober 2024 sendt inn f\u00f8lgende skriftlige sp\u00f8rsm\u00e5l: Alle har behov for en offentlig tilgjengelig legevakt. I Bergen er vi heldige som i tillegg til v\u00e5r hovedlegevakt, har tre bydelslegevakter i hhv \u00c5sane, Fana og Loddefjord. Etter befaring p\u00e5 Bergen legevakt 23. oktober f\u00e5r vi informasjon om at bydelslegevaktene dekker ca. 50% av alle henvendelsene til sammen og hovedlegevakten resten. Det betyr at det utgj\u00f8r en vesentlig andel konsultasjoner i bydelene, som avlaster hovedlegevakten. I Klosterhagen-erkl\u00e6ringen tar byr\u00e5det til orde for \u00e5 se p\u00e5 en mulig opptrapping av bydelslegevaktene og i fastlegestrategien 2024-2028 kan vi lese: \u00abLegevakten b\u00f8r v\u00e6re strategisk plassert for \u00e5 v\u00e6re lett tilgjengelig for innbyggerne i hele byen. \u00c5sane legevakt b\u00f8r holde \u00e5pent fra klokken 08.00 til klokken 23.00 hver dag. Fra mandag til fredag kan fastleger knyttet til nytt legekontor i bygget med \u00c5sane legevakt ivareta bemanning med 1 lege p\u00e5 hverdager fra klokken 08.00 til klokken 16.00. Ettermiddag og helger vil legevakten v\u00e6re bemannet av vaktleger slik som i dag.\u00bb Sp\u00f8rsm\u00e5l til byr\u00e5den: 1. Ser byr\u00e5det for seg \u00e5 utvide \u00e5pningstidene til en eller flere av bydelslegevaktene? 2. N\u00e5r ser byr\u00e5det eventuelt for seg at utvidet \u00e5pningstid ved bydelslegevaktene kan realiseres? Svar fra byr\u00e5den: Bergen st\u00e5r overfor en sv\u00e6rt krevende \u00f8konomisk situasjon, og styrer mot et underskudd p\u00e5 over 600 mill. kroner for innev\u00e6rende \u00e5r. I lys av dette er det ikke aktuelt \u00e5 utvide \u00e5pningstidene. For \u00e5 sikre mer b\u00e6rekraftige helse- og omsorgstjenester, er det tvert imot behov for kraftfulle tiltak og t\u00f8ffe prioriteringer. Det er med dette utgangspunktet at byr\u00e5det i budsjett for 2025 foresl\u00e5r \u00e5 avvikle bydelslegevaktene i Fana og Loddefjord. Byr\u00e5det mener at dette tiltaket kan gjennomf\u00f8res uten at det f\u00e5r avgj\u00f8rende konsekvenser for innbyggerne i Bergen, som fortsatt vil ha tilgang til et faglig sterkt og d\u00f8gn\u00e5pent legevakttilbud. Byr\u00e5det foresl\u00e5r videre at bydelslegevakten i \u00c5sane opprettholdes, der driften av legevakten raskt kan flyttes dersom legevakten i Solheimsviken ikke er tilgjengelig. Det er en \u00f8nsket utvikling at bergensere som ikke trenger akutt helsehjelp blir flinkere til \u00e5 bruke fastlegen, som kjenner pasientene best og gjerne har fulgt disse opp over lengre tid. Bergen kommune oppfordrer til riktig bruk av legevakten og minner om at legevakten skal gi \u00f8yeblikkelig hjelp som ikke kan vente til neste dag. Innbyggerne i Bergen bruker i snitt fastlegen mindre og legevakten mer enn innbyggerne i sammenlignbare byer som Oslo, Trondheim og Stavanger. \u00c5 snu dette vil kreve et langsiktig og godt arbeid, og det er noe byr\u00e5det blant annet f\u00f8lger opp gjennom fastlegestrategien. Marte Joan Monstad - Byr\u00e5d for eldre, helse og omsorg Dokumentet er godkjent elektronisk. "
}