{
  "dokument_id": "82c2a223-680a-5a7e-99cd-e586d574fca2",
  "doc_type": "case_presentation",
  "kommune": 4601,
  "tittel": "Oppnevning av ny styreleder og styremedlem i BIR AS",
  "url": "https://bergen.kommune.no/politikere-utvalg/api/fil/bk360/12632160/Framstilling-Oppnevning-av-ny-styreleder-og-styremedlem-i-BIR-AS",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2023/234600-196 Oppnevning av ny styreleder og styremedlem i BIR AS Hva saken gjelder: I denne saken legges det frem forslag til ny styreleder og et styremedlem til styret i BIR AS. Styret i BIR AS best\u00e5r av 8 medlemmer med personlige varamedlemmer som velges av bedriftsforsamlingen etter innstilling fra valgnemnden. 2 av styrets medlemmer velges av og blant de konsernansatte. Funksjonstiden for styret er 2 \u00e5r. Bergen kommune har rett til \u00e5 oppnevne 4 medlemmer med personlige varamedlemmer til styret og til \u00e5 utpeke styreleder, jf. aksjeeieravtalen \u00a7 6 \u2013 Sammensetning av styret. Valget av nye styremedlemmer i BIR AS skal gjennomf\u00f8res i BIRs bedriftsforsamling 26. mai. Papirene sendes ut 14 dager f\u00f8r, og det er avklart med selskapet at forslag til nye styremedlemmer ettersendes straks det er klart fra byr\u00e5dets side. Sittende styreleder Aslak Sverdrup fratrer styret, og Renate Hjortland foresl\u00e5s som ny styreleder. For \u00e5 sikre kj\u00f8nnsbalansen i styret foresl\u00e5s det at ogs\u00e5 Tori Lang\u00e5s fratrer styret og erstattes av Ivan Ove Alver. F\u00f8lgende representanter foresl\u00e5s til styret i BIR AS: Renate Friele Hjortland (1967) \u2013 som styreleder. Hjortland er utdannet sivil\u00f8konom fra NHH, og har siden 2010 v\u00e6rt daglig leder i Frielegruppen. Fra 2002-2010 var hun \u00f8konomidirekt\u00f8r i B. Friele & S\u00f8nner AS, og har ogs\u00e5 fire \u00e5r som regnskapssjef i Peter M. Kolderup AS. Hjortland har 30 \u00e5rs erfaring innen \u00f8konomisk styring, strategi og ledelse innenfor sektorene n\u00e6ringsmidler, eiendomsutvikling, investeringsvirksomhet og kapitalforvaltning. Hun har i tillegg erfaring fra kj\u00f8p og salg av virksomheter. Hjortland har erfaring fra en rekke ulike styreverv, og har politisk erfaring og kjennskap til offentlig virksomhet ved \u00e5 ha sittet i Bergen bystyre i perioden 2019-2023. Ivan Ove Alver (1964) \u2013 som styremedlem. Alver har en Bachelor of Commerce fra Concordia University i Montreal, Canada. Han er ogs\u00e5 utdannet milit\u00e6rpoliti fra Sj\u00f8forsvaret. Siden 1996 har han jobbet som r\u00e5dgiver ved salg og kj\u00f8p av selskap, senest som partner i Saga Corporate Finance AS. I Bergen ledet han bl.a. salget av Frank Mohn AS og Fana Stein & Gjenvinning AS (for Bergen kommune). Tidligere har han hatt diverse roller i Stolt Sea Farm/Stolt Nielsen, herunder controller, markedssjef, styresekret\u00e6r, ansvarlig for strategi og forretningsutvikling m.m., og diverse roller i DnB konsernet: Fabin AS, Nevi Finans AS samt DnB storkundeavdeling i Bergen. Alver har, og har hatt en lang rekke styreverv b\u00e5de som leder og medlem. \u00d8konomiske konsekvenser: Ikke relevant. 1 Byr\u00e5dens vurdering og anbefaling/konklusjon: Byr\u00e5dsleder anbefaler byr\u00e5det \u00e5 foresl\u00e5 at Renate Friele Hjortland erstatter n\u00e5v\u00e6rende styreleder Aslak Sverdrup, og at Ivan Ove Alver erstatter Tori Lang\u00e5s som styremedlem. Med de foresl\u00e5tte kandidatene ivaretas kravet til kj\u00f8nnsbalanse i kommuneloven \u00a7 21-1 jf. aksjeloven \u00a7 20-6. Ingen av kandidatene har kommunale verv. Det vurderes at kandidatene bidrar til at styresammensetningen i BIR AS kjennetegnes av kompetanse, kapasitet og mangfold ut fra BIR AS\u2019 form\u00e5l og egenart. Vedtakskompetanse: Byr\u00e5dets fullmakter vedtatt av bystyret 27.11.2024 i sak 462/24 punkt 2.13. Kommunale foretak, aksjeselskaper, interkommunale selskaper og andre samarbeidsformer: \u00ab2.13.1.Byr\u00e5det [...] foresl\u00e5r kommunens styrekandidater i aksjeselskapene\u00bb. Byr\u00e5dets fullmakter som kollegium vedtatt av byr\u00e5det 22.04.2021 i sak 1119/21 punkt 6. Oppnevning til styrer, r\u00e5d og utvalg: \u00abByr\u00e5det selv oppnevner kommunens representanter i alle styrer, r\u00e5d og utvalg som legges innenfor byr\u00e5dets ansvarsomr\u00e5de.\u00bb Byr\u00e5dsleder innstiller til byr\u00e5det \u00e5 fatte f\u00f8lgende vedtak: P\u00e5 vegne av Bergen kommune foresl\u00e5s f\u00f8lgende oppnevnt til styret for BIR AS: Renate Friele Hjortland, styreleder Ivan Ove Alver, styremedlem Dato: 13. mai 2025 Christine B. Meyer Byr\u00e5dsleder Dokumentet er godkjent elektronisk. 2 "
}