{
  "dokument_id": "7e9003a6-3887-5def-a714-7668611faba2",
  "doc_type": "case_presentation",
  "kommune": 5501,
  "tittel": "Oppf\u00f8lging av KST. sak 0156/23 - Supplerende opptak i barnehage",
  "url": "https://innsyn.tromso.kommune.no/application/getMoteDokument?dokid=2001882277",
  "tekst": "Arkivsaksnr. 24/18810-1 Saksbehandler May-Wenche Jensen Saksgang M\u00f8tedato Oppvekst- og utdanningsutvalget 29.11.2024 Kommunestyret 18.12.2024 Oppf\u00f8lging av KST. sak 0156/23 - Supplerende opptak i barnehage Kommunedirekt\u00f8rens innstilling til vedtak: Troms\u00f8 kommune opprettholder dagens ordning med ett hovedopptak, og foretar i tillegg supplerende opptak ved ledig kapasitet gjennom barnehage\u00e5ret. Stig Tore Johnsen Kari Henriksen Kommunedirekt\u00f8r Direkt\u00f8r for avdeling oppvekst, utdanning og kultur 1 Hva saken gjelder I Kommunestyresak 0156/23 ble det fremmet f\u00f8lgende verbalforslag: Supplerende opptak i barnehage Administrasjonen bes utrede hvordan vi kan utvide ordningen med supplerende opptak til \u00e5 gjelde alle barn, uansett n\u00e5r p\u00e5 \u00e5ret de er f\u00f8dt. Ordningen skal utredes i tide til \u00e5 kunne innf\u00f8re minst to opptak i \u00e5ret fra og med 2025. M\u00e5let med ordningen er \u00e5 tilby alle ett\u00e5ringer i Troms\u00f8 kommune barnehageplass i sitt n\u00e6romr\u00e5de. Frem til ordningen er innf\u00f8rt skal kommunen ha en fast kontaktperson tilgjengelig for familier med ett\u00e5ringer som ikke har f\u00e5tt barnehageplass, som kan gi veiledning om eventuelle barnehager som har ledig kapasitet. Saksutredning Lovverk Barnehageloven \u00a716 gir barn rett p\u00e5 en barnehageplass i kommunen de er bosatt i. Barn som fyller ett \u00e5r senest innen utgangen av august det \u00e5ret det s\u00f8kes barnehageplass, har rett til barnehageplass fra august. Barn som fyller ett \u00e5r i september, oktober og november det \u00e5ret det s\u00f8kes barnehageplass, har rett til plass i barnehage fra den m\u00e5neden barnet fyller ett \u00e5r. Barnehageloven \u00a7 17.Samordnet opptaksprosess i kommunen Alle godkjente barnehager i kommunen skal samarbeide om opptak av barn. Kommunen skal legge til rette for en samordnet opptaksprosess, der det tas hensyn til barnehagenes mangfold og egenart. Brukernes \u00f8nsker, og behov skal tillegges stor vekt ved selve opptaket. Ved en samordnet opptaksprosess skal likebehandling av barn og likebehandling av kommunale og private barnehager sikres. Bemanningsnormer Departementet har vedtatt pedagog- og bemanningsnormer for barnehager, og den styrer hvor mange barn en barnehage kan ta opp i forhold til antallet ansatte. En pedagog kan ha ansvaret for maksimalt 7 barn under tre \u00e5r eller 14 barn over tre \u00e5r. Bemanningsnormen sier det skal det v\u00e6re minimum 1 ansatt per 3 barn under tre \u00e5r og 1 ansatt per 6 barn over tre \u00e5r. Barnehagene er i tillegg begrenset av det godkjente leke- og oppholdsarealet i forhold til det antallet barn de kan ta inn. Troms\u00f8 kommune har vedtektsfestet at barn over tre \u00e5r har krav p\u00e5 minimum 4 kvadrat leke- og oppholdsareal, hvert barn under tre \u00e5r skal ha minimum 5 kvadrat. Dette er i tr\u00e5d med anbefalt arealnorm. Dagens barnehageopptak Troms\u00f8 kommune praktiserer i dag ett hovedopptak med s\u00f8knadsfrist 1. mars med plassering fra august. I barnehagene fristilles det barnehageplasser n\u00e5r det eldste alderskullet g\u00e5r over i skolen. Disse plassene blir ledige fra 1. august hvert \u00e5r. Kommunen har hvert \u00e5r klart \u00e5 gi tilbud til alle s\u00f8kere \u2013 med rett til plass - som har s\u00f8kt innen frist for hovedopptak. Da kommunen de siste \u00e5rene har hatt god kapasitet, har ogs\u00e5 \u00abikke-rettighetsbarn\u00bb f\u00e5tt plass, b\u00e5de i forbindelse med hovedopptak samt i supplerende opptak fram mot \u00e5rlig nasjonalt telletidspunkt 15.12. Suppleringsopptak foreg\u00e5r i dag gjennom hele \u00e5ret n\u00e5r barnehagene f\u00e5r ledige plasser. Barn som s\u00f8ker utenfor frist for hovedopptak og/eller ikke har rett til plass p\u00e5 grunn av f\u00f8dselsdato, tas opp i barnehagene s\u00e5 langt det er ledige plasser gjennom \u00e5ret. Ofte kalt suppleringsopptak. Disse plassene fristilles ved at andre barn slutter eller at barnehagen ikke har fylt opp med barn i forhold til antallet ansatte. S\u00f8kere som s\u00f8ker etter hovedopptak tildeles plasser l\u00f8pende, s\u00e5 lenge det finnes ledige plasser. 2 Opptaksansvarlig i den enkelte barnehage kan publisere ledige plasser i opptaksportalen dersom de mangler barn p\u00e5 egen venteliste for \u00e5 sette sammen hensiktsmessige barnegrupper. Hver tildeling av plass i barnehage gj\u00f8res med bakgrunn i den enkeltes barnehages egne vedtekter. Kommunale barnehager har felles vedtekter og de private har ulike vedtekter som sier noe om hvordan de skal prioritere i opptak. Disse er ofte og finne p\u00e5 barnehagenes nettside Flere opptak i \u00e5ret/l\u00f8pende opptak Flere barnehageopptak i \u00e5ret eller l\u00f8pende opptak der alle barn som er ett \u00e5r gis rett til plass, betinger at kommunen har barnehageplasser som st\u00e5r ledig deler av \u00e5ret for \u00e5 kunne gis til de som s\u00f8ker p\u00e5 det tidspunktet de \u00f8nsker plass. Barnehagene m\u00e5 ogs\u00e5 ha p\u00e5 plass tilstrekkelig bemanning i forhold til barnetall slik at bemanningsnorm til enhver tid er oppfylt. Et eget opptak p\u00e5 v\u00e5ren (hovedopptak nummer to) der alle skal f\u00e5 plass i \u00f8nsket barnehage, vil kreve at hver barnehage har et antall ubesatte plasser i hovedopptak nummer en, men at barnehagen bemannes som om barnehagen var full. Det kan da v\u00e6re mulig \u00e5 ta inn flere barn p\u00e5 v\u00e5ren etter hvert som barna fyller ett \u00e5r, f\u00f8r f\u00f8rskolebarna er sluttet i barnehagen. Bemanningsutgiftene vil v\u00e6re l\u00f8pende gjennom hele \u00e5ret, uavhengig av om plassen blir fylt opp eller ikke. Barnehagen vil ikke f\u00e5 foreldrebetaling i perioden plassen st\u00e5r tom. Kommunens muligheter til \u00e5 endre opptaksordningen. En endring av antall opptak eller tidsrom for opptak til barnehager vil kreve en endring i kommunens opptaksrutiner for hovedopptak. Kommunen kan innf\u00f8re to eller flere hovedopptak i \u00e5ret for b\u00e5de private og kommunale barnehager. Jf. Forskrift om saksbehandlingsregler ved opptak i barnehage. Foreldre/s\u00f8kere vil da ha klagerett som ved dagens hovedopptak jamf\u00f8r forskriftens \u00a7 6.Klagerett: S\u00f8kere som f\u00e5r avslag p\u00e5 s\u00f8knad om barnehageplass og s\u00f8kere som ved tildeling av barnehageplass verken f\u00e5r sitt f\u00f8rste eller andre \u00f8nske om barnehageplass oppfylt, kan klage p\u00e5 avgj\u00f8relsen. Retten gjelder kun s\u00f8kere som har s\u00f8kt om barnehageplass innen s\u00f8knadsfrist kommunen fastsetter etter barnehageloven \u00a7 16. Vedtektene for kommunale barnehager vil m\u00e5tte endres i tr\u00e5d med ny opptaksrutine. Kommunen kan likevel ikke p\u00e5legge private barnehager \u00e5 endre sine vedtekter for hvem eller n\u00e5r de skal prioritere barn, utover at de m\u00e5 delta i kommunens samordning av opptak. Kommunen kan endre telletidspunkter for telling av barn, denne tellingen gir grunnlag for tilskudd til private barnehager og kan p\u00e5virke motivasjonen til \u00e5 ta inn flere barn. Konsekvenser - \u00f8konomi L\u00f8pende opptak eller to hovedopptak i \u00e5ret, der det gis garanti for plass ved fylte ett \u00e5r, vil gi en \u00f8konomisk utfordring knyttet til bemanningskostnader. Barnehagene m\u00e5 enten rekruttere og ansette fagpersoner l\u00f8pende midt i barnehage\u00e5ret eller g\u00e5 hele eller deler av \u00e5ret med full bemanning uten at det er barn til stede - dette for \u00e5 v\u00e6re klar til \u00e5 ta imot barn som fyller ett \u00e5r. Troms\u00f8 kommune f\u00e5r per i dag ikke \u00f8kte overf\u00f8ringer fra staten for tilbud til barn uten rett til barnehageplass, og eventuelle tiltak som medf\u00f8rer \u00f8kte kostnader vil derfor m\u00e5tte prioriteres innenfor kommunens budsjettramme. Kunnskapsdepartementet har beregnet at en utvidelse av retten til plass fra fylte ett \u00e5r vil koste om lag 6,6 milliarder, og medf\u00f8re behov for rundt 25.000 nye barnehageplasser (kilde: barnehage.no). Troms\u00f8 kommunes andel av dette utgj\u00f8r cirka 96 millioner kroner, beregnet ut fra delkostnadsn\u00f8kkelen for barnehage (2022). Det er usikkert hvor mye en barnehagerett for alle ett\u00e5ringer faktisk vil koste Troms\u00f8 kommune. Kostnaden vil avhenge av hvordan en slik barnehagerett vil bli l\u00f8st i praksis, og hvordan de private barnehagene involveres. Det vil ogs\u00e5 v\u00e6re vanskelig \u00e5 forutsi hvor foreldre velger \u00e5 s\u00f8ke plass, n\u00e5r den enkelte plass vil bli benyttet/tatt i bruk og hvor mange plasser som blir st\u00e5ende ubrukte gjennom \u00e5ret i de ulike opptaksomr\u00e5dene. Uavhengig av hvilken l\u00f8sning som blir valgt, vil bemanningskostnadene \u00f8ke vesentlig. I de tre siste \u00e5rene har barn f\u00f8dt i perioden 01.12 \u2013 31.05 v\u00e6rt i snitt 300 barn. Dette er barn som etter lov om barnehage ikke har rett til plass f\u00f8r barna er godt over ett \u00e5r. Det vi si at 3 dersom barnet for eksempel er f\u00f8dt i desember 2023 eller i tiden januar - juli 2024, vil barnet ha rett til plass i barnehage fra august 2025. Ved tildeling av plasser i hovedopptaket handler dette om plasser som blir ledig n\u00e5r f\u00f8rskolebarna begynner p\u00e5 skolen. Dersom kommunen skulle ha g\u00e5tt med full bemanning hele barnehage\u00e5ret for \u00e5 sikre alle disse barna en plass i l\u00f8pet av v\u00e5ren, ville dette gi en samlet kostnad p\u00e5 ca. 82 millioner kroner (300 sm\u00e5 barn krever 100 nye \u00e5rsverk i henhold til bemanningsnormen). If\u00f8lge lov om barnehage kan ikke Troms\u00f8 kommune p\u00e5legge private barnehager \u00e5 kun prioritere barn med rett til plass i hovedopptaket. I forhold til dagens ordning med ett hovedopptak og supplerende opptak gjennom \u00e5ret, erfarer Troms\u00f8 kommune at det de tre siste \u00e5rene i snitt er 100 barn som ikke har rett til plass i hovedopptaket som likevel blir tildelt plass, hovedsakelig i private barnehager. Videre erfarer kommunen at i l\u00f8pet av v\u00e5ren f\u00e5r om lag ytterlige 50 barn plass i barnehage. Det vil si at om lag 150 barn av de 300 f\u00e5r plass f\u00f8r de har rett til plass i barnehage. I vedtekter for kommunale barnehager er det vedtektsfestet i punkt 7.7 at ett\u00e5ringer uten rett til plass tas opp i suppleringsopptak. If\u00f8lge \u00e5rsmeldingen per 15.12.23 var det, av de overnevnte 300 barna, 135 ikke-rettighetsbarn som fikk barnehageplass i l\u00f8pet av barnehage\u00e5ret 23/24. Dette utgj\u00f8r en kostnad p\u00e5 cirka 36 millioner kroner i 2024. Denne kostnaden har kommunen allerede i dag. Kostnader knyttet til \u00f8kt kapasitet: L\u00f8pende opptak eller to barnehageopptak vil gi flere barn plass p\u00e5 et tidligere tidspunkt enn i dag. Dersom barnehagene i v\u00e5rhalv\u00e5ret skal ha plass til b\u00e5de \u00abnye\u00bb barn som blir ett \u00e5r i denne perioden og til barn som ikke begynner p\u00e5 skolen f\u00f8r til h\u00f8sten m\u00e5 kapasiteten i sektoren \u00f8kes. Det er i dag noe overkapasitet som ivaretas ved stengte avdelinger og redusert barnetall i enkelte barnehager. Det gj\u00f8r at noen barnehager tar inn ikke-rettighetsbarn i dag, men kapasiteten vil ikke v\u00e6re tilstrekkelig til \u00e5 kunne ta inn alle s\u00f8kere ved fylte ett \u00e5r. En konsekvens kan v\u00e6re at det m\u00e5 bygges nye barnehager, eventuelt bygge ut eksisterende, og at kommunen dermed f\u00e5r \u00f8kte investeringskostnader. Hva som er behov i de enkelte omr\u00e5dene, vil v\u00e6re avhengig av antall s\u00f8kere og dagens kapasitet i det enkelte omr\u00e5de. En utvidelse av rett til plass vil f\u00e5 f\u00f8lger for kapasitetsberegning og fremtidig kapasitetsbehov i arbeidet med ny barnehage- og skolestruktur. Private barnehager: I dag tildeler Troms\u00f8 kommune tilskudd til de private barnehagene ut fra antall benyttede heldagsplasser ved det \u00e5rlige nasjonale telletidspunktet 15.desember, jamf\u00f8r forskrift om tildeling av tilskudd til private barnehager. Antall barn i hver barnehage blir da registrert i det nasjonale innrapporteringssystemet \u00abBasil\u00bb. Barnehagene fyller derfor opp ledige plasser fram til 15.desember. Dersom barnehagene tar opp barn for eksempel i april som ikke erstatter et barn som er sluttet, vil de ikke f\u00e5 tilskudd for dette barnet f\u00f8r etter telletidspunktet i desember samme \u00e5r. Det kreves en stor aktivitetsendring/endring i barnetall f\u00f8r private barnehager kan s\u00f8ke om \u00f8kt tilskudd utenom telledato. Dersom det innf\u00f8res flere hovedopptak eller l\u00f8pende opptak m\u00e5 de private barnehagene f\u00e5 tilskudd for barn som tas inn etter 15.12. Dette kan gj\u00f8res ved \u00e5 innf\u00f8re flere tellinger gjennom \u00e5ret. Dette vil kunne motivere barnehagene til \u00e5 ta inn flere barn n\u00e5r de har ledig fysisk kapasitet gjennom \u00e5ret. I dag er motivasjonen st\u00f8rst til \u00e5 fylle ledige passer, n\u00e5r barn slutter f\u00f8r 15.12. For \u00e5 bedre utnytte barnehagenes kapasitet og gi plass til flere ikke-rettighetsbarn p\u00e5 v\u00e5ren vil det kunne v\u00e6re et alternativ \u00e5 innf\u00f8re en telling nummer to i mars eller eventuelt telling hver m\u00e5ned som gir barnehagene uttelling i form av tilskudd for antall plasserte barn p\u00e5 telletidspunkt. Dette vil medf\u00f8re \u00f8kte kostnader for kommunen, da inntak av ikke-rettighetsbarn sannsynligvis vil \u00f8ke. Tilskuddssatsen til private barnehager er basert p\u00e5 kostnad i kommunale barnehager. Dersom kommunale barnehager m\u00e5 overbemanne i perioder i p\u00e5vente av barn som skal starte i l\u00f8pet av \u00e5ret vil det \u00f8ke tilskuddssatsen til de private barnehagene. Slik reglene er i dag, kan ikke Troms\u00f8 kommune p\u00e5legge private barnehager \u00e5 bruke \u00f8kt tilskudd til \u00e5 holde av plasser til barn uten rett til plass. 4 Andre konsekvenser Med tanke p\u00e5 tilbud til befolkningen vil det v\u00e6re en fordel \u00e5 kunne tilby barnehageplass uansett n\u00e5r p\u00e5 \u00e5ret en familie kommer flyttende eller f\u00e5r behov for barnehageplass. Det kan v\u00e6re med p\u00e5 \u00e5 bidra til at kommunen er attraktiv for sm\u00e5barnsfamilier. Hovedbegrunnelsen for \u00e5 holde p\u00e5 ett hovedopptak i \u00e5ret er at det er ved skolestart at barnehageplasser i hovedsak blir ledige. P\u00e5 v\u00e5rhalv\u00e5ret vil det ved l\u00f8pende opptak v\u00e6re behov for \u00e5 ha en h\u00f8y barnehagekapasitet, da f\u00f8rskolekullet ikke slutter i barnehagen f\u00f8r i august. Dette vil v\u00e6re kostnadskrevende. Full bemanning hele \u00e5ret uten at det er barn til stede deler av \u00e5ret kan v\u00e6re med p\u00e5 \u00e5 styrke grunnbemanningen ut over normkravene den delen av \u00e5ret det \u00abmangler\u00bb barn, men vil f\u00f8re til \u00f8kte utgifter totalt. Ved inntak hele \u00e5ret vil det for barn som allerede er i barnegruppa v\u00e6re utfordrende at det flere ganger i \u00e5ret kommer nye barn inn i gruppen. Barnegruppen blir st\u00f8rre og etablerte relasjoner endres, det samme gj\u00f8r voksentettheten etter hvert som flere barn starter. Pedagogisk er det et \u00f8nske om at barnegruppene er mest mulig stabile gjennom \u00e5ret for \u00e5 sikre samhold, gode relasjoner mellom barn og voksne og etablering av vennskap mellom barna. Men det kan ogs\u00e5 fungere som en berikelse at lekemilj\u00f8et endres og det blir flere barn \u00e5 samspille med. For de ansatte vil det bety at de gjennom \u00e5ret vil ha mange perioder med tilvenning av nye barn, noe som kan f\u00f8re til nedprioritering av andre oppgaver og merbelastning p\u00e5 ansatte. Dersom s\u00f8kere tar imot plass i en barnehage de ikke har \u00f8nsket p\u00e5 grunn av ulik kapasitet i barnehagene p\u00e5 v\u00e5ren kan det f\u00f8re til flere overflyttingss\u00f8knader og mere utskiftninger av barn mellom barnehagene p\u00e5 h\u00f8sten. Kommunen er ansvarlig for at alle barnehager foretar opptak i henhold til sine vedtekter og at fortrinnsrett til plass blir tilgodesett. Med ett l\u00f8pende opptak vil det v\u00e6re en stor kontinuerlig oppgave for administrasjonen og tilsynsmyndigheten \u00e5 sikre at dette skjer riktig. I tillegg vil det kreve mer administrasjon av den enkelte barnehagestyrer. Flere hovedopptak i \u00e5ret kan tilkjenne foreldrene klagerett og rett til \u00e5 st\u00e5 p\u00e5 prioritert liste uavhengig av n\u00e5r de s\u00f8ker. Det vil medf\u00f8re \u00f8kt administrasjon b\u00e5de i den enkelte barnehage og hos opptakskontoret. En kommunal rett til plass i barnehage for barn som ikke har rett til plass etter barnehageloven vil p\u00e5virke hovedopptaket og tildelingen av \u00f8nsket plass ogs\u00e5 til barna som har rett til plass etter lov om barnehage. Rekruttering Vi ser n\u00e5 at den st\u00f8rste utfordringen i barnehagesektoren er \u00e5 rekruttere og beholde kvalifisert personale til barnehagene v\u00e5re. Kvalitet i barnehagen henger tett sammen med nok og stabil kvalifisert arbeidskraft. Dette vil utfordres ytterligere ved l\u00f8pende opptak, da bemanningsbehovet vil \u00f8ke og bli mer uforutsigbart. Arbeidssituasjonen med kontinuerlig varierende barnegrupper blir mer uforutsigbar for ansatte og kan p\u00e5virke rekrutteringen. Konklusjon Kommunedirekt\u00f8ren anbefaler ikke \u00e5 innf\u00f8re l\u00f8pende opptak eller to opptak i \u00e5ret som skal gi rett til plass for barn som ikke har rett til plass etter barnehageloven. Med dagens ordning f\u00e5r cirka halvparten av disse barna barnehageplass f\u00f8r de har rett til plass med de kostnader det medf\u00f8rer. Dersom alle ikke-rettighetsbarn gis rett til plass p\u00e5 v\u00e5ren vil kapasitetsbehovet for bygg og personalressurser \u00f8ke. Dette vil p\u00e5virke p\u00e5g\u00e5ende sak om skole- og barnehagestruktur. En \u00f8kning i kapasitet medf\u00f8rer at det m\u00e5 rekrutteres flere ansatte som gir store kostnader og ytterlige utfordringer med rekruttering. Dagens ordning med ett hovedopptak og supplerende opptak ved ledig kapasitet gjennom \u00e5ret anbefales opprettholdt. Vedtakskompetanse Kommunestyret 5 Vedlegg Dr\u00f8fting hovedtillitsvalgte 08.11.24 - supplerende opptak - referat 6 "
}