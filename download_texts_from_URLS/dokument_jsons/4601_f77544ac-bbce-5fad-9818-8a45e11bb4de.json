{
  "dokument_id": "f77544ac-bbce-5fad-9818-8a45e11bb4de",
  "doc_type": "case_attachment",
  "kommune": 4601,
  "tittel": "Habilitetsvurdering for byr\u00e5dsleder i sak om ny kraftledning 09.01.25",
  "url": "https://bergen.kommune.no/politikere-utvalg/api/fil/bk360/11868485/Habilitetsvurdering-for-byradsleder-i-sak-om-ny-kraftledning-09-01-25",
  "tekst": " Byr\u00e5dsleders avdeling, stab Til Notat Byr\u00e5dsleder Christine B. Meyer V\u00e5r referanse: 25-1083 Saksbehandler: Hilde Rasmussen Nilsen Fra Dato: 9. januar 2025 Byr\u00e5dsleders avdeling, stab Habilitetsvurdering for Christine B. Meyer - H\u00f8yring av meldingar om ny 420 kV kraftleidning Sauda - Bl\u00e5falli - Mauranger - Samnanger - \u00d8ygarden Bakgrunn Forretningsutvalget har i m\u00f8tet 29.10.2024 sak 345/24 vedtatt at byr\u00e5det avgir eventuelt h\u00f8ringssvar til \u00abH\u00f8yring av meldingar om ny 420 kV kraftleidning Sauda\u2013Bl\u00e5falli\u2013 Mauranger\u2013Samnanger\u2013\u00d8ygarden\u00bb. Byr\u00e5dsleder Christine B. Meyer har bedt om \u00e5 f\u00e5 sin habilitet vurdert i forbindelse med byr\u00e5dets behandling av h\u00f8ringsuttalelse til h\u00f8ring av meldinger om ny 420 kV kraftledning Sauda \u2013 Bl\u00e5falli \u2013 Mauranger \u2013 Samnanger \u2013 \u00d8ygarden. Saken gjelder h\u00f8ring av melding i forbindelse med ny 420 kV kraftledning Sauda\u2013Bl\u00e5falli\u2013 Mauranger\u2013Samnanger\u2013\u00d8ygarden fra NVE. Traseen som NVE \u00f8nsker tilbakemelding p\u00e5, ber\u00f8rer ikke byr\u00e5dsleders eiendom. Det forkastede alternativ 6.0, tras\u00e9en gjennom Bergen, ville imidlertid if\u00f8lge Statnetts kartskisse kunne g\u00e5 over eller i n\u00e6rheten av Christine B. Meyers eiendom p\u00e5 \u00c5stveit. Lovhjemmel Habilitetsreglene for folkevalgte er regulert i kommuneloven \u00a7 11-10, jf. forvaltningsloven (fvl.) \u00a7 6. If\u00f8lge fvl. \u00a7 6 kan den som er inhabil verken tilrettelegge grunnlaget, eller treffe avgj\u00f8relse i en \u00abforvaltningssak\u00bb n\u00e5r hen st\u00e5r i et visst tilknytningsforhold til en \u00abpart i saken\u00bb. En \u00abforvaltningssak\u00bb er enhver sak hvor et forvaltningsorgan handler p\u00e5 vegne av stat eller kommune, jf. fvl. \u00a7 1. Det er utvilsomt at byr\u00e5dets avgivelse av h\u00f8ringsuttalelse p\u00e5 vegne av kommunen er en \u00abforvaltningssak\u00bb. Forvaltningsloven \u00a7 6 f\u00f8rste ledd lyder: \u00abEn offentlig tjenestemann er ugild til \u00e5 tilrettelegge grunnlaget for en avgj\u00f8relse eller til \u00e5 treffe avgj\u00f8relse i en forvaltningssak a. n\u00e5r han selv er part i saken [...]\u00bb \u00abPart\u00bb er if\u00f8lge fvl. \u00a7 2 f\u00f8rste ledd bokstav e) en \u00abperson som en avgj\u00f8relse retter seg mot eller som saken ellers direkte gjelder\u00bb. Fvl. \u00a7 6 andre ledd lyder: \u00abLikes\u00e5 er han ugild n\u00e5r andre s\u00e6regne forhold foreligger som er egnet til \u00e5 svekke tilliten til hans upartiskhet; blant annet skal legges vekt p\u00e5 om avgj\u00f8relsen i saken kan inneb\u00e6re s\u00e6rlig fordel, tap eller ulempe for ham selv eller noen som han har n\u00e6r personlig tilknytning til. Det skal ogs\u00e5 legges vekt p\u00e5 om ugildhetsinnsigelse er reist av en part.\u00bb Vurdering Reglene om habilitet f\u00e5r anvendelse der en saksbehandler eller en folkevalgt har en s\u00e6rlig og n\u00e6r tilknytning til saken. Foreligger det inhabilitet skal vedkommende ikke behandle saken. Av lovforarbeidene, Ot.prp.nr.38 (1964-65) fremkommer det at habilitetssp\u00f8rsm\u00e5let vanligvis bare vil ha betydning i saker som gjelder en eller flere bestemte parter, og at \u00abved avgj\u00f8relser av mer generell art, vil ugildhet vanskelig kunne tenkes \u00e5 oppst\u00e5, fordi det ikke er mulig \u00e5 utpeke noen egentlig part\u00bb. Selv om vedtak om h\u00f8ringsuttalelser kan sies \u00e5 v\u00e6re avgj\u00f8relser av mer generell art, er det aktuelle vedtaket som byr\u00e5det skal fatte en h\u00f8ringsuttalelse om et faktisk tras\u00e9valg. Saken som byr\u00e5det skal behandle gjelder h\u00f8ring av meldinger i forbindelse med ny 420 kV kraftledning Sauda\u2013Bl\u00e5falli\u2013Mauranger\u2013Samnanger\u2013\u00d8ygarden fra NVE. Traseen som NVE \u00f8nsker tilbakemelding p\u00e5, ber\u00f8rer ikke byr\u00e5dsleders eiendom. Det vises til at traseen gjennom Bergen (alternativ 6.0) if\u00f8lge h\u00f8ringsbrevet fra NVE ikke er en del av forslaget som legges p\u00e5 h\u00f8ring. Det vurderes derfor som klart at byr\u00e5dsleder ikke er part i saken som h\u00f8ringen gjelder, jf. fvl. \u00a7 6 f\u00f8rste ledd bokstav a). Det er videre klart at byr\u00e5dsleder heller ikke er inhabil etter fvl. \u00a7 6 andre ledd i saken som er p\u00e5 h\u00f8ring. Det f\u00f8lger av kommuneloven \u00a7 8-1 tredje ledd at utgangspunktet er at en folkevalgt plikter \u00e5 ta stilling til saker. Dette inneb\u00e6rer at s\u00e5 sant det ikke foreligger inhabilitet, har byr\u00e5dsleder rett og plikt til \u00e5 komme med politiske uttalelser, typisk om behovet for kraft og avveiningen mot Bergen kommunes interesser. Dette er det fullt mulig \u00e5 gj\u00f8re i kommunens h\u00f8ringsuttalelse til NVE. P\u00e5 dette stadiet i prosessen er det tale om en melding, en tidlig varsling av et tiltak. En melding inneb\u00e6rer en overordnet beskrivelse av utbyggers planer, med vurderinger av mulige virkninger for omgivelsene. Videre inneb\u00e6rer meldingen forslag til hvilke konsekvensutredninger utbygger mener m\u00e5 gjennomf\u00f8res f\u00f8r det kan s\u00f8kes om konsesjon senere i prosessen. Alternativ 6.0 er allerede forkastet av NVE, men byr\u00e5det har likevel valgt \u00e5 knytte noen merknader til alternativet. Alternativet anses som d\u00e5rligere fordi det i st\u00f8rre grad ber\u00f8rer Bergen kommunes interesser negativt enn det som traseen saken gjelder gj\u00f8r. Det er ikke \u00e5penbart av kartgrunnlaget som f\u00f8lger saken at traseen i alternativ 6.0 vil ber\u00f8re byr\u00e5dsleders eiendom. Det legges til grunn at en realisering av dette alternativet uansett er en s\u00e5 fjerntliggende mulighet, b\u00e5de med hensyn til faglige vurderinger og i eventuelt tidspunkt for realisering, at det ikke utgj\u00f8r et grunnlag for \u00e5 anse byr\u00e5dsleder som inhabil. Vi vurderer at habilitetsvurderingen vil v\u00e6re tilsvarende ogs\u00e5 for kraftlinjesaken generelt sett, frem til byr\u00e5dsleder Christine B. Meyer eventuelt blir part i saken som grunneier. Konklusjon og anbefaling Byr\u00e5dsleders avdeling vil anbefale at byr\u00e5dsleder Christine B. Meyer er habil til \u00e5 delta i byr\u00e5dets behandling av h\u00f8ringsuttalelsen til \u00abH\u00f8yring av meldingar om ny 420 kV kraftleidning Sauda\u2013Bl\u00e5falli\u2013Mauranger\u2013Samnanger\u2013\u00d8ygarden\u00bb. Hvis forutsetninger i saken endrer seg, m\u00e5 habilitet vurderes p\u00e5 nytt. Byr\u00e5dsleders avdeling, stab Richard Taule - seksjonssjef Hilde Rasmussen Nilsen - jurist Dokumentet er godkjent elektronisk. "
}