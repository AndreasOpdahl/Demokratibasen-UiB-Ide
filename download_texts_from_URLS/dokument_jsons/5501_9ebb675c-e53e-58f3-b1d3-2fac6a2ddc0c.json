{
  "dokument_id": "9ebb675c-e53e-58f3-b1d3-2fac6a2ddc0c",
  "doc_type": "case_presentation",
  "kommune": 5501,
  "tittel": "Krav om lovlighetskontroll av kommunestyrets behandling av sak 114/24",
  "url": "https://innsyn.tromso.kommune.no/application/getMoteDokument?dokid=2001851948",
  "tekst": "Arkivsaksnr. 24/16852-1 Saksbehandler Gry Caroline Dons Saksgang M\u00f8tedato Kommunestyret 16.10.2024 Krav om lovlighetskontroll av kommunestyrets behandling av sak 114/24 Kommunedirekt\u00f8rens innstilling til vedtak: 1. Lovlighetskontroll av kommunestyrets vedtak i sak 114/24 \u2013 \u00abEUs reviderte avl\u00f8psdirektiv utl\u00f8ser strengere rensekrav for byomr\u00e5det \u2013 Samordning med p\u00e5g\u00e5ende prosjekter innenfor samferdsel og teknisk infrastruktur kan gi betydelige besparelser n\u00e5r ny avl\u00f8pstransportstruktur skal etableres\u00bb tas ikke til f\u00f8lge. 2. Vedtaket gis ikke utsatt iverksettelse. 3. Klagen oversendes Statsforvalteren for endelig avgj\u00f8relse. Stig Tore Johnsen Mari Enoksen Hult Kommunedirekt\u00f8r Direkt\u00f8r organisasjon 1 Hva saken gjelder Kommunestyrerepresentantene Nikolai Berglund Skogan (KrF), Markus Akselbo (H) og Bj\u00f8rn- Gunnar J\u00f8rgensen (Frp) har levert lovlighetsklage p\u00e5 kommunestyrets behandling av sak 114/24 \u2013 \u00abEUs reviderte avl\u00f8psdirektiv utl\u00f8ser strengere rensekrav for byomr\u00e5det \u2013 Samordning med p\u00e5g\u00e5ende prosjekter innenfor samferdsel og teknisk infrastruktur kan gi betydelige besparelser n\u00e5r ny avl\u00f8pstransportstruktur skal etableres.\u00bb Etter kommuneloven \u00a7 27-1 kan tre eller flere av kommunestyrets medlemmer sammen kreve at departementet kontrollerer om et vedtak er lovlig. Et slikt krav m\u00e5 fremmes inne tre uker fra vedtak ble truffet. Vedtaket det klages over ble truffet i m\u00f8te den 11. september 2024 og klagen er mottatt hos politisk sekretariat den 30. september 2024. Kravet er fremmet innenfor fristen. Kravet skal settes frem for det organet som traff vedtaket. Hvis organet opprettholder vedtaket, skal saken sendes til departementet. Saken fremmes derfor for kommunestyret for behandling. Saksutredning Bakgrunn for saken I kommunestyrem\u00f8tet den 11. september ble sak om EUs reviderte avl\u00f8sdirektiv tatt opp til behandling. M\u00f8testart var klokken 9 og saken var oppf\u00f8rt som f\u00f8rste sak p\u00e5 sakslisten. Senterpartiet hadde forfall til m\u00f8testart. Av kommunestyrets 43 representanter var det 42 representanter til stede da saken kom opp til behandling. Det ble fremmet utsettelsesforslag av saken. Ved voteringen ble det 21/21, og m\u00f8teleder brukte sin dobbeltstemme for \u00e5 avgj\u00f8re saken. Saken gikk dernest til realitetsbehandling. Senterpartiets representant hadde meldt forfall til politisk sekretariat via DigDem den 10. september kl 22:53. Forfall ble begrunnet med pressetreff med ordf\u00f8rer og kommunalminister. Forfall ble fanget opp av sekretariatet ved start p\u00e5 arbeidsdagen og det ble sendt innkalling til 1. vara p\u00e5 SMS kl 08:23. Politisk sekretariat mottok ikke noe svar p\u00e5 varainnkallingen. Man startet derfor med \u00e5 behandle saken med 42 representanter. Politisk sekretariat var kjent med at 2. vara til Senterpartiet var p\u00e5 det samme pressetreffet og av den grunn ikke tilgjengelig for kommunestyrem\u00f8tet. Senterpartiets 3. vara var tilgjengelig og deltok i m\u00f8tet fra kl 09:10 \u2013 10:40. Dette fremg\u00e5r av m\u00f8teprotokollen. Ved behandling av saken voterte 22 representanter for innstillingen i saken og 21 representanter stemte mot. Klagernes anf\u00f8rsler Klagerne anf\u00f8rer at det ikke er meldt forfall til kommunestyrem\u00f8tet \u00abuten opphold\u00bb i henhold til saksbehandlingsreglene. Det p\u00e5st\u00e5s at feilen har p\u00e5virket utfallet av sak 114/24 og at vedtaket i sak 114/24 derfor ikke har blitt til p\u00e5 en lovlig m\u00e5te. I klagen vises det til at Senterpartiets representant mottok invitasjon til pressetreffet den 10. september p\u00e5 formiddagen. Allikevel meldte hun ikke forfall til m\u00f8tet f\u00f8r p\u00e5 kvelden og begrunner dette med \u00aben hektisk hverdag\u00bb. Klagerne anf\u00f8rer at det er et brudd p\u00e5 kommunens saksbehandlingsreglement at representanten ikke har meldt fra om forfallet s\u00e5 snart hun ble klar over at hun ikke kunne stille i kommunestyret. En generell begrunnelse om at en har en \u00abhektisk hverdag\u00bb er etter klagernes syn ikke tilstrekkelig for \u00e5 avvente med \u00e5 melde forfall. 2 Videre anf\u00f8res det at i sak 114/24 ville 1. vara ha stemt for utsettelsesforslaget, og dermed ville resultatet blitt et annet enn det som fremg\u00e5r av vedtaket fra kommunestyrem\u00f8tet 11. september 2024. Dette er bekreftet i en sak skrevet av avisa iTroms\u00f8. I klagen stilles det videre sp\u00f8rsm\u00e5l ved selve varainnkallingen. Da det f\u00f8r m\u00f8testart ble klart at Senterpartiets 1. vara ikke hadde svart p\u00e5 varainnkallingen og 2. vara ogs\u00e5 var p\u00e5 pressetreffet, gjorde Senterpartiet politisk sekretariat oppmerksom p\u00e5 at 3. vara var tilgjengelig og kunne stille litt over klokken 09:00. Klagerne spekulerer i om hvorvidt Senterpartiet har holdt tilbake melding om forfall for \u00e5 gi 1. vara mindre tid til \u00e5 kunne stille p\u00e5 m\u00f8tet. I forbindelse med lovlighetskontrollen bes det om en vurdering av om ovennevnte grunnlag kan anses som gyldig forfall etter kommuneloven \u00a7 8-1. Det vises til veilederen fra Kommunal- og distriktsdepartementet hvor det fremg\u00e5r at gyldig forfall typisk vil v\u00e6re sykdom eller sterke velferdsgrunner. Om kravet til lovlighetskontroll fremg\u00e5r f\u00f8lgende: P\u00e5 bakgrunn av dette mener vi det ikke er meldt inn forfall til kommunestyrem\u00f8tet i tr\u00e5d med saksbehandlingsregelverket. Vi mener derfor det er grunnlag for lovlighetskontroll etter kommuneloven \u00a7 27-3 f\u00f8rste ledd bokstav c. Av bokstav c f\u00f8lger det at departementet b\u00e5de har kompetanse og en plikt til \u00e5 kontrollere om vedtaket er blitt til \u00abp\u00e5 lovlig m\u00e5te\u00bb. Med dette siktes det til at departementet i forbindelse med en lovlighetskontroll kan pr\u00f8ve hvorvidt saksbehandlingsreglene som gjelder for \u00e5 treffe det aktuelle vedtaket, er fulgt. Dette gjelder b\u00e5de generelle saksbehandlingsregler i kommuneloven og forvaltningsloven og saksbehandlingsregler gitt i spesiallovgivningen. Kontrollen vil ogs\u00e5 kunne omfatte ulovfestede saksbehandlingsregler og saksbehandlingsregler gitt i forskrift. I denne saken gjelder det saksbehandlingsreglene som er gitt i forskrift for kommunestyret i Troms\u00f8 kommune hvor kravet om \u00e5 melde forfall \u00abuten opphold\u00bb ikke er oppfylt. Klagerne ber om utsatt iverksettelse av vedtaket. Hva kan lovlighetskontrolleres? Kommunelovens kapittel 27 har regler om lovlighetskontroll. Av \u00a7 27-2 fremg\u00e5r hva som kan lovlighetskontrolleres. F\u00f8lgende kan lovlighetskontrolleres: a. endelige vedtak som er truffet av et folkevalgt organ eller den kommunale eller fylkeskommunale administrasjonen b. vedtak om et m\u00f8te skal holdes for \u00e5pne eller lukkete d\u00f8rer c. vedtak som gjelder sp\u00f8rsm\u00e5l om inhabilitet. Det som kan lovlighetskontrolleres er alts\u00e5 endelige vedtak. Andre prosessledende avgj\u00f8relser enn de som er omtalt i f\u00f8rste ledd bokstav b og c kan ikke lovlighetskontrolleres. Dette gjelder vedtak om lukking av m\u00f8ter og vedtak om inhabilitet. Om innholdet i lovlighetskontrollen st\u00e5r det i \u00a7 27-3 1. ledd bokstav c at departementet skal ta stilling til om vedtaket har blitt til p\u00e5 lovlig m\u00e5te. I dette ligger krav til den ytre saksbehandlingen; i forvaltningsloven, i s\u00e6rlovgivningen og ut fra ulovfestede rettslige prinsipper. Det omfatter ogs\u00e5 krav til vurderingene som avgj\u00f8relsen bygger p\u00e5. 3 Kommunedirekt\u00f8rens vurdering Regler om saksbehandling i folkevalgte organer st\u00e5r i kommuneloven kapittel 11. Saksbehandlingsreglene ivaretas av kommunens administrasjon og de folkevalgte organene. Her er regler om bl.a. m\u00f8teoffentlighet, innkalling, saksliste, m\u00f8tebok, vedtaksf\u00f8rhet og avstemninger. Den omtalte saken ble behandlet i lovlig satt m\u00f8te av et vedtaksdyktig kommunestyre. M\u00f8teleder benyttet sin dobbeltstemme etter \u00a7 11-9. I henhold til kommunelovens \u00a7 7-10 f\u00f8rte ledd hadde politisk sekretariat innkalt varamedlemmer i den nummerorden de var valgt. Regler om rettigheter og plikter for folkevalgte st\u00e5r i kommuneloven kapittel 8. Her er blant annet regler om m\u00f8teplikt, rett til fri fra arbeid og krav p\u00e5 godtgj\u00f8ring. Kommuneloven \u00a7 8-1 sl\u00e5r fast at folkevalgte har m\u00f8teplikt med mindre det foreligger gyldig forfall. Av lovkommentar til denne bestemmelsen vises det til kriteriene i domstolloven: at \u00absykdom eller andre hindringer gj\u00f8r det umulig eller uforholdsmessig byrdefullt \u00e5 m\u00f8te\u00bb. Videre fremg\u00e5r av lovkommentarene: I praksis anvendes reglene jevnt over noks\u00e5 liberalt, s\u00e5 lenge forfall meldes tidsnok til at varamedlem kan innkalles, slik at organet likevel blir fulltallig. Under alle omstendigheter m\u00e5 forfall meldes s\u00e5 snart det er klart at man ikke kan m\u00f8te. Folkevalgtes m\u00f8teplikt er noks\u00e5 streng. Kommuneloven selv oppgir ikke hva som er gyldig forfallsgrunn. Det er det folkevalgte organet selv som avgj\u00f8r hvilke frav\u00e6rsgrunner som anses som gyldige. I tilknytning til folkevalgtprogram 2019 \u2013 2023 har KS gitt ut et hefte om folkevalgtes rettigheter og plikter. Her anbefales det at kommunestyret utarbeider retningslinjer for gyldig forfall. I klagen vises det ogs\u00e5 til departementets veileder hvor det fremg\u00e5r at gyldig forfall typisk vil v\u00e6re sykdom eller sterke velferdsgrunner. Kommunestyret i Troms\u00f8 har vedtatt et saksbehandlingsreglement hvor det st\u00e5r i pkt 2.3: \u00abMed gyldig forfall menes sykdom eller andre vektige grunner\u00bb. Videre fremg\u00e5r: \u00abHar et medlem, eller innkalt varamedlem, gyldig forfall til et m\u00f8te, skal vedkommende uten opphold meddele dette til politisk sekretariat via gjeldende digitalt system og oppgi forfallsgrunn\u00bb. N\u00e5r det gjelder praktisering av disse reglene knyttet til folkevalgtes rettigheter og plikter, s\u00e5 meldes det ulike forfallsgrunner til politisk sekretariat. Sekretariatet foretar ingen kontroll av hvorvidt hindringene gj\u00f8r det \u00abumulig eller uforholdsmessig byrdefullt\u00bb \u00e5 m\u00f8te. Forfall registreres og det innkalles vara etter rekkef\u00f8lgen p\u00e5 varalisten. Ogs\u00e5 innkalte varamedlemmer skal melde fra om de kan stille i m\u00f8te eller ikke. Det skjer at representanter uteblir uten \u00e5 melde forfall og at forfall blir meldt sent. Det kan v\u00e6re ulike grunner til dette. Da starter m\u00f8tet dersom utvalget er vedtaksf\u00f8rt. Verken de folkevalgte organene eller politisk sekretariat har mulighet til \u00e5 gi sanksjoner knyttet til at folkevalgte melder forfall sent. Det overlates til partigruppene \u00e5 ta dette opp internt dersom dette blir et problem. Det samme gjelder dersom begrepet \u00abgyldig forfall\u00bb utvannes. Kommunedirekt\u00f8ren mener med bakgrunn i ovennevnte at folkevalgtes overholdelse av forfallsreglene ikke er en saksbehandlingsfeil som danner grunnlag for lovlighetskontroll etter kommuneloven kapittel 27 selv om manglende varamedlem kan ha hatt innvirkning p\u00e5 voteringsresultatet, slik klagerne viser til. Kommunedirekt\u00f8ren legger til grunn at saksbehandlingsreglene i kommunelov, forvaltningslov og s\u00e6rlovgivningen er overholdt og mener at det p\u00e5klagede vedtaket skal opprettholdes. 4 Konklusjon Lovlighetskontroll av kommunestyrets vedtak i sak 114/24 \u2013 \u00abEUs reviderte avl\u00f8psdirektiv utl\u00f8ser strengere rensekrav for byomr\u00e5det \u2013 Samordning med p\u00e5g\u00e5ende prosjekter innenfor samferdsel og teknisk infrastruktur kan gi betydelige besparelser n\u00e5r ny avl\u00f8pstransportstruktur skal etableres\u00bb tas ikke til f\u00f8lge. Vedtakskompetanse Kommunestyret Vedlegg 5 "
}