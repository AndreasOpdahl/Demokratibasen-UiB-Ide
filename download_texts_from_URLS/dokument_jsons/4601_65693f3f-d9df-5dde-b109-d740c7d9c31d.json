{
  "dokument_id": "65693f3f-d9df-5dde-b109-d740c7d9c31d",
  "doc_type": "case_attachment",
  "kommune": 4601,
  "tittel": "Statsforvalteren stadfester vedtak, Hylkjesvingen 41",
  "url": "https://bergen.kommune.no/politikere-utvalg/api/fil/bk360/11588557/Statsforvalteren-stadfester-vedtak-Hylkjesvingen-41",
  "tekst": " V\u00e5r dato: V\u00e5r ref: 05.11.2024 2024/12954 Deres dato: Deres ref: 07.05.2024 Magne-Trygve Halsvik Saksbehandler, innvalgstelefon Hylkjesvingen 39 Hilde \u00d8ye, 5557 2130 5109 Hylkje Bergen kommune gbnr. 171/175, Hylkjesvingen 41. Klage p\u00e5 tillatelse til oppf\u00f8ring av garasje. Vi viser til Bergen kommunes oversendelse av klagesaken i brev datert 30.08.2024. Vedtak Statsforvalteren stadfester Bergen kommunes vedtak datert 10.04.2024, referanse 2024/33134-9. Sakens bakgrunn Tiltakshaver Asle Kristian Andersen har s\u00f8kt om tillatelse til oppf\u00f8ring av garasje p\u00e5 45,5 m2 BRA p\u00e5 eiendom gbnr. 171/175. Tiltaket vil p\u00e5 det n\u00e6rmeste plasseres rundt 30 cm fra nabogrensen til gbnr. 171/176. Tiltaket krever dispensasjon fra byggegrense i reguleringsplan mot avstand til kommunal vei. Tiltakshaver fikk i vedtak den 30.01.2024 innvilget tillatelse til tiltak p\u00e5 vilk\u00e5r om at tiltaket fikk en ny plassering minimum 1 meter fra nabogrensen mot gbnr. 171/176. Vilk\u00e5ret i tillatelsen ble p\u00e5klaget av tiltakshaver i brev den 19.02.2024. Byr\u00e5den for byutvikling behandlet klagen den 10.04.2024. Her ble tiltakshavers klage tatt til f\u00f8lge, p\u00e5 vilk\u00e5r om at loftsetasjen blir inntrukket slik at fasadelivet er minst 1 meter fra nabogrensen. Du har som nabo p\u00e5 eiendom gbnr. 171/176 p\u00e5klaget vedtaket av den 10.04.2024 i brev den 07.05.2024, med suppleringer mottatt 10.05.2024. I klagen ber du om at vedtak om tillatelse til tiltak p\u00e5 vilk\u00e5r datert 30.01.2024 best\u00e5r, da dette i st\u00f8rre grad hensyntar deg som nabo. Du viser til tidligere skriv i saken hvor du har begrunnet og argumentert for hvorfor du ikke \u00f8nsker \u00e5 tillate at bygging og vedlikehold av det oms\u00f8kte tiltaket skal skje p\u00e5 din eiendom. Du viser til at du aldri har gitt tillatelse til tilgang til din eiendom. Videre viser du til at det er tilgjengelig plass til \u00e5 tilrettelegge for en garasje p\u00e5 andre steder p\u00e5 tomten. Videre har du vist til at Byr\u00e5dens konklusjon er at klagens subsidi\u00e6re anf\u00f8rsel tas til f\u00f8lge, slik at tiltaket tillates med inntrukken loftsetasje. Du mener dette er uakseptabelt, da dette fortsatt inneb\u00e6rer \u00e5 bygge p\u00e5 opprinnelig st\u00f8ttemur som kun er 30 cm fra nabogrensen. Du trekker ogs\u00e5 frem h\u00f8yden p\u00e5 garasjen som skal v\u00e6re 5,6 m. Du aksepterer ikke at bygging av garasjen og vedlikehold m\u00e5 skje p\u00e5 din eiendom. E-postadresse: Postadresse: Bes\u00f8ksadresse: Telefon: 57 64 30 00 sfvlpost@statsforvalteren.no Nj\u00f8savegen 2 Nj\u00f8savegen 2, Leikanger www.statsforvalteren.no/vl Sikker melding: 6863 Leikanger Solheimsgaten 13, Bergen www.statsforvalteren.no/melding Fjellvegen 11, F\u00f8rde Org.nr. 974 760 665 Side: 2/7 Du har ogs\u00e5 vist til \u00a7 2.4.1 reguleringsplanen, og at selv om denne tilsier at det kan bygges mot nabogrensen er det ikke noe naboen har krav p\u00e5. Du st\u00e5r fast p\u00e5 at avstanden mot din eiendom m\u00e5 v\u00e6re 1 m til 1,5 m. Det vises til klagen og de supplerende skrivene i sin helhet. Tiltakshaver har kommet med kommentarer til naboklagen i brev den 20.05.2024, hvor det blant annet vises til at det aldri har v\u00e6rt et krav fra hans side om at naboens tomt skal brukes i forbindelse med oppf\u00f8ring av, eller vedlikehold av den oms\u00f8kte garasjen. Tiltakshaver mener det er mulig \u00e5 gjennomf\u00f8re vedlikeholdet av garasjen fra egen eiendom, og visert til at st\u00f8ttemurens avstand til nabogrensen er 32 cm p\u00e5 det smaleste og rundt 70 cm p\u00e5 det bredeste. Tiltakshaver mener l\u00f8sningen med inntrukket loftsetasje og en smal terrasse over eksisterende st\u00f8ttemur vil sikre at vedlikehold kan skje p\u00e5 sin egen eiendom. Klagen ble behandlet av utvalg for milj\u00f8 og byutvikling i m\u00f8te den 22.08.2024, sak 282/24. Klagen ble ikke tatt til f\u00f8lge. Saken er derfor sendt til Statsforvalteren for endelig klagebehandling. Du sendte inn tilleggsopplysninger til oss den 23.09.2024. Du trekker frem at du ikke kan se at muren som er oppf\u00f8rt tidligere er oms\u00f8kt av tiltakshaver eller tidligere eier av eiendommen. Du gir videre uttrykk for at dersom det stemmer at muren er oppf\u00f8rt sammen av tidligere eier av din eiendom og tiltakshavers eiendom, har ikke tiltakshaver rettslig mulighet til \u00e5 innlemme muren i sin egen garasje. Du viser ogs\u00e5 til Byggesaksforskriften og at kommunen m\u00e5 vurdere plasseringen fra tomtegrensen som en dispensasjonsvurdering etter pbl. \u00a7 19-2. Du anf\u00f8rer at kommunens vedtak er ugyldig. Regelverk Statsforvalterens myndighet som klageinstans Statsforvalteren er delegert myndighet til \u00e5 avgj\u00f8re klagesaker etter plan- og bygningsloven, se pbl. \u00a7 1-9 femte avsnitt og rundskriv T-2/09. Statsforvalteren kan \u00abpr\u00f8ve alle sider av saken og herunder ta hensyn til nye omstendigheter\u00bb. Vi \u00abskal vurdere de synspunkter som klageren kommer med, og kan ogs\u00e5 ta opp forhold som ikke er ber\u00f8rt av ham\u00bb, jf. fvl. \u00a7 34 andre avsnitt. Ved pr\u00f8ving av kommunens frie skj\u00f8nn, skal vi \u00ablegge stor vekt p\u00e5 hensynet til det kommunale selvstyret\u00bb, jf. fvl. \u00a7 34 andre avsnitt. Statsforvalteren kan stadfeste kommunens vedtak, omgj\u00f8re vedtaket eller oppheve det og sende saken tilbake til kommunen for helt eller delvis ny behandling, jf. fvl. \u00a7 34 fjerde avsnitt. Plansituasjon I kommuneplanens arealdel (KPA2018), vedtatt i Bystyret 19.06.2019, er eiendommen avsatt til arealform\u00e5let \u00f8vrig byggesone. Eiendommen omfattes ogs\u00e5 av reguleringsplan \u00c5SANE. GNR 171, 173 OG 198, HYLKJE INDUSTRIOMR\u00c5DE DEL 2, ikrafttredelsesdato 21.11.2002. Her er eiendommen regulert til boliger. Visuelle kvaliteter Det fremg\u00e5r av pbl. \u00a7 29-2 at ethvert byggetiltak skal \u00abutf\u00f8res slik at det etter kommunens skj\u00f8nn innehar gode visuelle kvaliteter b\u00e5de i seg selv og i forhold til dets funksjon og dets bygde og naturlige omgivelser og plassering\u00bb. Bestemmelsen tilsier at tiltaket skal ha gode visuelle kvaliteter vurdert isolert og vurdert i forhold til omgivelsene rundt. Begge kriteriene m\u00e5 oppfylles.1 1 Ot.prp. nr. 45 (2007-2008) s. 342. Side: 3/7 Vurderingen av om byggetiltaket innehar \u00abgode visuelle kvaliteter\u00bb beror p\u00e5 faglige kvalitetsnormer, og ikke personlige oppfatninger av om et tiltak kan anses som pent eller stygt.2 Dette inneb\u00e6rer blant annet at visuelle kvaliteter som samspill mellom volum og h\u00f8yde, fasadeuttrykk med videre skal ivaretas.3 Vilk\u00e5r for dispensasjon Pbl. \u00a7 19-2 f\u00f8rste avsnitt sl\u00e5r fast at \u00abkommunen kan gi varig eller midlertidig dispensasjon fra bestemmelser fastsatt i eller i medhold av\u00bb plan- og bygningsloven. Kommunens adgang til \u00e5 gi dispensasjon er likevel begrenset. Det f\u00f8lger av pbl. \u00a7 19-2 andre avsnitt at dispensasjon ikke kan gis \u00abdersom hensynene bak bestemmelsen det dispenseres fra, hensynene i lovens form\u00e5lsbestemmelse eller nasjonale eller regionale interesser, blir vesentlig tilsidesatt\u00bb. Videre skal \u00abfordelene ved \u00e5 gi dispensasjon [...] v\u00e6re klart st\u00f8rre enn ulempene\u00bb, jf. \u00a7 19-2 andre avsnitt. De to vurderingene er selvstendige vilk\u00e5r, som begge m\u00e5 v\u00e6re oppfylt for at kommunen kan gi dispensasjon. Vilk\u00e5rene er rettslige vurderingstema, ikke et kommunalt skj\u00f8nn, og kan derfor overpr\u00f8ves fullt ut.4 Dersom begge vilk\u00e5rene er oppfylt, m\u00e5 kommunen gj\u00f8re en vurdering av om det skal innvilges dispensasjon, jf. ordet \u00abkan\u00bb i \u00a7 19-2 f\u00f8rste avsnitt. Det er f\u00f8lgelig ingen som har krav p\u00e5 \u00e5 f\u00e5 dispensasjon.5 Statsforvalterens vurdering Vi vurderer saken som godt nok opplyst, det er klaget til rett tid, og vilk\u00e5rene for \u00e5 behandle klagen er oppfylt. Hovedregelen er at det skal gis tillatelse til tiltak som ikke er i strid med bestemmelser gitt i eller i medhold av loven, jf. pbl. \u00a7 21-4 f\u00f8rste avsnitt. I dette tilfellet krever tiltaket dispensasjon fra byggegrensen mot kommunal vei. Videre har du kommet med noen kommentarer i tilknytning til tiltakets utforming. Tvistens kjerne er hvorvidt det kan tillates at det oppf\u00f8res en garasje med minsteavstand p\u00e5 rundt 30 cm til din eiendom gbnr. 171/176. Dispensasjon fra byggegrensen mot kommunal vei Garasjen skal oppf\u00f8res 4,6 m fra midtlinjen i kommunal vei, som er i strid med reguleringsplanen \u00a7 2.2.1. Tiltaket krever f\u00f8lgelig dispensasjon for \u00e5 kunne realiseres. Hensynene bak byggegrensen mot offentlig vei er \u00e5 ivareta frisikt, drift og vedlikehold, skjerme omkringliggende bebyggelse fra un\u00f8dig st\u00f8y og forurensning, samt \u00e5 sikre fremtidig oppgradering av veien. Bymilj\u00f8etaten har gitt positiv uttalelse, og viser til at tiltaket ikke ber\u00f8rer veginteressene p\u00e5 en m\u00e5te som er til hinder for vegvedlikehold eller fremtidige vegutvidelse. Bymilj\u00f8etaten har videre gitt betingelser ved dispensasjon fra byggegrensen. Vi legger til grunn Bymilj\u00f8etatens vurdering, og viser ogs\u00e5 til at det er stilt som vilk\u00e5r at ingen deler av tiltaket skal komme n\u00e6rmere midten av kommunal veg enn 4,6 meter og at tiltaket ikke skal komme i konflikt med frisiktsoner til vegkryss eller egen avkj\u00f8rsel. Vi er p\u00e5 bakgrunn av det ovennevnte av den oppfatning at hensynene bak byggegrensen mot vei ikke blir \u00abvesentlig tilsidesatt\u00bb ved en dispensasjon. 2 Ot.prp. nr. 45 (2007-2008) s. 229-230. 3 Ot.prp. nr. 45 (2007-2008) s. 341. 4 Ot.prp. nr. 32 (2007-2008) s. 242. 5 Se Prop. 169 L (2020-2021) s. 25. Side: 4/7 Videre m\u00e5 det v\u00e6re \u00abklart st\u00f8rre\u00bb fordeler enn ulemper ved \u00e5 gi dispensasjon. B\u00e5de fordeler og ulemper m\u00e5 vurderes ut fra generelle planfaglige areal- og ressursdisponeringshensyn. Fordelen med \u00e5 dispensere i dette tilfellet er at eiendommen f\u00e5r en garasje p\u00e5 sin eiendom. P\u00e5 den andre siden vil en utstrakt bruk av dispensasjoner p\u00e5 sikt kunne undergrave reguleringsplaner som styringsverkt\u00f8y, som er en generell ulempe ved \u00e5 dispensere. Videre legger vi stor vekt p\u00e5 at Bymilj\u00f8etaten har uttalt at tiltaket ikke vil ber\u00f8re veginteressene p\u00e5 en m\u00e5te som er til hinder for vegvedlikehold eller fremtidige vegutvidelser, slik at dette ikke anses som en ulempe ved tiltaket. Vi er p\u00e5 bakgrunn av dette av den oppfatning at en dispensasjon vil f\u00f8re til \u00abklart st\u00f8rre\u00bb fordeler enn ulemper. Vilk\u00e5rene for \u00e5 dispensere fra byggegrensen mot vei er f\u00f8lgelig oppfylt, jf. pbl. \u00a7 19-2 andre avsnitt. Vi har heller ikke merknader til kommunens konkrete skj\u00f8nn om \u00e5 innvilge dispensasjon, jf. bestemmelsens f\u00f8rste avsnitt. Visuelle kvaliteter Vurderingen av om tiltaket har gode visuelle kvaliteter er overlatt til kommunen, jf. ordlyden \u00abetter kommunens skj\u00f8nn\u00bb. Forarbeidene begrunner det slik: \u00abDe lokale bygningsmyndigheter m\u00e5 anses best egnet til \u00e5 foreta den skj\u00f8nnsmessige vurderingen, basert p\u00e5 lokal byggeskikk og lokalpolitisk styring av den visuelle utviklingen i kommunen\u00bb.6 Systemet er med andre ord slik at loven ikke gir svaret p\u00e5 om tiltaket oppfyller kravet om gode visuelle kvaliteter, men at kommunen selv f\u00e5r avgj\u00f8re om kravet er oppfylt. Vurderingen m\u00e5 v\u00e6re forsvarlig og basert p\u00e5 saklige kriterier. I vedtaket av byr\u00e5den den 10.04.2024 vises det til vurderingene av estetikk i tillatelsen til tiltaket og fagnotatet. Byr\u00e5den vurderer at \u00ab[t]akvinkel er i tr\u00e5d med etablert bolig p\u00e5 eiendommen, og selv om garasjen er stor er visuelle kvaliteter vurdert tilstrekkelig ivaretatt\u00bb. Tiltakets visuelle kvaliteter ble ikke p\u00e5klaget av deg etter tillatelsen den 30.01.2024. Vi vurderer at kommunens vurdering p\u00e5 dette punktet er forsvarlig og basert p\u00e5 saklige kriterier, slik at kravene til visuelle kvaliteter i \u00a7 29-2 er oppfylt. Byggverkets plassering mot nabo Du har i tilleggsmerknader til oss vist til at kommunen m\u00e5 vurdere plasseringen fra tomtegrensen som en dispensasjonsvurdering etter pbl. \u00a7 19-2. Det fremg\u00e5r av pbl. \u00a7 29-4 andre avsnitt at \u00ab[h]vis ikke annet er bestemt i plan etter kapittel 11 eller 12, skal byggverk ha en avstand fra nabogrense som angitt i forskrift eller som minst svarer til byggverkets halve h\u00f8yde og ikke under 4 meter\u00bb. Dersom \u00abikke annet er bestemt i plan\u00bb skal tiltaket med andre ord ikke plasseres n\u00e6rmere nabogrensen enn 4 meter. I et slikt tilfelle krever tiltak som skal plasseres n\u00e6rmere enn 4 meter fra nabogrensen dispensasjon. I dette tilfellet er det fastsatt en juridisk byggegrense i reguleringsplanen. I tillegg er det inntatt en unntaksbestemmelse i reguleringsplanen \u00a7 2.4.1 hvor det g\u00e5r frem at \u00ab[g]arasje kan, innenfor bestemmelsene i byggeforskriftene, oppf\u00f8res i nabogrense og sammen med nabogarasje under et tak. Garasjens endelige plassering og utforming bestemmes av bygningsr\u00e5det\u00bb (sic.) Det er derfor bestemt i plan at garasjer etter kommunens vurdering kan oppf\u00f8res i nabogrensen. Dette betyr at \u00abannet er bestemt i plan\u00bb etter \u00a7 29-4, slik at tiltaket ikke krever dispensasjon. Din anf\u00f8rsel f\u00f8rer derfor ikke frem. 6 Ot.prp. nr. 45 (2007-2008) s. 230. Side: 5/7 Unntaksbestemmelsen i reguleringsplanen er en \u00abkan\u00bb-bestemmelse, som betyr at det m\u00e5 foretas en vurdering i hvert enkelt tilfelle. Vi er enige med kommunen i at vurderingstemaet etter \u00a7 2.4.1 i reguleringsplanen m\u00e5 ses i sammenheng med vurderingen etter pbl. \u00a7 29-4 om byggverkets avstand til nabogrensen.7 Etter \u00a7 29-4 f\u00f8rste avsnitt skal \u00ab[b]yggverkets plassering, herunder h\u00f8ydeplassering, og byggverkets h\u00f8yde [...] godkjennes av kommunen\u00bb. Bestemmelsen inneb\u00e6rer at kommunen m\u00e5 foreta en konkret vurdering av tiltakets plassering, h\u00f8ydeplassering og h\u00f8yde ut fra forholdene p\u00e5 stedet. I denne vurderingen skal ulike hensyn inng\u00e5, herunder \u00e5 hindre brannspredning til andre byggverk og ivareta behovet for luft, lys, utsikt samt hindre innsyn. Bestemmelsen skal ivareta hensynet til naboer og omkringliggende milj\u00f8. Videre har avstandskravet ogs\u00e5 som hensyn \u00e5 s\u00f8rge for tilstrekkelig plass til at vedlikehold kan skje fra egen grunn.8 I rundskriv fra Kommunal- og moderniseringsdepartementet H-8/15 side 8 fremg\u00e5r f\u00f8lgende om hvordan bestemmelsen skal forst\u00e5s: \u00abPlan- og bygningsloven \u00a7 29-4 forutsettes praktisert slik at tiltakshavers \u00f8nske im\u00f8tekommes der ikke avgj\u00f8rende grunner taler imot dette. Med avgj\u00f8rende grunner sikter en s\u00e6rlig til plassering og h\u00f8yde som medf\u00f8rer betydelig ulempe for f.eks. naboeiendommer og/eller omkringliggende milj\u00f8. Det er kun i tilfeller der det objektivt sett kan konstateres betydelig ulempe for naboeiendommer eller omkringliggende milj\u00f8 at kommunen kan ut\u00f8ve \"kan\"- skj\u00f8nnet etter plan- og bygningsloven \u00a7 29-4 f\u00f8rste ledd (fritt skj\u00f8nn). I praksis skal det mye til for at naboer i tettbygd str\u00f8k blir h\u00f8rt med protest eller klage over tap av utsikt eller reduksjon i solforhold. Dette er forhold som vil v\u00e6re p\u00e5regnelig i boligfelt, og s\u00e6rlig i forbindelse med kommunal fortettingspolitikk.\u00bb Sp\u00f8rsm\u00e5let om det er avgj\u00f8rende grunner mot \u00e5 godkjenne tiltakshaver sitt \u00f8nske m\u00e5 avgj\u00f8res ut fra en skj\u00f8nnsmessig vurdering der en rekke hensyn vil v\u00e6re relevante. Hensyn som kan vektlegges vil blant annet v\u00e6re utsikts- og lysforhold, hensyn til naboer og omkringliggende milj\u00f8, brannsikring og plass for vedlikehold. Sivilombudet har lagt til grunn at naboulempene m\u00e5 v\u00e6re kvalifiserte f\u00f8r bygningsmyndighetene kan gripe inn mot tiltakshavers \u00f8nske, jf. \u00e5rsmelding 1987 s. 172. Vurderingstemaet etter pbl. \u00a7 29-4 blir om de naboulempene som gj\u00f8res gjeldende g\u00e5r ut over det som m\u00e5 t\u00e5les i det aktuelle omr\u00e5det. I kommunens vedtak den 10.04.2024 vises det til at du har motsatt deg den oms\u00f8kte plasseringen, blant annet av hensyn til h\u00f8yde og takvinkel, og at plasseringen vil forutsette at vedlikeholdet skjer fra din eiendom. I vedtaket g\u00e5r det frem at \u00ab[b]yggets plassering og h\u00f8yde kan gj\u00f8re at naboeiendommen f\u00f8les noe \u00abbygget inn\u00bb, men byr\u00e5den vurderer at dette er innenfor t\u00e5legrensen i et regulert nabofelt. Det legges ogs\u00e5 vekt p\u00e5 at garasjen plasseres ved veien, ved siden av nabos garasje, slik at problemstillinger rundt innsyn og manglende lys og luft rundt bolig i mindre grad aktualiseres\u00bb. Videre skriver byr\u00e5den at \u00ab[o]ms\u00f8kt plassering vil imidlertid gj\u00f8re at vedlikehold av garasjen blir avhengig av \u00e5 benytte nabos eiendom, og godkjenning av garasje med oms\u00f8kt plassering vil gj\u00f8re at nabo enten m\u00e5 godta vedlikehold fra sin eiendom, eller \u00e5 f\u00e5 en garasje som ikke blir vedlikeholdt tett p\u00e5 nabogrensen. Dette er en vesentlig ulempe\u00bb. 7 Se SOMB-2013-2341 til sammenlikning. 8 Se blant annet rundskriv H-8/15 s. 19. Side: 6/7 Byr\u00e5den vurderer deretter at \u00ab[k]lagers subsidi\u00e6re anf\u00f8rsel om \u00e5 trekke inn loftsetasjen vil [...] ivareta hensynet til \u00e5 kunne gj\u00f8re vedlikehold fra egen eiendom, samtidig som oms\u00f8kte tiltak i st\u00f8rst mulig grad kan gjennomf\u00f8res\u00bb. Byr\u00e5den konkluderer derfor med at klagens subsidi\u00e6re anf\u00f8rsel kan tas til f\u00f8lge, slik at tiltaket tillates med inntrukket loftsetasje. Loftsetasjen skal v\u00e6re inntrukket slik at fasadelivet er minst 1 m fra nabogrensen, se illustrasjon under. Statsforvalteren har ikke vesentlige merknader til kommunens vurdering, men vil komme med noen kommentarer. Vi vil f\u00f8rst vise til at kommuneplanens arealdel viser den aktuelle eiendommen som byggeomr\u00e5de, og at eiendommen i reguleringsplan er regulert til boliger. Videre gj\u00f8r reguleringsplanbestemmelsen som tillater oppf\u00f8ring av garasjer i nabogrensen det p\u00e5regnelig med bygging av garasje tett opp mot nabotomten. Som nevnt fremg\u00e5r det ogs\u00e5 av det ovennevnte rundskrivet at det i praksis skal mye til for at naboer i tettbebygde str\u00f8k blir h\u00f8rt med klage over tap av utsikt eller reduksjon i solforhold, da dette er forhold som vil v\u00e6re p\u00e5regnelig, s\u00e6rlig i forbindelse med kommunal fortettingspolitikk. Vi viser videre til at grepet med \u00e5 trekke inn loftsetasjen gj\u00f8r at tiltakshaver kan gjennomf\u00f8re vedlikehold av garasjen p\u00e5 sin egen eiendom, og reduserer ulempene tiltaket vil f\u00e5 for deg. Minsteavstanden fra nabogrensen til fasadelivet skal v\u00e6re minst 1 meter, slik at tiltakshaver kan vedlikeholdet den delen av garasjen som vender mot deg, fra terrassen som etableres p\u00e5 egen eiendom. Vi mener derfor at tiltaket ikke vil medf\u00f8re at tiltakshaver ikke har tilstrekkelig plass til at vedlikehold kan skje fra egen grunn. Vi legger tung vekt p\u00e5 dette, da dette etter v\u00e5r oppfatning har v\u00e6rt kjernen i din klage. Vi har forst\u00e5else for at du blir p\u00e5virket av tiltaket, og at du vil f\u00e5 noen ulemper som f\u00f8lge av det. Etter en samlet vurdering er vi likevel enige med kommunen i at ulempene ligger innenfor det som m\u00e5 t\u00e5les i et boligomr\u00e5de. Du har vist til at det er mulig med en annen plassering av garasjen. Vi vil ikke g\u00e5 n\u00e6rmere inn p\u00e5 dette, da vi skal vurdere tiltaket som oms\u00f8kt og har funnet at ulempene ved plasseringen av tiltaket ligger innenfor det som m\u00e5 t\u00e5les i et boligomr\u00e5de. Vi finner derfor ikke grunn til \u00e5 sette til siden kommunens tillatelse til plasseringen av det oms\u00f8kte tiltaket etter reguleringsplanen \u00a7 2.4.1. Vi presiserer for ordens skyld at tillatelsen til plasseringen av det oms\u00f8kte tiltaket etter plan- og bygningsloven ikke inneb\u00e6rer en rett for tiltakshaver til \u00e5 benytte din eiendom til oppf\u00f8ring av eller vedlikehold av den oms\u00f8kte garasjen, se pbl. \u00a7 21-6 f\u00f8rste avsnitt fjerde setning. Side: 7/7 Du har i merknader til oss trukket frem at du ikke kan se at muren som er oppf\u00f8rt tidligere er oms\u00f8kt av tiltakshaver eller tidligere eier av eiendommen. Du viser videre til at dersom det stemmer at muren er oppf\u00f8rt sammen med tidligere eier av din eiendom og tiltakshavers eiendom, har ikke tiltakshaver rettslig mulighet til \u00e5 innlemme muren i sin egen garasje. Statsforvalteren kan ikke se at det foreligger dokumentasjon i saken som underbygger anf\u00f8rselen om at muren er ulovlig oppf\u00f8rt, eller at tiltakshaver ikke har de privatrettslige rettighetene til \u00e5 innlemme muren i garasjen. Til sistnevnte viser vi til at bygningsmyndighetene som hovedregel ikke skal ta stilling til privatrettslige rettigheter ved byggesaksbehandlingen jf. pbl. 21-6. Oppsummering Klagen f\u00f8rer ikke fram. Vi stadfester Bergen kommunes vedtak datert 10.04.2024. V\u00e5rt vedtak er endelig og kan ikke p\u00e5klages, jf. forvaltningsloven \u00a7 28 tredje avsnitt. Med hilsen Stine Ross Ids\u00f8 Hilde \u00d8ye seniorr\u00e5dgiver r\u00e5dgiver Dokumentet er elektronisk godkjent Kopi til: Asle Kristian Andersen Hylkjesvingen 41 5109 Hylkje Bergen kommune Postboks 7700 5020 BERGEN "
}