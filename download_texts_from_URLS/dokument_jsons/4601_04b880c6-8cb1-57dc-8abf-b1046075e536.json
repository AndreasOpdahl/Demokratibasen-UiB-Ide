{
  "dokument_id": "04b880c6-8cb1-57dc-8abf-b1046075e536",
  "doc_type": "case_presentation",
  "kommune": 4601,
  "tittel": "H\u00f8ringsuttalelse til Felles innsats mot ekstremisme: Bedre vilk\u00e5r for det forebyggende arbeidet",
  "url": "https://bergen.kommune.no/politikere-utvalg/api/fil/bk360/10159005/Framstilling-Horingsuttalelse-til-Felles-innsats-mot-ekstremisme-Bedre-vilkar-for-det-forebyggende-arbeidet",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/45662-2 H\u00f8ringsuttalelse til Felles innsats mot ekstremisme: Bedre vilk\u00e5r for det forebyggende arbeidet Hva saken gjelder: Arbeids- og inkluderingsdepartementet har sendt p\u00e5 h\u00f8ring utredningen \u00abNOU 2024:3. Felles innsats mot ekstremisme: Bedre vilk\u00e5r for det forbyggende arbeidet\u00bb. Utredningen anbefaler \u00e5 forbedre landets evne til \u00e5 forebygge radikalisering og ekstremisme p\u00e5 fire omr\u00e5der: \u2022 Bedre organisering og mer forpliktende samarbeid. \u2022 Kunnskaps- og kompetansel\u00f8ft i forbyggende arbeid. \u2022 Bedre ivaretakelse av og medvirkningsmulighet for utsatte grupper. \u2022 Styrket oppslutning om demokrati og menneskerettigheter. Forslagene i utredningen er basert p\u00e5 saksgjennomgang, innspillskonferanser, praksiserfaringer fra Skandinavia og nasjonal og internasjonal forskning. H\u00f8ringsfrist: 7. juni Byr\u00e5dets vurdering og forslag til h\u00f8ringsuttalelse: Departementet ber i h\u00f8ringsnotatet om mer kunnskapsbasert, bedre organisert og generelt bredere tiln\u00e6rming til ekstremisme i kommunenes forebyggende arbeid. Dette inneb\u00e6rer etablering av et nasjonalt kunnskaps- og kompetansesenter for utvikling av kommunenes kunnskap og kompetanse p\u00e5 feltet. Utredningen foresl\u00e5r et tettere og mer forpliktende flerfaglig tverretatlig samarbeid i kommunene og med andre offentlige etater og ideelle akt\u00f8rer, samt \u00f8kt innsats p\u00e5 prim\u00e6r forebyggende og holdningsskapende arbeid innen barnehage, skole, kultur og idrett. Byr\u00e5det mener at dette er en god og gjennomarbeidet utredning som vil ha stor betydning for det videre arbeidet for \u00e5 forebygge radikalisering og ekstremisme i Norge. Bergen kommune har hatt egne handlingsplaner knyttet til disse temaene siden 2015 og har v\u00e6rt med p\u00e5 \u00e5 gi innspill til utredningen om hvordan kommunene kan bidra i forebyggingsarbeidet. Anbefalingene i utredningen knyttet til kommunenes videre arbeid med \u00e5 forebygge disse fenomenene er i det vesentlig ivaretatt gjennom planer og praksis i Bergen kommune sine tjenester. Bergen kommune ser p\u00e5 utredning som grundig med utgangspunkt i en sv\u00e6rt god og praktisk og operasjonaliserbar definisjon av ekstremisme som fenomen, og st\u00f8tter derfor anbefalingene i utredningen. Bedre organisering og mer forpliktende samarbeid Det viktigste grepet for kommunene som foresl\u00e5s i utredningen er at det skal etableres et kontaktpunkt i alle kommuner for forebygging av radikalisering og voldelig ekstremisme. Det foresl\u00e5s at det forebyggende arbeidet og kontaktfunksjonen fastsettes i lov. Bergen 1 kommune har hatt et tverrfaglig operativt arbeid forankret i et kontaktpunkt siden 2015. Erfaringene fra Bergen viser at en slik ansvarliggj\u00f8ring kan v\u00e6re viktig for \u00e5 f\u00e5 til en aktiv politikk innenfor dette feltet. Det er ogs\u00e5 viktig at staten opprettholder og styrker rammen for statlige tilskudd til det kommunale arbeidet med dette temaet. Det er ogs\u00e5 viktig at politi og helseforetakene (RVTS) f\u00e5r ressurser til \u00e5 jobbe i regionene. Kommisjonen anbefaler etablering av et nasjonalt kompetansesenter som kan omsette kunnskap og forskning til praksiser, og videre koordinere og lede kunnskaps- og kompetanseutvikling for kommuner og andre offentlige og ideelle akt\u00f8rer. Bergen kommune ser behovet for et slikt kunnskapssenter og hvordan det kan bidra til b\u00e5de kompetanse\u00f8kning og mer forpliktende samarbeid i hele landet. Kunnskaps- og kompetansel\u00f8ft i forbyggende arbeid Kommisjonen anbefaler mer forskning og nye utdanningsmuligheter som griper endringene innen ut\u00f8velse av ekstremisme, spesielt knyttet til teknologi og internasjonal flyt av ideer, verdier og holdninger. Bergen kommune ser at ekstremisme er et transnasjonalt fenomen tett knyttet til migrasjon og flyt av mennesker, ideer, ideer og symbolbruk. Det er derfor et stort behov for kunnskapsmessig og praktisk \u00e5 ha kunnskap og forst\u00e5else for ekstremisme utover kommune \u2013 og landegrenser. Bedre ivaretakelse av og medvirkningsmulighet for utsatte grupper Det anbefales i utredningen at individer og grupper som inng\u00e5r i ekstreme fiendebilder og som utsettes for nedsettende p\u00e5stander, diskriminering og hat b\u00f8r ha et sterkere vern selv n\u00e5r de ikke utsettes for straffbare handlinger. \u00c5 etablere faste m\u00f8tepunkter mellom politi, kommune og andre akt\u00f8rer for utsatte personer og grupper er et dialogtiltak Bergen kommune har praktisert siden 2015, og denne organiseringen var et vesentlig innspill til utredningen fra Bergen kommune. Kommunenes samarbeidet med politiet og utsatte grupper er et viktig tiltak i m\u00f8te med konflikter og konstruksjoner av stereotypier og fiendebilder. Bergen kommune ser derfor behovet for denne anbefalingen. Styrket oppslutning om demokrati og menneskerettigheter Kommisjonen anbefaler en styrking av oppslutning av demokrati og menneskerettigheter som et viktig forebyggende arbeid, spesielt i skole og utdanningsinstitusjoner. Kjernen i ekstreme ideer og verdier er at ikke alle mennesker har samme verdi. Grupper av mennesker definert ut fra kj\u00f8nn, seksualitet, funksjonsnedsettelse, etnisitet, religi\u00f8s og politisk tilh\u00f8righet presenteres p\u00e5 bakgrunn av sin tilh\u00f8righet til gruppen som mindreverdige og uten fullt menneskeverd. For \u00e5 kunne forebygge fremvekst av ekstreme ideer og verdier og styrke oppslutningen om demokrati og menneskeverd ser Bergen kommune behovet for at dette operasjonaliseres gjennom l\u00e6replanarbeidet. Begrunnelse for framleggelse til bystyret: Byr\u00e5dets fullmakter \u00a7 6, vedtatt av bystyret 16. desember 2020 i sak 378/20: H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. Saken anses \u00e5 v\u00e6re prinsipiell og inneb\u00e6re politiske avveininger. Foreningsutvalget har i m\u00f8te 19. mars i sak 102/24 fattet f\u00f8lgende vedtak: Utvalg for finans, kultur og n\u00e6ring innstiller til bystyret som avgir h\u00f8ringssvar til \u00abH\u00f8ring \u2013 Felles innsats mot ekstremisme: Bedre vilk\u00e5r for det forebyggende arbeidet\u00bb p\u00e5 vegne av 2 Bergen kommune. Hvis ikke h\u00f8ringsfristen blir utsatt, avgir bystyret h\u00f8ringssvar i bystyrem\u00f8te 8. mai 2024. Byr\u00e5det innstiller til bystyret \u00e5 fatte f\u00f8lgende vedtak: Bergen kommune avgir h\u00f8ringsuttalelse til \u00abFelles innsats mot ekstremisme: Bedre vilk\u00e5r for det forebyggende arbeidet\u00bb slik den fremkommer av byr\u00e5dets forslag. Dato: 11. april 2024 Christine B. Meyer Charlotte Spurkeland Byr\u00e5dsleder Byr\u00e5d for barnevern, sosiale tjenester og mangfold Dokumentet er godkjent elektronisk. Vedlegg: H\u00f8ring fra Arbeids- og inkluderingsdepartementet 3 "
}