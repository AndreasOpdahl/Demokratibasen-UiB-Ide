{
  "dokument_id": "0e2baa9f-8a92-5faa-8c45-d48171aa92b0",
  "doc_type": "case_presentation",
  "kommune": 4601,
  "tittel": "Klagesak. Bergenhus gnr 166 bnr 479 Nedre Korskirkeallmenningen 12B. Klage p\u00e5 rammetillatelse til bruksendring fra butikk til servering ",
  "url": "https://bergen.kommune.no/politikere-utvalg/api/fil/bk360/12353147/Framstilling-Klagesak-Bergenhus-gnr-166-bnr-479-Nedre-Korskirkeallmenningen-12B-Klage-pa-rammetillatelse-til-bruksendring-fra-butikk-til-servering-",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2025/128103-7 Klagesak. Bergenhus gnr 166 bnr 479 Nedre Korskirkeallmenningen 12B. Klage p\u00e5 rammetillatelse til bruksendring fra butikk til servering Hva saken gjelder: Nabo Dag Frode Hansen (eier av gbnr. 166/496, Nedre Korskirkeallmenningen 12) har p\u00e5klaget Plan- og bygningsetatens rammetillatelse datert 17.02.2025. Det er s\u00f8kt om og gitt tillatelse til bruksendring av lokalet i 1. etasje (ca. 70,7 m2 BRA) fra butikk til bar/pub (servering), samt andre diverse tilknyttede tiltak. Det er i den forbindelse gitt dispensasjon fra arealform\u00e5let \u00abbolig/forretning/kontor\u00bb i gjeldende reguleringsplan. Tiltakshaver er Folkets Eiendomsdrift AS v/Stian Hofstad og ansvarlig s\u00f8ker er A/stab AS v/Monica Todne Haldorsen. Eiendommen er regulert til bolig/forretning/kontor i reguleringsplan 6900000 fra 1993. I KDP Sentrum og KPA 2018 er eiendommen avsatt til henholdsvis annet byggeomr\u00e5de-blandet sentrum og sentrumsform\u00e5l, og den er omfattet av diverse hensynssoner mv. \u2013 deriblant knyttet til kulturmilj\u00f8et. Det vises til vedtakets pkt. 3.1 for utfyllende informasjon om planstatus. Det er s\u00f8kt om og innvilget n\u00f8dvendige dispensasjoner, jf. pbl. \u00a7 19-2. Ansvarlig s\u00f8ker opplyser at det er foretatt nabovarsling i samsvar med bestemmelsene i pbl. \u00a7 21-3, og det er mottatt merknad fra klager i denne sak. Merknaden g\u00e5r i hovedsak p\u00e5 ulike typer ulemper ved oms\u00f8kte tiltak, slik som st\u00f8y og uro. Merknaden, s\u00f8kers tilsvar og Plan- og bygningsetatens kommentar f\u00f8lger vedlagt og av vedtakets pkt. 3.2. Byantikvaren og Bergen brannvesen har uttalt seg i saken og har ingen s\u00e6rlige merknader til oms\u00f8kte tiltak. Klage: Nabo anf\u00f8rer hovedsakelig at vedtaket er mangelfullt begrunnet og at Plan- og bygningsetaten ikke tilstrekkelig vurderer ulempene for naboene. Klager peker s\u00e6rlig p\u00e5 at vedtaket ikke spesifiserer hvilke st\u00f8ygrenser som gjelder, og at det mangler en konkret vurdering av hvordan st\u00f8y fra tiltaket vil p\u00e5virke omgivelsene. Det vises til tidligere negative erfaringer med lignende virksomheter i omr\u00e5det, samt til andre lignende s\u00f8knader som har resultert i avslag p\u00e5 grunn av faren for \u00f8kt st\u00f8y og uro. Videre mener klager at dispensasjonsvurderingen er s\u00e6rdeles tynn og b\u00e6rer preg av p\u00e5stander som i veldig begrenset grad begrunnes. Det gjelder b\u00e5de for hvorfor hensynene ikke blir vesentlig tilsidesatt, og for vektingen av fordeler og ulemper som gj\u00f8res gjeldende. Det argumenteres for at reguleringsplanen eksplisitt ikke tillater pub/bar i omr\u00e5det for \u00e5 beskytte beboerne mot st\u00f8y. Omr\u00e5det har ogs\u00e5 gjennomg\u00e5tt en positiv utvikling etter opprydding av rusmilj\u00f8et, og det er ikke rimelig at kommunen skal utsette beboerne for nye st\u00f8yproblemer. Det vises til klagen i sin helhet. 1 Fagetatens vurdering og anbefaling: Plan- og bygningsetaten, som fagetat, opprettholder at vilk\u00e5rene i pbl. \u00a7 19-2 er oppfylt for \u00e5 gi dispensasjon fra gjeldende arealform\u00e5l. Det vises i all hovedsak til vurderingene i rammetillatelsen, som tiltres i klageomgangen. Av vurderingene fremg\u00e5r det at bruksendringen ikke vil f\u00f8re til \u00f8kt grad av st\u00f8y utover det som er p\u00e5regnelig i sentrumsomr\u00e5der. Fagetaten presiserer i notatet at tiltaket m\u00e5 vurderes annerledes enn om det var for eksempel plassert i \u00abrene boligomr\u00e5der\u00bb. Tiltaket vil p\u00e5 den andre siden gi et hensiktsmessig bruk av lokalene, som igjen vil gi positive effekter p\u00e5 bruken av omr\u00e5det. Ellers legges det til grunn at en forholder seg til regelverket som regulerer st\u00f8y fra virksomheter i sentrum. Det vises til fagetatens notat datert 17.03.2025 i sin helhet. \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Byr\u00e5det har vurdert saken p\u00e5 nytt med bakgrunn i mottatt s\u00f8knad og sakens dokumenter, og er kommet til at klagen ikke kan tas til f\u00f8lge. Det er forst\u00e5elig at det kan oppst\u00e5 utfordringer n\u00e5r n\u00e6ringsvirksomhet og boligform\u00e5l blandes i den tette bykjernen i Bergen. Dette gjelder s\u00e6rlig for de ulempene som p\u00e5pekes i klagen, med hensyn til st\u00f8y og naboforhold. Likevel deler byr\u00e5det oppfatningen av at disse forholdene m\u00e5 vurderes opp mot hva som er p\u00e5regnelig p\u00e5 stedet. I dette tilfellet er det tale om bruksendring til pub/bar i en sv\u00e6rt sentral del av bykjernen, hvor byr\u00e5det mener det er n\u00e6rliggende \u00e5 ta i betraktning visse ulemper fra et levende bysentrum. Byr\u00e5det mener heller ikke at ulempene vil v\u00e6re vesentlig st\u00f8rre tilknyttet \u00e9n mindre bar, enn en butikk som gjerne er forbundet med h\u00f8y frekvens av bes\u00f8kende, hyppig varelevering og videre. N\u00e5r det gjelder det oms\u00f8kte tiltaket, vurderer byr\u00e5det det som hensiktsmessig, b\u00e6rekraftig og god utnyttelse av de tilgjengelige arealene, som ikke n\u00f8dvendigvis er egnet til annet form\u00e5l med hensyn til eiendommens plassering og lokalets beskaffenhet. Det vises i denne sammenheng til at lokalet er av begrenset st\u00f8rrelse (ca. 70,7 m2) og sv\u00e6rt eksponert mot offentlige gater/byrom, og derfor lite funksjonelt til andre form\u00e5l, slik som det er angitt i vedtaket. Etter dette mener byr\u00e5det at fordelene ved en fleksibel arealbruk, som legger til rette for positiv aktivitet p\u00e5 gateplan og en \u00f8nsket arealdisponering i kommunen, veier tungt i vurdering. Byr\u00e5det tiltrer dermed fagetatens vurderinger og dispensasjonen som er gitt. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Plan- og bygningsetatens vedtak datert 17.02.2025 opprettholdes. Klagen tas ikke til f\u00f8lge. Dato: 25. mars 2025 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. 2 Vedlegg: Fagetatens notat datert 17.03.2025 med f\u00f8lgende vedlegg: 1. Situasjonskart 2. Situasjonsplan 3. Flyfoto 4. Klage p\u00e5 vedtak 5. Rammetillatelse 6. Nabomerknad datert 18.12.2024 7. Brannvesenets uttalelse 8. Byantikvarens uttalelse 9. Rammetillatelse 10. Tegninger 11. Nabovarsel og nabomerknader 12. Tilsvar til nabomerknad 3 "
}