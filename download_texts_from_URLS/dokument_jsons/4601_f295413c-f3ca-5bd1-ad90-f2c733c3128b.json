{
  "dokument_id": "f295413c-f3ca-5bd1-ad90-f2c733c3128b",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 2 fra Mailiss Solheim-\u00c5kerblom (R) om adkomst til Alv\u00f8skogen - Utvalg for milj\u00f8 og byutvikling",
  "url": "https://bergen.kommune.no/politikere-utvalg/api/fil/bk360/11855644/Svar-pa-skriftlig-sporsmal-nr-2-fra-Mailiss-Solheim-Akerblom-R-om-adkomst-til-Alvoskogen-Utvalg-for-miljo-og-byutvikling",
  "tekst": " BBU \u2013 Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2025/01344-3 Saksbehandler: Malene Nesse Gr\u00f8nningen Fra Dato: 13. januar 2025 Byr\u00e5d for byutvikling Svar p\u00e5 skriftlig sp\u00f8rsm\u00e5l nr. 2 fra Mailiss Solheim-\u00c5kerblom (R) om adkomst til Alv\u00f8skogen - Utvalg for milj\u00f8 og byutvikling Ved flere anledninger har undertegnede stilt sp\u00f8rsm\u00e5l om manglende adkomst til Alv\u00f8skogen pga. bygging av Sotrasambandet. Saken engasjerer lokalbefolkningen som har mistet sin adkomst til et viktig friluftsomr\u00e5de i mange \u00e5r. Byr\u00e5den har svart at det ikke er mulig \u00e5 opprette noen nye, midlertidige adkomster som ikke er i konflikt med utbyggingsarbeidet. Likevel har engasjerte innbyggere kommet med flere forslag til aktuelle l\u00f8sninger. Undertegnede ber om byr\u00e5dens vurdering av f\u00f8lgende alternativer for midlertidig adkomst til Alv\u00f8skogen fra vest, alts\u00e5 fra Loddefjord. Sp\u00f8rsm\u00e5l til byr\u00e5den: 1. Hvordan vurderer byr\u00e5den de to alternativene? 2. Vil disse/en av disse kunne etableres med tilstrekkelig sikkerhet og uten risiko for fotgjengere? Alternativ 1. Den r\u00f8de linjen begynner like nord for innslaget av den gamle Harafjellstunnelen. Den g\u00e5r opp og vestover til den m\u00f8ter den nye gangveien som Alv\u00f8skogens venner har ryddet. Derfra g\u00e5r den s\u00f8rover til den m\u00f8ter skogsveien mot Alv\u00f8en Idrettspark. Litt bratt i begynnelsen, men s\u00e5 blir den relativt flat n\u00e5r den dreier s\u00f8rover. Alternativ 2. Den r\u00f8de linjen g\u00e5r fra Tj\u00f8nnveien Borettslag og langs anleggsomr\u00e5det til skogsveien mot Alv\u00f8en idrettspark. I dag er utfyllingen av Storavatnet kommet omtrent s\u00e5 langt som bildet viser. Forslaget er det anlegges en midlertidig skjermet gangvei langs vannet omtrent slik den r\u00f8de linjen viser. Hvis veien legges langs vannet, vil den ligge helt i utkanten av anleggsomr\u00e5det og v\u00e6re lett \u00e5 skjerme og gj\u00f8res trygg for fotgjengere. Den vil ogs\u00e5 kunne gis universell utforming slik at den kan brukes av alle. Svar fra byr\u00e5den: Byr\u00e5den vil innledningsvis benytte anledningen til \u00e5 \u2013 igjen \u2013 uttrykke sin forst\u00e5else for ulempene knyttet til at turstien m\u00e5 holdes stengt mens anleggsarbeidene p\u00e5g\u00e5r. I dette tilfellet m\u00e5 sikkerhet likevel komme f\u00f8rst, slik at myke trafikanter m\u00e5 skjermes fra anleggsarbeidene som p\u00e5g\u00e5r i omr\u00e5det. Byr\u00e5den ser imidlertid optimistisk frem mot ferdigstillelsen av ny gang- og sykkelvei til \u00d8ygarden, samt oppgraderte oppholds- og gangarealer ved Storavatnet og inn til Alv\u00f8skogen. N\u00e5r det gjelder forslag til alternativer, vil byr\u00e5den f\u00f8rst og fremst presisere at det finnes gode tilkomstmuligheter til Alv\u00f8skogen fra Storavatnet. Med unntak av turen over Harafjellet i relativt ulendt terreng, kan en for eksempel benytte seg av tilrettelagt tilkomst ved Kiplevatnet, ved boligomr\u00e5det Kipleskaret/Kipleveien og i Alv\u00f8en idrettspark. Byr\u00e5den og Bymilj\u00f8etaten har opprettet en egen informasjonsside om dette p\u00e5 kommunens hjemmesider (s\u00f8k \u00abAlv\u00f8skogen\u00bb). Videre vil det for begge alternativene utl\u00f8ses overordnede problemstillinger. Dette gjelder s\u00e6rlig for det \u00f8konomiske perspektivet. Byr\u00e5den vil p\u00e5peke at alternativene ikke er plassert p\u00e5 kommunen sin grunn. Tilrettelegging for sti er da betinget av grunnerverv eller erverv av rettigheter til \u00e5 utf\u00f8re tiltak, gj\u00f8re vedlikehold og for ferdselen i seg selv. Videre er det knyttet relativt store kostnader til \u00e5 etablere ny sti. Dette omfatter blant annet rydding av skog, terrenginngrep og annet arbeid for \u00e5 kunne etablere en sikker tursti. All den tid det er tale om en tidsbegrenset ulempe som kompenseres av eksisterende alternative tilkomster til friluftslivsomr\u00e5det, mener byr\u00e5den at dette ikke b\u00f8r prioriteres i kommunens n\u00e5v\u00e6rende \u00f8konomiske situasjon. Byr\u00e5den har ellers f\u00f8lgende tilbakemeldinger til de konkrete alternativene som er foresl\u00e5tt. Alternativ 1 Etter byr\u00e5dens oppfatning avgrenses forslaget til en ny tursti p\u00e5 om lag 100 meter (markert med bl\u00e5 sirkel) fra kj\u00f8revei til eksisterende tursti over Harafjellet (r\u00f8d strek utenom bl\u00e5tt felt), som det opplyses om at Alv\u00f8skogens venner har ryddet. Tilgjengelig h\u00f8ydedata viser en \u00f8kning p\u00e5 cirka 40 meter med en maksimal helling p\u00e5 38,6 grader (gj.sn. helling p\u00e5 25 grader). Det forst\u00e5s videre at alternativet foresl\u00e5s etablert for at en ikke skal m\u00e5tte g\u00e5 cirka 500 meter til startpunktet for turstiene, nord for Harafjellet. Alternativet anses ikke \u00e5 utgj\u00f8re en naturlig erstatning for den stengte turstien, som er mer tilrettelagt tilsvarende tilkomsten ved Kiplevatnet, ved boligomr\u00e5det Kipleskaret/Kipleveien og i Alv\u00f8en idrettspark. Dette beror p\u00e5 at terrenget er bratt, og vil i h\u00f8y grad m\u00e5tte bearbeides med tanke p\u00e5 hellingen, skog og s\u00e5 videre. Turstier over Harafjellet har ogs\u00e5 god tilgjengelighet etter dagens situasjon med kort gangavstand fra foresl\u00e5tt sti, nord for Harafjellet fra avkj\u00f8rsel vis-\u00e1-vis ambulansestasjonen i Godvik. Byr\u00e5den vil ogs\u00e5 gj\u00f8re oppmerksom p\u00e5 at det antas at omr\u00e5det ved startpunktet for foresl\u00e5tt tursti, vil p\u00e5 sikt kunne p\u00e5virkes av arbeidet med Sotrasambandet. Det vises til at kj\u00f8reveien til Harafjelltunnelen p\u00e5 Rv. 555 skal endres vesentlig i forhold til dagens situasjon. Da vil det antagelig heller ikke v\u00e6re mulig \u00e5 benytte seg av foresl\u00e5tt tursti \u2013 hvert fall i anleggsperioden, dersom den etableres. Alternativ 2 Alternativ 2 er en betydelig lengre tursti p\u00e5 om lag 750 meter, som er plassert i ytterkanten av det som vil v\u00e6re ferdig utfylt areal i Storavatnet. Byr\u00e5den anser det som utfordrende \u00e5 kunne tilrettelegge for en tilstrekkelig sikker turvei innenfor et aktivt anleggs- og utfyllingsomr\u00e5de, som fortsatt vil fylles ut fremover i tid. Tilstrekkelig sikringstiltak vurderes ogs\u00e5 i seg selv, til \u00e5 utgj\u00f8re hindringer for videre fremdrift for arbeider med Sotrasambandet, samt for tilretteleggingen av det fremtidige friomr\u00e5det. Dronefoto av omr\u00e5det fra desember 2024 Oppsummert Av mottatte forslag, er det kun alternativ 1 som antas \u00e5 kunne v\u00e6rt gjennomf\u00f8rt p\u00e5 n\u00e5v\u00e6rende tidspunkt av hensyn til p\u00e5g\u00e5ende anleggsarbeider med Sotrasambandet. Men dette kan endres p\u00e5 sikt etter hvert som prosjektet f\u00f8rer frem. Videre vil byr\u00e5den belyse at forslaget beror p\u00e5 omfattende inngrep i natur, for \u00e5 kunne etablere en tilstrekkelig sikker turvei uten risiko for g\u00e5ende. Inngrepene m\u00e5 ogs\u00e5 utf\u00f8res p\u00e5 annen persons eiendom. Ut fra det begrensede kunnskapsgrunnlaget kan ikke byr\u00e5den anbefale forslagene. Byr\u00e5den heier imidlertid p\u00e5 samfunnsengasjementet og de frivillige sitt arbeid med \u00e5 gj\u00f8re Alv\u00f8skogen til et godt sted for alle. Christine Kahrs \u2013 Byr\u00e5d for byutvikling Dokumentet er godkjent elektronisk. "
}