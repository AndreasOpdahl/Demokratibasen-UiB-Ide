{
  "dokument_id": "2dd12111-3205-5df8-b6aa-5a72183000cd",
  "doc_type": "case_attachment",
  "kommune": 4601,
  "tittel": "Bergenhus gnr 166 bnr 1754 Store Starefossen 2. Klage over avslag p\u00e5 s\u00f8knad om fradeling av boligparsell",
  "url": "https://bergen.kommune.no/politikere-utvalg/api/fil/bk360/11100415/Bergenhus-gnr-166-bnr-1754-Store-Starefossen-2-Klage-over-avslag-pa-soknad-om-fradeling-av-boligparsell",
  "tekst": " Byr\u00e5d for byutvikling Fullmaktssak /24 Saksframstilling V\u00e5r referanse: 2024/81575-4 Bergenhus gnr 166 bnr 1754 Store Starefossen 2. Klage over avslag p\u00e5 s\u00f8knad om fradeling av boligparsell Hva saken gjelder: Saken gjelder klage over avslag p\u00e5 s\u00f8knad om fradeling av boligparsell (720 m2) fra gbnr. 166/1754. Avslaget ble gitt den 26.04.2024 da en kom til at det ikke forel\u00e5 rettslig grunnlag for \u00e5 dispensere fra regulert utnyttelsesgrad i KDP Fjellsiden s\u00f8r \u00a7 09 a pkt. 1, jf. pbl. \u00a7 19-2. Plan- og bygningsetaten er ogs\u00e5 av den oppfatning at det er mangler ved erkl\u00e6ringer for rettigheter til vei, vann og avl\u00f8p, jf. pbl. \u00a7\u00a7 27-1, 27-2 og 27-4. Vedtaket er den 14.05.2024 p\u00e5klaget av s\u00f8ker Ingeni\u00f8r Bjarne Aardal AS p\u00e5 vegne av tiltakshaver Ymer Torodd Sletten. Eiendommen er uregulert. I kommunedelplan for Fjellsiden s\u00f8r (\u00abKDP Fjellsiden S\u00f8r\u00bb) er eiendommen vist som n\u00e5v\u00e6rende boligomr\u00e5der. KPA 2018 viser eiendommen innenfor ytre fortettingssone, og den er omfattet av hensynssoner kulturmilj\u00f8, historisk sentrum og Fjellsiden. Det er s\u00f8kt om dispensasjon fra regulert utnyttelsesgrad i gjeldende KDP og fra byggegrense mot vassdrag i KPA 2018 \u00a7 6.2.2, jf. pbl. \u00a7 19-1. S\u00f8ker opplyser at det foretatt nabovarsling i samsvar med bestemmelsene i pbl. \u00a7 21-3, og bekrefter at det ikke er mottatt noen merknader. Klage: Eiendommen er lovlig bebygget med to eneboliger (inkl. egen leilighet i u.etg.) og felles bod- /garasjebygg. Etter klagers syn har n\u00e5v\u00e6rende situasjon med fire boligseksjoner vist seg \u00e5 v\u00e6re en uhensiktsmessig eierform for denne type bebyggelse, og det er \u00f8nskelig \u00e5 trekke seksjoneringen og etablere to boligparseller. Fradelingen er uten betydning for allerede avklart utnyttelse hva gjelder omfang av bygg og tilgjengelig utearealer. Det er ellers ingen andre forhold av betydning for dispensasjonsvurderingen, og det anf\u00f8res at vilk\u00e5rene for dispensasjon er oppfylt. Det vises dessuten til en rekke tillatelsesvedtak for bygge- og delesaker etter samme plangrunnlag i n\u00e6romr\u00e5det, der en har akseptert h\u00f8yere utnyttelsesgrad. Det legges med dette til grunn at klager anf\u00f8rer usaklig forskjellsbehandling. Ellers mener klager at det foreligger tilfredsstillende erkl\u00e6ringer for rettigheter til vei, vann og avl\u00f8p. Det vises til klagen i sin helhet. Fagetatens vurdering og anbefaling: Plan- og bygningsetaten som fagetat opprettholder sin vurdering om at vilk\u00e5rene i pbl. \u00a7 19-2 ikke er oppfylt for \u00e5 gi dispensasjon fra regulert utnyttelsesgrad i KDP Fjellsiden S\u00f8r. Fagetaten er av den oppfatning at det b\u00f8r foreligge s\u00e6rlig tungtveiende grunner dersom en skal forskyve utnyttelsesgraden ytterligere i forhold til godkjent situasjon. En ytterligere overskridelse vil utfordre kvalitetene i eiendommene med hensyn til fordelingen av tilgjengelige utearealer og i stedsverdiene som knytter seg til det relativt ensartede forholdet mellom tomter og boliger i omr\u00e5det. Hva gjelder klagers henvisninger til bygge- og delesaker 1 i omr\u00e5det, har fagetaten gjort en konkret gjennomgang og finner ikke grunnlag for at det foreligger usaklig forskjellsbehandling. Fagetaten er ellers positiv til \u00e5 innvilge dispensasjon fra byggegrense mot vassdrag i KPA 2018 \u00a7 6.2.2. Tilfelle eventuell omgj\u00f8ring m\u00e5 det foreligge originale, signerte erkl\u00e6ringer om rettigheter til vei, vann og avl\u00f8p. Det vises til fagetatens notat av 27.05.2024 i sin helhet. Byr\u00e5dens vurdering og konklusjon: Byr\u00e5den er enig i og tiltrer fagetatens vurderinger om at det ikke foreligger usaklig forskjellsbehandling, men er av en annen oppfatning hva gjelder dispensasjonsvurderingene. Byr\u00e5den er etter dette kommet til at klagen kan tas delvis til f\u00f8lge. Dispensasjon fra KDP Fjellsiden s\u00f8r \u00a7 09 a, pkt. 1, jf. pbl. \u00a7 19-2 Etter KDP Fjellsiden S\u00f8r \u00a7 09 a pkt. 1. skal maksimalt bebygd areal v\u00e6re 20 %-BYA. Etter \u00f8nsket fradeling f\u00e5r parsell A og parsell B henholdsvis 30 %-BYA og 26 %-BYA. Fradelingen er f\u00f8lgelig avhengig av oms\u00f8kte dispensasjon, jf. pbl. \u00a7 19-1. Vilk\u00e5rene for \u00e5 dispensere f\u00f8lger av pbl. \u00a7 19-2 andre ledd hvor det fremg\u00e5r at: \u00abDispensasjon kan ikke gis dersom hensynene bak bestemmelsen det dispenseres fra, hensynene i lovens form\u00e5lsbestemmelse eller nasjonale eller regionale interesser, blir vesentlig tilsidesatt. Fordelene ved \u00e5 gi dispensasjon skal v\u00e6re klart st\u00f8rre enn ulempene\u00bb. Hensynene bak regulert utnyttelsesgrad er \u00e5 regulere bygningers volum i forhold til behov for uteoppholdsareal, belastning p\u00e5 infrastruktur og forholdet til omgivelsene. Begrensning i grunnflate er for \u00e5 beholde omr\u00e5de som et villastr\u00f8k, og unng\u00e5 at byggene blir for store og avviker med \u00f8vrig bebyggelse i omr\u00e5det, se ogs\u00e5 KDP-ens form\u00e5lsparagraf \u00a7 2 pkt. 2. Dispensasjonen m\u00e5 ses i sammenheng med KDP-ens \u00a7 6 nr. 6 om skj\u00f8nnsmessige krav til fradeling av nye byggetomter. Eiendommene best\u00e5r av to boligbygg og ett felles bod-/garasjeanlegg, og byggesakene ble avsluttet med ferdigattest i 2023. Det ble i rammetillatelsene for boligbyggene gitt dispensasjon fra bestemmelsen for en utnyttelsesgrad beregnet til 29 %-BYA. Byr\u00e5den finner eksisterende og godkjent situasjon av relevans for i hvilken grad oms\u00f8kte fradeling (to boligeiendommer med opplyst utnyttelsesgrad p\u00e5 30 %-BYA og 26 %-BYA) tilsidesetter hensynene som gj\u00f8r seg gjeldende. Byr\u00e5den kan til en viss grad anse det av negativ betydning for verdiene en s\u00f8ker \u00e5 ivareta i KDP-en, at det opprettes to mindre boligeiendommer som begge overskrider regulert utnyttelsesgrad. Byr\u00e5den mener imidlertid at eier i dette tilfellet har foretatt en hensiktsmessig fordeling av tilgjengelige arealer for \u00e5 oppn\u00e5 \u00f8nsket eierform. Med dette mener byr\u00e5den at eiendommene har en str\u00f8kstilpasset utforming med hensyn til allerede bebygde arealer. Byr\u00e5den kunne stilt seg annerledes i vurderingen hvis det var tale om nyetableringer, men n\u00e5r det alt er etablert bebyggelse som overskrider regulert utnyttelsesgrad finner en ikke forhold som skulle tilsi at hensynene blir tilsidesatt vesentlig, jf. pbl. \u00a7 19-2. Videre finner ikke byr\u00e5den s\u00e6rskilte ulemper knyttet til oms\u00f8kte dispensasjon. Det vises til at fradelingen ikke er knyttet til noen bygningsmessige endringer, og vil f\u00f8lgelig v\u00e6re uten betydning for eiendommenes fysiske kriterier. Det er naturligvis noe mer uheldig med to eiendommer som overskrider regulert utnyttelsesgrad enn \u00e9n, men byr\u00e5den anser det som en hensiktsmessig situasjon for etablerte boligbygg. Forholdet vurderes f\u00f8lgelig av positiv betydning for kommunens areal- og ressursdisponering. Fordelene er \u00abklart st\u00f8rre enn ulempene\u00bb, jf. pbl. \u00a7 19-2. Byr\u00e5den er etter dette kommet til at de rettslige vilk\u00e5rene for \u00e5 dispensere er oppfylt, jf. pbl. \u00a7 19-2 annet ledd. Etter pbl. \u00a7 19-2 f\u00f8rste ledd er det da opp til forvaltningens frie skj\u00f8nn om 2 det skal dispenseres, jf. formuleringen om at kommunen \u00abkan\u00bb gi varig eller midlertidig dispensasjon. I dette tilfellet er byr\u00e5den av den oppfatning at det kan gis dispensasjon. Dispensasjon fra byggegrense mot vassdrag i KPA 2018 \u00a7 6.2, jf. pbl. \u00a7 19-2 Oms\u00f8kte fradeling er videre avhengig av dispensasjon fra byggegrense mot vassdrag, jf. KPA 2018 \u00a7 6.2.2. Oms\u00f8kte fradeling medf\u00f8rer ikke ytterligere fysiske inngrep, eller en berettiget forventing om ny bebyggelse grunnet regulert utnyttelsesgrad. Byr\u00e5den finner det f\u00f8lgelig tilstrekkelig \u00e5 henvise til fagetatens vurderinger i forbindelse med plassering av godkjent og eksisterende bebyggelse p\u00e5 eiendommen. Byr\u00e5den tiltrer med dette innholdet i vurderingene i rammetillatelser med kommunens referanse 201901937/12 og 201901986/20, og er kommet til at rettslige vilk\u00e5rene for \u00e5 dispensere er oppfylt, jf. pbl. \u00a7 19-2 annet ledd. Etter pbl. \u00a7 19-2 f\u00f8rste ledd er det da opp til forvaltningens frie skj\u00f8nn om det skal dispenseres, jf. formuleringen om at kommunen \u00abkan\u00bb gi varig eller midlertidig dispensasjon. I dette tilfellet er byr\u00e5den av den oppfatning at det kan gis dispensasjon. Rettigheter til vei, vann og avl\u00f8p, jf. pbl. \u00a7\u00a7 27-1, 27-2 og 27-4 Det er videre gitt avslag i pbl. \u00a7\u00a7 27-1, 27-2 og 27-4 grunnet mangler ved erkl\u00e6ringer for n\u00f8dvendige rettigheter til vei, vann og avl\u00f8p. Fagetaten anser ikke erkl\u00e6ringene som tilfredsstillende da de m\u00e5 foreligge i original, i tre eksemplarer og med signatur. Byr\u00e5den har gjennomg\u00e5tt dokumentasjonen p\u00e5 saken, og er enig i fagetatens vurderinger i vedlagt fagnotat pkt. 3. Dette er ikke forhold som etter klagers \u00f8nske kan l\u00f8ses med vilk\u00e5r til tillatelsen. Vanlig prosedyre er at originaldokumenter sendes fagetaten, senere p\u00e5f\u00f8res g\u00e5rds- og bruksnummer og sendes inn sammen med Seksjon oppm\u00e5ling sin \u00abMelding til tinglysing\u00bb. Med hensyn til byr\u00e5dens dispensasjonsvedtak, oppheves imidlertid fagetatens avslagsvedtak slik at hjemmelshaver gis anledning til \u00e5 supplere s\u00f8knaden med n\u00f8dvendige dokumenter. Fagetaten utsteder mangelbrev og det gis en rimelig frist til \u00e5 supplere s\u00f8knaden. Fagetaten utsteder deretter tillatelsesvedtak forutsatt at mangelen suppleres. Vedtakskompetanse: Byr\u00e5d for byutvikling har generell myndighet til \u00e5 fatte beslutninger som ikke er av prinsipiell betydning, jf. byr\u00e5dssak 1282/23. Alle beslutninger som er av prinsipiell betydning legges frem for byr\u00e5det. Byr\u00e5d for byutvikling fatter f\u00f8lgende vedtak: 1. Plan- og bygningsetatens vedtak datert 26.04.2024 oppheves i medhold av forvaltningsloven \u00a7 33 annet ledd. 2. Med hjemmel i pbl. \u00a7 19-2 gis det dispensasjon fra KDP Fjellsiden S\u00f8r \u00a7 09 a og fra KPA 2018 \u00a7 6.2.2. 3. Saken returneres til Plan- og bygningsetaten for videre saksbehandling, herunder at hjemmelshaver gis anledning til \u00e5 komplettere s\u00f8knaden med hensyn til mangler etter pbl. \u00a7\u00a7 27-1, 27-2 og 27-4. 4. Klagen tas delvis til f\u00f8lge. Dato: 12. august 2024 Christine Kahrs Byr\u00e5d for byutvikling Dokumentet er godkjent elektronisk. 3 Vedlegg: Fagetatens notat av 27.05.2024 med f\u00f8lgende vedlegg: 1. Oversiktskart 2. Oversiktsfoto 3. Situasjonsplan 4. Vedtak datert 26.04.2024 5. Klage datert 14.05.2024 6. Erkl\u00e6ringer om rettigheter i fast eiendom 7. Dispensasjonss\u00f8knader 4 "
}