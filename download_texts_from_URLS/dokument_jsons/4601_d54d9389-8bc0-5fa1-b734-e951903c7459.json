{
  "dokument_id": "d54d9389-8bc0-5fa1-b734-e951903c7459",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 32 fra Mailiss Solheim-\u00c5kerblom (R) vedr\u00f8rende arealn\u00f8ytralitet - UMBY",
  "url": "https://bergen.kommune.no/politikere-utvalg/api/fil/bk360/9887856/Svar-pa-skriftlig-sporsmal-nr-32-fra-Mailiss-Solheim-Akerblom-R-vedrorende-arealnoytralitet-UMBY",
  "tekst": " Byr\u00e5dsavdeling for byutvikling Til Intern korrespondanse Bystyrets kontor V\u00e5r referanse: 2024/18714-3 Saksbehandler: Malene Nesse Gr\u00f8nningen Fra Dato: 12. februar 2024 Byr\u00e5d for byutvikling Svar p\u00e5 skriftlig sp\u00f8rsm\u00e5l nr. 32 fra Mailiss Solheim-\u00c5kerblom (R) vedr\u00f8rende arealn\u00f8ytralitet - UMBY Byr\u00e5det skriver i sin tiltredelseserkl\u00e6ring at de vil g\u00e5 bort fra bystyrets vedtak om at Bergen kommune skal bli arealn\u00f8ytral: P\u00e5 s. 25 st\u00e5r det: \u00abByr\u00e5det videref\u00f8rer ikke prinsippet om arealn\u00f8ytralitet, men vil vurdere klima, natur og byreparasjon i alle saker og i forbindelse med rullering av kommuneplanens arealdel (KPA). Byr\u00e5det mener det er mulig \u00e5 f\u00f8re en mer offensiv byutviklingspolitikk, samtidig som vi tar vare p\u00e5 natur, jordbruksarealer, matjord og gr\u00f8ntomr\u00e5der.\u00bb M\u00e5lsettingen om Bergen som en arealn\u00f8ytral kommune er sl\u00e5tt fast og vedtatt i b\u00e5de Gr\u00f8nn Strategi og Naturstrategien, som begge ble behandlet av bystyret i 2023. S\u00e5 vidt representanten kan se, har ikke bystyret gjort noen nye vedtak knyttet til m\u00e5lsetting om arealn\u00f8ytralitet. Frem til dette eventuelt blir gjort, forst\u00e5r representanten det slik at bystyrets vedtak om at Bergen skal jobbe for \u00e5 bli en arealn\u00f8ytral kommune vil v\u00e6re det gjeldende vedtaket \u2013 uavhengig av hva byr\u00e5det har skrevet i sin tiltredelseserkl\u00e6ring. Sp\u00f8rsm\u00e5l knyttet til bruk og vern av natur har den siste tiden blitt satt ekstra h\u00f8yt p\u00e5 dagsorden, bl.a. etter NRK sine avdekkinger av omfang av nedbygging av natur og manglende oversikt over helheten av dette. Hvis ikke varsellampene allerede blinket for \u00e5 ta vare p\u00e5 naturen, burde de gj\u00f8re det n\u00e5. Vi vet at nedbygging av artenes leveomr\u00e5der er den st\u00f8rste trusselen mot biologisk mangfold, og vi vet at naturkrisen og klimakrisen henger tett sammen. En mer helhetlig tiln\u00e6rming til klima- og natursp\u00f8rsm\u00e5l er med andre ord p\u00e5 overtid. Sp\u00f8rsm\u00e5l til byr\u00e5den: 1. Har byr\u00e5det fremmet meninger og forslag som er i strid med bystyrets vedtak om arealn\u00f8ytralitet i m\u00f8ter eller som forslag til saker under utarbeidelse? 2. Hvis ja, kan byr\u00e5den vise til hvor bystyrets vedtak fra 2023 om at Bergen kommune skal bli arealn\u00f8ytral har blitt opphevet? 3. Hvordan mener byr\u00e5den at byr\u00e5det kan f\u00f8re en \u00aboffensiv byutviklingspolitikk, samtidig som vi tar vare p\u00e5 natur, jordbruksarealer, matjord og gr\u00f8ntomr\u00e5der\u00bb, uten \u00e5 jobbe etter et prinsipp om arealn\u00f8ytralitet, n\u00e5r vi vet at nedbygging av artenes leveomr\u00e5de er den st\u00f8rste trusselen mot biologisk mangfold? Svar fra byr\u00e5den: Byr\u00e5den har ikke hatt saker om arealn\u00f8ytralitet til behandling, og har heller ikke fremmet meninger og forslag om dette i m\u00f8ter. Byr\u00e5det f\u00f8lger opp bystyrets vedtak inntil et eventuelt nytt vedtak foreligger. Samtidig er byr\u00e5det klar p\u00e5 at det er \u00f8nskelig \u00e5 f\u00f8re en annen byutviklings- og arealpolitikk enn forrige byr\u00e5d og bystyre har f\u00f8rt. Selv om Bystyret har vedtatt et prinsipp om arealn\u00f8ytralitet, er det ikke juridisk bindende, og forel\u00f8pig er det heller ikke klart hva prinsippet inneb\u00e6rer i praksis. Arealene v\u00e5re forvaltes f\u00f8rst og fremst gjennom de juridisk bindende f\u00f8ringene i plan- og bygningsloven og KPA, som b\u00e5de kommunen og utbyggere m\u00e5 forholde seg til. Videre langsiktig arealbruk i kommunen m\u00e5 avklares gjennom rullering av KPA. Byr\u00e5den mener videre det er fullt mulig \u00e5 f\u00f8re en offensiv byutviklingspolitikk samtidig som vi tar vare p\u00e5 natur- og landbruksomr\u00e5der. Det meste av ny utbygging skal skje p\u00e5 allerede bebygde arealer. Vi har mange transformasjonsomr\u00e5der i Bergen som utgj\u00f8r store arealreserver, og der det er viktig \u00e5 komme videre med planarbeidene. Samtidig m\u00e5 vi anerkjenne det \u00f8kende behovet for b\u00e5de boliger, n\u00e6ringsomr\u00e5der, sykehjem osv. \u00c5 stanse utbyggingen i Bergen, samtidig som nabokommunene gj\u00f8r det attraktivt for utbyggere \u00e5 flytte sine prosjekter ut av Bergen gir ingen gevinst i klima- eller naturregnskapet n\u00e5r man ser p\u00e5 regionen som helhet. Byr\u00e5den mener det er for rigid \u00e5 si at man ikke skal bygge noe som helst i gr\u00f8nne omr\u00e5der. Samtidig er byr\u00e5den sv\u00e6rt opptatt av at vi sk\u00e5ner viktige naturomr\u00e5der og landbruksarealer med store verdier. Dette krever at vi har tilstrekkelig kunnskap om arealene i kommunen, slik at vi vet hvor det vil v\u00e6re mest sk\u00e5nsomt \u00e5 bygge. I den forbindelse vil det p\u00e5g\u00e5ende arbeidet med arealregnskap bli sv\u00e6rt viktig. Christine Kahrs \u2013 Byr\u00e5d for byutvikling Dokumentet er godkjent elektronisk. "
}