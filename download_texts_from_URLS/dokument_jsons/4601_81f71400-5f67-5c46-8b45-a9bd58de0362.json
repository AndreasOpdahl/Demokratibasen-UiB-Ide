{
  "dokument_id": "81f71400-5f67-5c46-8b45-a9bd58de0362",
  "doc_type": "case_attachment",
  "kommune": 4601,
  "tittel": "Fagnotat, datert 27.04.2025",
  "url": "https://bergen.kommune.no/politikere-utvalg/api/fil/bk360/12525725/Fagnotat-datert-27-04-2025",
  "tekst": " Bymilj\u00f8etaten Til Fagnotat BBU - Seksjon milj\u00f8 og samfunn (Arbeidssted) V\u00e5r referanse: 2025/156680-1 Saksbehandler: Arvid Johan Heggestad Fra Dato: 28. april 2025 Bymilj\u00f8etaten Fagnotat fra Bymilj\u00f8etaten datert 27.04.2025 - Vilk\u00e5r for uteservering p\u00e5 Torgallmenningen i 2025 Hva saken gjelder: Det vises til m\u00f8te p\u00e5 R\u00e5dhuset 22.04.2025, der blant annet byr\u00e5d for BBU og byr\u00e5d for BKNI var til stede. Bymilj\u00f8etaten ble i dette m\u00f8te bedt om \u00e5 oversende et forslag til vilk\u00e5r for uteservering p\u00e5 Torgallmenningen for sommeren 2025, og i det videre fremg\u00e5r de ulike vilk\u00e5rene som foresl\u00e5s. Fagetatens vurdering: 2023 var f\u00f8rste \u00e5ret med uteservering p\u00e5 Torgallmenning, etter et vedtak i Bergen bystyre 03.05.2023, sak 121/23. I etterkant av utleieperioden gjennomf\u00f8rte Bymilj\u00f8etaten en evaluering, saksnr. 2024/47712-1. Byr\u00e5det behandlet 06.06.2024 sak om vilk\u00e5r for utleie av areal til uteservering p\u00e5 Torgallmenningen 2024, sak 1161.1/24. Bymilj\u00f8etaens har ikke registrert noen klager p\u00e5 fjor\u00e5rets l\u00f8sning for uteserveringen, og er av den oppfatning at dette var en l\u00f8sning som fungerte bra for alle parter. Etatens forslag til vilk\u00e5r for \u00e5rets sesong blir derfor i hovedsak basert p\u00e5 fjor\u00e5rets praksis, men med noen justeringer. Etaten foresl\u00e5r f\u00f8lgende vilk\u00e5r for uteservering p\u00e5 Torgallmenning sommeren 2025: \u2022 Serveringssteder med n\u00e6rhet til Torgallmenningen, og rimelig avstand til toaletter kan s\u00f8ke om uteservering. \u2022 Utleieperioden er fra 5. juni \u2013 10. august med ett unntak (se punkt om spillfestivalen nedenfor). \u2022 Utleiefelt 1 leies ut til fire akt\u00f8rer i samsvar med vedlagte kartskisse. o Dersom det er flere enn fire kvalifiserte s\u00f8kere, avgj\u00f8res tildelingen etter loddtrekning. o Serveringssteder nord\u00f8st for Markeveien kan s\u00f8ke om utleieareal her. o I perioden 30. juli \u2013 3. august arrangeres Bergen Spillfestival, og i den perioden m\u00e5 uteserveringen fjernes. \u2022 Utleieareal s\u00f8rvest for Narvesen-kiosken leies ut til to akt\u00f8rer i samsvar med vedlagte kartskisse. o Dersom det er flere enn to kvalifiserte s\u00f8kere, avgj\u00f8res tildelingen etter loddtrekning. o Serveringsteder s\u00f8rvest for Markeveien, inkl. Markeveien, kan s\u00f8ke om utleieareal her. \u2022 All m\u00f8blering skal fremst\u00e5 ryddig, og sikres n\u00e5r det ikke er servering. o Det blir en pr\u00f8veperiode p\u00e5 3 uker der det ikke er n\u00f8dvendig \u00e5 ta bort utstyr (bord, stoler, parasoller, mv) n\u00e5r det ikke er servering. o Dersom arealene i pr\u00f8veperioden, etter kommunens vurdering, ikke er tilstrekkelig ryddet og sikret, vil kommunen g\u00e5 tilbake til hovedregelen i uteserveringsretningslinjene om at arealene skal v\u00e6re ryddet for utstyr/m\u00f8bler n\u00e5r det ikke er servering. o Alt utstyr skal sikres innenfor hvert serveringsareal n\u00e5r det ikke er servering. o Leiearealet skal ryddes og vaskes/rengj\u00f8res hver dag, og det skal v\u00e6re et godt renhold rundt serveringsarealene \u2022 Serveringsstedene skal samarbeide om valg av helhetlige og estetisk gode l\u00f8sninger for fargebruk, parasoller og \u00f8vrig m\u00f8blement. Alt utstyr skal v\u00e6re av h\u00f8y estetisk kvalitet, og det er ikke tillatt med reklamemateriale. \u2022 Det tillates bruk av parasoller. Farge p\u00e5 parasoller skal v\u00e6re avklart med BME, og i henhold til retningslinjenes fargepalett. \u2022 S\u00e5 fremt ikke annet er bestemt i punktene ovenfor, skal gjeldende retningslinjer for uteservering p\u00e5 offentlig grunn i Bergen f\u00f8lges. \u2022 Leiepris: I prislisten for leie av areal til uteservering er det kun priser for halv\u00e5r og hel\u00e5rsleie. P\u00e5 Torgallmenningen er det kun aktuelt med uteservering for en kortere periode, s\u00e5 leieprisen m\u00e5 derfor regnes ut p\u00e5 annen m\u00e5te. Torgallmenningen ligger i \u00abIndre kjerne\u00bb og har en kvadratmeterpris p\u00e5 kr. 1 829, - for halv\u00e5rsleie med skjenkebevilling. Siden leieperioden er betydelig under et halvt \u00e5r, beregnes prisen per dag. Leieprisen blir da kr. 10,00 per dag per kvadratmeter. \u2022 S\u00f8knadsfrist: Bymilj\u00f8etaten foresl\u00e5r \u00e5 sette en s\u00f8knadsfrist slik at alle s\u00f8knader kan behandles samlet, og gjennomf\u00f8re eventuelle loddtrekkinger dersom det blir n\u00f8dvendig. Etaten anbefaler \u00e5 sette fristen til 10. mai. Fagetatens anbefaling: 1. Byr\u00e5det vedtar vilk\u00e5r for uteservering p\u00e5 Torgallmenningen i tr\u00e5d med punktene ovenfor. 2. Byr\u00e5det vedtar vilk\u00e5rene generelt, slik at de kan legges til grunn b\u00e5de i 2025, og for fremtidig utleie til uteservering p\u00e5 Torgallmenningen Med hilsen Bymilj\u00f8etaten Lise Reinertsen Arvid Heggestad etatsdirekt\u00f8r avdelingsleder Dokumentet er godkjent elektronisk. Vedlegg: 1. Kartskisse over utleieareal ved Narvesen 2. Kartskisse over utleieareal p\u00e5 utleiefelt 1 "
}