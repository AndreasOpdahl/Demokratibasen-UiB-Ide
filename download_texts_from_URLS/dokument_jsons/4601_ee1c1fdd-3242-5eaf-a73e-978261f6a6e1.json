{
  "dokument_id": "ee1c1fdd-3242-5eaf-a73e-978261f6a6e1",
  "doc_type": "case_attachment",
  "kommune": 4601,
  "tittel": "Svar p\u00e5 Representantforslag fra Marte Teigen (R), Torstein Dahle (R) og Mailiss Solheim-\u00c5kerblom (R) om gratis tannhelse",
  "url": "https://bergen.kommune.no/politikere-utvalg/api/fil/bk360/10951499/Svar-pa-Representantforslag-fra-Marte-Teigen-R-Torstein-Dahle-R-og-Mailiss-Solheim-Akerblom-R-om-gratis-tannhelse",
  "tekst": " BBSM-kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/100852-7 Saksbehandler: Camilla Nneka Inalu Fra Dato: 20. november 2024 Byr\u00e5d for barnevern, sosiale tjenester og mangfold Svar p\u00e5 Representantforslag fra Marte Teigen (R), Torstein Dahle (R) og Mailiss Solheim-\u00c5kerblom (R) om gratis tannhelse Forretningsutvalget har i m\u00f8te 25.06.2024 i sak 247/24 fattet f\u00f8lgende vedtak: 1. Representantforslag fra Marte Stadheim Teigen (R), Torstein Dahle (R) og Mailiss Solheim-\u00c5kerblom (R) om gratis tannhelse, oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 17.12.2024. 3. Utvalg for helse og sosial avgir innstilling i saken. Hva saken gjelder: Representantene Marte Stadheim Teigen (R), Torstein Dahle (R) og Mailiss Solheim- \u00c5kerblom (R) har fremmet f\u00f8lgende representantforslag: Rekordmange mennesker i Norge har ikke r\u00e5d til \u00e5 g\u00e5 til tannlegen. P\u00e5 bare to \u00e5r har tallet mer enn doblet seg. I en levek\u00e5rsunders\u00f8kelse fra SSB vises det til at 329 000 ikke har r\u00e5d til \u00e5 g\u00e5 til tannlegen. Samtidig sier Tannlegeforeningen at \u00f8kning i tannskader prim\u00e6rt rammer mennesker med d\u00e5rlig \u00f8konomi. Representantene er sv\u00e6rt bekymret for utviklingen med at mennesker med store tannhelseplager ikke f\u00e5r disse behandlet av tannlege. Tannhelseproblemer henger ogs\u00e5 tett sammen med andre helsemessige utfordringer, b\u00e5de fysisk og ikke minst psykisk. At s\u00e5 mange ikke har r\u00e5d til \u00e5 ta vare p\u00e5 tennene sine, er et paradoks i et land der vi har et prinsipp om at helsetjenester skal v\u00e6re gratis. Vi jobber for at tannhelse skal sidestilles med resten av kroppen n\u00e5r det gjelder prinsippet om gratis helsetjenester. Selv om en nasjonal tannhelsereform m\u00e5 vedtas p\u00e5 Stortinget, og det er fylkeskommunen som har ansvar for den offentlige tannhelsetjenesten, er representantene av den oppfatning at situasjonen er s\u00e5 akutt at vi m\u00e5 gjennomf\u00f8re lokale tiltak for \u00e5 hindre at enda flere bergensere m\u00e5 velge mellom tannlegebes\u00f8k eller mat p\u00e5 bordet. En m\u00e5te \u00e5 b\u00f8te p\u00e5 problemene lokalt, kan v\u00e6re ved \u00e5 opprette en s\u00f8knadsbasert tannhelsehjelp-ordning. I 2023 vedtok Stavanger kommune en slik ordning. Ordningen ble etablert for innbyggere som er bosatt og har folkeregistrert adresse i kommunen, st\u00f8tten tildeles etter kommunale retningslinjer og Nav er saksbehandler. Ved innf\u00f8ring av en lignende ordning i Bergen kommune, b\u00f8r det innhentes erfaringer fra Stavanger kommune og innretningen p\u00e5 ordningen b\u00f8r utformes i dialog med bla. Tannlegeforeningen og pasientforeninger. En viktig m\u00e5lgruppe for tannhelsehjelp-ordningen er personer med vedvarende lavinntekt som ikke f\u00e5r dekket sine tannhelsebehov gjennom HELFO eller sosialtjenesten. Personer som har l\u00f8se tenner eller har mistet tenner, ikke har v\u00e6rt hos tannlege p\u00e5 flere \u00e5r, eller som har andre tannsykdommer hvor HELFO-st\u00f8tte ikke er tilstrekkelig for \u00e5 sikre behandling, b\u00f8r prioriteres. Det er p\u00e5 tide \u00e5 tette hullene i velferdsstaten og sikre at tannhelse sidestilles med resten av kroppen n\u00e5r det gjelder prinsippet om gratis helsetjenester. Forslag til vedtak: 1. Bystyret setter av 10 millioner kroner til en s\u00f8knadsbasert tannhelsehjelp-ordning. 2. Bystyret ber byr\u00e5det g\u00e5 i dialog med bl.a. Tannlegeforeningen og Stavanger kommune for \u00e5 utarbeide s\u00f8knadsordningen 3. Tannhelse-ordningen skal spesielt ivareta innbyggere som har l\u00f8se tenner eller har mistet tenner, ikke har v\u00e6rt hos tannlege p\u00e5 flere \u00e5r, eller som har andre tannsykdommer hvor HELFO-st\u00f8tte ikke er tilstrekkelig for \u00e5 sikre behandling. 4. Byr\u00e5det bes prioritere dette tiltaket sv\u00e6rt h\u00f8yt, og levere sak om s\u00f8knadsordning, administrasjon og markedsf\u00f8ring av tiltaket innen mai 2025 til Utvalg for helse og sosial, med m\u00e5l om utlysning av tiltak innen utgangen av andre kvartal 2025. Byr\u00e5dets vurdering av representantforslaget: Det offentliges ansvar for tannhelsetjenester er i dag regulert i lov 3. juni 1983 nr. 54 om tannhelsetjenester (tannhelsetjenesteloven). Det er fylkeskommunen som har ansvar for den offentlige tannhelsetjenesten. Fylkeskommunen skal s\u00f8rge for at tannhelsetjenester er tilgjengelige for alle som bor i eller midlertidig oppholder seg i fylket. Videre har fylkeskommunen ansvar for \u00e5 s\u00f8rge for n\u00f8dvendige helsefremmende og forebyggende tiltak overfor hele befolkingen i fylket. Fylkeskommunen har ansvar for \u00e5 gi n\u00f8dvendig tannhelsehjelp gjennom et regelmessig og opps\u00f8kende tilbud til bestemte prioriterte persongrupper i befolkningen. Voksne m\u00e5 som hovedregel selv dekke sine utgifter til tannbehandling, men gruppene som er listet opp i tannhelsetjenesteloven \u00a71-3 har lovfestet rett til n\u00f8dvendig tannhelsehjelp, helt eller delvis vederlagsfritt. Folketrygden gir personer med n\u00e6rmere definerte diagnoser, sykdommer eller tilstander, rett til st\u00f8nad til dekning av utgifter til tannbehandling etter regelverk og takster fastsatt av Helse- og omsorgsdepartementet. For barn 0-18 \u00e5r er all behandling utenom tannregulering gratis, og barn blir innkalt til tannklinikk fra fylte 3 \u00e5r. Unge voksne fra 19-26 \u00e5r i behandlings\u00e5ret, betaler 25% av utgiftene dersom behandling skjer i den offentlige tannhelsetjenesten. Selv om voksne i hovedsak m\u00e5 betale utgifter til tannlege selv, er det noen tilfeller/tilstander der folketrygden, via Helfo, dekker deler av utgiftene til behandling. Bergen kommune har en avtale med Vestland fylkeskommune om tannhelsetjenester. Bergen kommune skal, sammen med tannhelsetjenesten i Vestland fylkeskommune, s\u00f8rge for at innbyggerne i kommunen f\u00e5r n\u00f8dvendig tannhelsehjelp, gjennom Overordna avtale om tannhelsetjenester. M\u00e5let med en overordnet samarbeidsavtale er \u00e5 sikre en best mulig tannhelse i befolkningen og sikre n\u00f8dvendig forebygging og behandling av alle. Avtalen skal i tillegg bidra til \u00e5 jevne ut sosiale forskjeller i helse i alle grupper, blant annet gjennom \u00e5 spre opplysning om og \u00f8ke interessen for hva den enkelte selv kan gj\u00f8re for egen tannhelse. Gjennom samarbeidsavtalen er m\u00e5let \u00e5 sikre at tannhelsetjenesten sine prioriterte grupper f\u00e5r n\u00f8dvendig tannbehandling og informasjon til \u00e5 ta vare p\u00e5 egen tannhelse. I tillegg til den overordnede avtalen, er f\u00f8lgende samarbeidsavtaler inng\u00e5tt mellom Bergen kommune og tannhelsetjenesten i Vestland fylkeskommune: \u2022 Barn og unge (0-20 \u00e5r) \u2022 Langtidssyke i institusjon og hjemmetjeneste \u2022 Personer med utviklingshemming (over 18 \u00e5r) \u2022 Personer med ruslidelser \u2022 Personer innen barnevernstjenesten Vi gir her en kort redegj\u00f8relse av m\u00e5lgruppene for de ulike ordningene. Redegj\u00f8relsen er ikke utt\u00f8mmende. Helfo-st\u00f8nad Form\u00e5let med st\u00f8nad fra folketrygden (Helfo) er \u00e5 kompensere helt eller delvis for n\u00f8dvendige utgifter til helsetjenester ved blant annet sykdom, skade og lyte. Det er medisinske tilstander, og ikke den enkeltes \u00f8konomi, som er avgj\u00f8rende for retten til Helfo- st\u00f8nad. Det er 15 ulike tilstander som kan gi rett til st\u00f8nad til tannbehandlingsutgifter. Noen av disse tilstandene medf\u00f8rer behov for dyre behandlinger som flere ikke ville hatt \u00f8konomi til \u00e5 dekke selv. Mer informasjon kan hentes fra Regelverk for tannlege. Den offentlige tannhelsetjenesten Det framg\u00e5r av tannhelsetjenesteloven og informasjon p\u00e5 nettsidene til den enkelte fylkeskommune hvem som er prioritert for gratis tannbehandling ved den offentlige tannhelsetjenesten. Mange av de som f\u00e5r oppf\u00f8lging etter helse- og omsorgstjenesteloven fra Etat for sosiale tjenester og Etat for psykisk helse og rustjenester, har rett p\u00e5 gratis tannbehandling av den offentlige tannhelsetjenesten i Vestland fylkeskommune. For eksempel har rusavhengige under legemiddelassistert rehabilitering, heroinassistert behandling eller som mottar kommunale helsetjenester, rett p\u00e5 gratis tannbehandling. Videre dekker den offentlige tannhelsetjenesten grupper av eldre, langtidssyke og uf\u00f8re som er innlagt i institusjon eller mottar hjemmesykepleie, innsatte i fengsel, tortur- og overgrepsutsatte med odontofobi. \u00d8konomisk sosialhjelp Det gis st\u00f8nad etter sosialtjenesteloven til n\u00f8dvendig konserverende eller kurativ tannbehandling som ikke dekkes av andre ordninger. Hvorvidt en person har rett til st\u00f8nad til slik tannbehandling, vurderes etter de samme prinsippene som st\u00f8nad til m\u00e5nedlige livsoppholdsutgifter. Tannbehandlingsutgifter er ikke inkludert i kommunens veiledende livsoppholdssatser. De som mottar sosialhjelp til m\u00e5nedlige utgifter, vil derfor ogs\u00e5 ha rett p\u00e5 sosialhjelp til n\u00f8dvendige tannbehandlingsutgifter. Personer som ikke mottar sosialhjelp til m\u00e5nedlige utgifter, men som har lav inntekt og ingen formue, kan ogs\u00e5 ha rett p\u00e5 sosialhjelp til hel eller delvis dekning av n\u00f8dvendige tannbehandlingsutgifter. Bergen kommune gir st\u00f8tte til tannlegeutgifter som \u00f8konomisk st\u00f8tte. I 2023 ble det utbetalt 14,8 millioner i \u00f8konomisk sosialhjelp til tannlegeutgifter, til 1 289 personer. Per 31. oktober 2024 er det utbetalt 16,4 millioner i \u00f8konomisk sosialhjelp til tannlegeutgifter til 1 317 personer. Av disse er det utbetalt 4 millioner kroner til tannlegeutgifter til 273 ukrainske flyktninger. Annen kommunal st\u00f8nad Voksne nyankomne flyktninger som mottar startst\u00f8nad eller introduksjonsst\u00f8nad f\u00e5r garanti fra Introduksjonssenteret til dekning av n\u00f8dvendig tannbehandling begrenset oppad til kroner 4000. Alle fylkeskommunene i Norge har plikt til \u00e5 bidra til dekning av n\u00f8dvendig tannbehandling for denne m\u00e5lgruppen, men rammene for st\u00f8tten kan variere basert p\u00e5 lokal praktisering og tilgjengelige midler. NOU 2024 (Norges offentlige utredninger) Tannhelseutvalget la 26. september 2024 frem sin sluttrapport hvor de har gjennomg\u00e5tt dagens tannhelsetilbud til befolkningen. Denne har vurdert hvorvidt tannhelse skal stilles p\u00e5 lik linje med andre helsetjenester i samfunnet. I praksis utgj\u00f8r dette en ordning med egenandelstak som vil medf\u00f8re en \u00f8kning i det offentlige ansvaret. Hvorvidt det skal dekkes av den fylkeskommunale tannhelsetjenesten, gjennom folketrygden eller tannhelsetjenester integrert i spesialisthelsetjenesten er ikke avklart. Sluttrapporten er blitt sendt p\u00e5 h\u00f8ring med frist 15. mars 2025. Tannhelseutvalget sin sluttrapport kan leses her. St\u00f8tteordning i Stavanger kommune Representantforslaget tar opp flere temaer knyttet til tannhelse, og tar ogs\u00e5 til orde for opprettelse av en ny kommunal st\u00f8nadsordning, basert p\u00e5 en st\u00f8nadsbasert st\u00f8tteordning lik ordningen Stavanger vedtok i 2022. Stavanger kommune hadde s\u00f8knadsbasert tannhelseordning i 2023, pilotprosjektet ble gjennomf\u00f8rt etter \u00abf\u00f8rstemann til m\u00f8lla\u00bb- prinsippet. P\u00e5 nettsiden til Stavanger kommune opplyses det, per 21. oktober 2024, om at ordningen er avsluttet. Vurdering Tannhelsetjenesten er et fylkeskommunalt ansvar, og hvem som har rett p\u00e5 \u00e5 f\u00e5 gratis eller st\u00f8tte til tannhelsebehandling er regulert i loven. Gjennom ordningene i sosialtjenesten gir Bergen kommune allerede st\u00f8tte til tannhelse til vanskeligstilte i Bergen, og byr\u00e5det ser ikke behov for \u00e5 opprette en egen s\u00f8knadsordning etter tidligere modell fra Stavanger kommune. Bergen kommune st\u00e5r i en vanskelig \u00f8konomisk situasjon, og ligger an til \u00e5 g\u00e5 med store underskudd de kommende \u00e5rene. Det viktigste er derfor \u00e5 prioritere de som har krav etter loven, for eksempel etter sosialtjenesteloven. Christine B. Meyer - Byr\u00e5dsleder Charlotte Spurkeland - Byr\u00e5d for barnevern, sosiale tjenester og mangfold Dokumentet er godkjent elektronisk. "
}