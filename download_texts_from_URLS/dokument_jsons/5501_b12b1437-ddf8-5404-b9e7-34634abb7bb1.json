{
  "dokument_id": "b12b1437-ddf8-5404-b9e7-34634abb7bb1",
  "doc_type": "case_presentation",
  "kommune": 5501,
  "tittel": "H\u00f8ringssvar - Vern av stillehavssilden i indre Balsfjorden.",
  "url": "https://innsyn.tromso.kommune.no/application/getMoteDokument?dokid=2001972841",
  "tekst": "Arkivsaksnr. 25/01113-2 Saksbehandler Bo Eide Saksgang M\u00f8tedato Milj\u00f8-, idrett-, kultur- og 01.04.2025 samfunnsutviklingsutvalget H\u00f8ringssvar - Vern av stillehavssilden i indre Balsfjorden. Kommunedirekt\u00f8rens innstilling til vedtak: Troms\u00f8 kommune stiller seg positiv til foresl\u00e5tt tiltak, et forbud mot notfiske (fiske med snurpenot og landnot) i indre Balsfjorden, for \u00e5 verne om den sterkt truede stillehavssilden. Stig Tore Johnsen Mette Moh\u00e5g Kommunedirekt\u00f8r Avdelingsdirekt\u00f8r, bymilj\u00f8 1 Hva saken gjelder Fiskeridirektoratet har sendt p\u00e5 h\u00f8ring et forslag om vern av stillehavssilden i indre Balsfjorden. Arten er klassifisert som sterkt truet p\u00e5 den norske r\u00f8dlista, og har bare to leveomr\u00e5der i Norge: I Balsfjorden og i Rossfjordvatnet. P\u00e5 bakgrunn av artens s\u00e5rbarhet \u00f8nsker en \u00e5 fastsette et vern for stillehavssilden i indre Balsfjorden, gjennom et forbud mot notfiske i leveomr\u00e5det i Balsfjorden. Saksutredning Det finnes i Balsfjorden og i Rossfjordvatnet egne bestander av en sildeart, stillehavssild, som skiller seg fra v\u00e5r vanlige sild. Disse to lokalitetene er de eneste levestedene for arten i Norge. Arten er klassifisert som sterkt truet p\u00e5 den norske r\u00f8dlisten, med grunnlag i liten bestands- st\u00f8rrelse, f\u00e5 leveomr\u00e5der, og mulig truede reproduksjonsomr\u00e5der. Arten gyter p\u00e5 grunnt vann i indre deler av Balsfjorden. Arten har ingen \u00f8konomisk betydning, og det drives ikke kommersielt fiske etter arten i leveomr\u00e5dene. Det drives annet fiske i omr\u00e5dene, blant annet tr\u00e5lfiske etter reke og teinefiske etter kongekrabbe, men slikt fiske ansees ikke som en trussel for arten. Det foresl\u00e5s i h\u00f8ringen helt spesifikt \u00e5 innf\u00f8re forbud mot bruk av not(snurpenot og landnot) i hele indre Balsfjorden, som et vernetiltak. Not ansees som det mest effektive fangsredskapet for sild, og ved et forbud vil muligheten for fangst / bifangst med dette redskapet helt opph\u00f8re. Ytre grense for foresl\u00e5tt forbudssone er vist p\u00e5 kartet under 2 Den ytre delen av foresl\u00e5tt forbudsomr\u00e5de omfatter ca 22 kvadratkilometer sj\u00f8rareal i Troms\u00f8 kommune, i tillegg til Ramfjorden. Grensen for foresl\u00e5tt forbud g\u00e5r fra Olavsvern, over Balsfjorden til punkt litt nord for Kobbev\u00e5gen. Fiskeridirektoratet opplyser i sitt h\u00f8ringsbrev at det pr i dag er tillatt \u00e5 bruke not i kommersielt fiske i Balsfjorden, men at fiske med slikt redskap ikke er registrert i omr\u00e5det. I Ramfjorden er det allerede i dag et forbud mot not og snurrevad. Stillehavssilden oppptrer normalt p\u00e5 60 \u2013 200 m dyp, og grensen for forbudet faller naturlig omtrent der indre del av Balsfjorden opph\u00f8rer \u00e5 v\u00e6re s\u00e5 dyp. Fiskeridirektoratets h\u00f8ringsbrev argumenterer slik Troms\u00f8 kommune ser det, kortfattet og forst\u00e5elig for \u00f8nsket om \u00e5 verne en sterkt truet dyreart i Norge, med et tiltak som forventes \u00e5 ha god effekt og lite negative ringvirkninger. Troms\u00f8 kommune er opptatt av \u00e5 ivareta det biologiske mangfoldet i kommunen, og det foresl\u00e5tte forbud mot bruk av not til fiske i stillehavssildens leveomr\u00e5de vurderer vi \u00e5 v\u00e6re et godt og effektivt vern av arten, uten kjente negative konsekvenser for andre arter, eller brukere / n\u00e6ringsut\u00f8vere i omr\u00e5det. Troms\u00f8 kommune kjenner som Fiskeridirektoratet, ikke til at omr\u00e5det er av betydning for fart\u00f8y som fisker med not, og vi vurderer at et forbud vil ha sv\u00e6rt liten negativ konsekvens for noen, samtidig som det vil bidra positivt til vernet av en sterkt truet art p\u00e5 den norske r\u00f8dlista. Forbudet omfatter ikke andre redskapstyper som er brukt i omr\u00e5det, og dagens fiske vil slik kommunen ser det ikke p\u00e5virkes. Troms\u00f8 kommune har ellers ingen kommentarer og bifaller forslaget til forskrift. Konklusjon Troms\u00f8 kommune stiller seg positiv til foresl\u00e5tt tiltak for \u00e5 verne om stillehavssilden i indre Balsfjorden. Vedtakskompetanse Milj\u00f8-, idrett-, kultur- og samfunnsutviklingsutvalget Vedlegg H\u00f8ringsbrev - Vern av stillehavsilden i indre Balsfjorden 3 "
}