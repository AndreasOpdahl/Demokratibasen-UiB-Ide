{
  "dokument_id": "185644c9-07b5-5c21-84bc-bc675057635d",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 7 fra Marte Teigen (R) om inkludering av tospr\u00e5kl\u00e6rere i skolenes pedagogiske utviklingsarbeid. Utvalg for barnehage og skole",
  "url": "https://bergen.kommune.no/politikere-utvalg/api/fil/bk360/9469770/Svar-pa-skriftlig-sporsmal-nr-7-fra-Marte-Teigen-R-om-inkludering-av-tospraklaerere-i-skolenes-pedagogiske-utviklingsarbeid-Utvalg-for-barnehage-og-skole",
  "tekst": " Seksjon for strategi, utvikling og utredning (SUU) Til Intern korrespondanse Bystyrets kontor V\u00e5r referanse: 2023/272086-3 Saksbehandler: Lina Gaski Fra Dato: 7. desember 2023 Byr\u00e5d for barnehage og skole Svar p\u00e5 skriftlig sp\u00f8rsm\u00e5l nr. 7 fra Marte Teigen (R) om inkludering av tospr\u00e5kl\u00e6rere i skolenes pedagogiske utviklingsarbeid. Utvalg for barnehage og skole Vi har gjennom henvendelse fra tillitsvalgt ved en Bergensskole blitt gjort oppmerksom p\u00e5 forskjellsbehandling mellom tospr\u00e5kl\u00e6rere og annet pedagogisk personale ved skolen. Saken dreier seg om en studietur for hele det pedagogiske personalet hvor tospr\u00e5kl\u00e6rerne som eneste gruppe ble utelatt fra turen. I stedet ble de bedt om \u00e5 ha planleggingsdag alene p\u00e5 skolen, hvor de blant annet skulle lage mat fra forskjellige kulturer. De tillitsvalgte p\u00e5 skolen har protestert p\u00e5 grunnlag av at utelatelsen er diskriminerende og fratar tospr\u00e5kl\u00e6rerne en viktig arena for faglig utvikling. De har ogs\u00e5 informert om at dette ikke er f\u00f8rste gang tospr\u00e5kl\u00e6rerne blir glemt under felles samlinger. Rektor har begrunnet avgj\u00f8relsen med at fokuset for studieturen ikke passer for tospr\u00e5kl\u00e6rerne og at turen er finansiert av Dekomp-midler. De tillitsvalgte kan imidlertid ikke se at dette skal v\u00e6re grunn til \u00e5 ikke inkludere hele det pedagogiske personalet i turen. De tillitsvalgte tok deretter kontakt med fagetaten men ble henvist tilbake til rektor. Sp\u00f8rsm\u00e5l til byr\u00e5den: \u2022 Har byr\u00e5den kjennskap til andre tilfeller hvor tospr\u00e5kl\u00e6rere som eneste gruppe blant det pedagogiske personalet ikke inkluderes i planleggingsdager, studieturer, kurs eller andre arenaer for faglig utvikling? \u2022 Vil byr\u00e5den vurdere behovet for felles retningslinjer som sikrer at tospr\u00e5kl\u00e6rere inkluderes i skolens faglige felleskap og utvikling? Svar fra byr\u00e5den: I Bergen kommune er det morsm\u00e5lsl\u00e6rerne som gjennomf\u00f8rer tospr\u00e5klig fagoppl\u00e6ring p\u00e5 skolene. Det er vanlig at ansatte p\u00e5 skolene i Bergen deltar p\u00e5 ulike kurs og seminarer som er relevant for deres daglige arbeid. Hvilke kurs og seminarer som er relevant for hvem vil variere ut ifra de ansattes utdanning, kompetanse, skolens behov, kostnader og de ansattes arbeidsoppgaver p\u00e5 skolen. Det er rektor som har oversikt over skolens budsjett, kompetansen til personalet og skolens behov, og det er derfor i hovedsak rektor som avgj\u00f8r hvem som skal delta p\u00e5 hva. Med andre ord ligger det til rektors styringsrett \u00e5 avgj\u00f8re hva som er aktuelt og relevant \u00e5 delta p\u00e5 for den enkelte morsm\u00e5lsl\u00e6rer. Noen kurs og samlinger passer best for l\u00e6rere med ansvar for undervisning i ulike fag, mens andre kurs og samlinger vil v\u00e6re relevant for skoleledere, assistenter eller andre yrkesgrupper i skolen. I Bergen kommune gjennomf\u00f8res det for eksempel egne samlinger for morsm\u00e5lsl\u00e6rere og l\u00e6rere som underviser i grunnleggende norsk. Som skolebyr\u00e5d synes jeg det er viktig at alle de ansatte p\u00e5 skolene opplever \u00e5 v\u00e6re inkludert p\u00e5 sin arbeidsplass, og morsm\u00e5lsl\u00e6rerne skal ha en naturlig plass p\u00e5 lik linje med resten av det pedagogiske personalet p\u00e5 skolene. Hver morsm\u00e5lsl\u00e6rer har bare \u00e9n skole som sitt formelle tjenestested og det er rektor ved denne skolen som har arbeidsgiveransvaret ovenfor morsm\u00e5lsl\u00e6reren. Det betyr blant annet at rektor har ansvar for \u00e5 legge til rette for at morsm\u00e5lsl\u00e6reren er en del av skolens profesjonsfellesskap. Etat for skole arrangerer jevnlig samlinger for ledergrupper p\u00e5 innf\u00f8ringsskoler som har personalansvaret for morsm\u00e5lsl\u00e6rerne. Her har de blant annet fokus p\u00e5 inkludering, faglig utvikling og samarbeid. Sp\u00f8rsm\u00e5l: Har byr\u00e5den kjennskap til andre tilfeller hvor tospr\u00e5kl\u00e6rere som eneste gruppe blant det pedagogiske personalet ikke inkluderes i planleggingsdager, studieturer, kurs eller andre arenaer for faglig utvikling? Jeg har ikke kjennskap til andre tilfeller hvor morsm\u00e5lsl\u00e6rerne som eneste gruppe blant det pedagogiske personalet ikke inkluderes i planleggingsdager, studieturer, kurs eller andre arenaer for faglig utvikling. If\u00f8lge Etat for skole er dette ikke et kjent problem i bergensskolen. Vil byr\u00e5den vurdere behovet for felles retningslinjer som sikrer at tospr\u00e5kl\u00e6rere inkluderes i skolens faglige felleskap og utvikling? Jeg har tillit til at rektorene i bergensskolen sikrer at morsm\u00e5lsl\u00e6rerne inkluderes i skolens faglige felleskap og utvikling, og mener at det ikke er hensiktsmessig \u00e5 utvikle egne retningslinjer for bestemte personalgrupper i skolen. Dersom det avdekkes kritikkverdigforhold knyttet til inkludering og diskriminering blant ansatte i skolen, skal de aktuelle skolene f\u00f8lges opp av Etat for skole, slik at de gj\u00f8res i stand til \u00e5 ivareta nasjonale og lokale krav og forventninger. Daniel C. E. H\u00e4gglund - Byr\u00e5d for barnehage og skole Dokumentet er godkjent elektronisk. "
}