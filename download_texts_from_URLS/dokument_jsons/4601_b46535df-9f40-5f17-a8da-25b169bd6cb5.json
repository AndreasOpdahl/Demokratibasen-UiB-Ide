{
  "dokument_id": "b46535df-9f40-5f17-a8da-25b169bd6cb5",
  "doc_type": "case_attachment",
  "kommune": 4601,
  "tittel": "S\u00f8knad om dispensasjon",
  "url": "https://bergen.kommune.no/politikere-utvalg/api/fil/bk360/10128314/Soknad-om-dispensasjon",
  "tekst": " V\u00e5r referanse: 13529- NKI Bergen kommune Ansvarlig advokat: Nina Kibsgaard Plan- og bygningsetaten Dokumentnummer: 88371 E-post: postmottak.planogbygg@bergen.kommune.no Bergen, 2. oktober 2023 GNR. 163 BNR. 272 \u2013 STEMMEVEIEN 50 \u2013 S\u00d8KNAD OM DISPENSASJON 1 INNLEDNING Vi viser til kommunens saksnummer ULOV-2022/21034 (tidl. 200022984) samt BYGG- 2023/12660. Sakene gjelder riving av de ulovlige delene av bygningsmassen p\u00e5 eiendommen gnr. 163 bnr. 272. Adkomsten til \u00f8verste etasje i bygning 23606860 med adresse Stemmeveien 50, foreg\u00e5r via et heis- og trappehus. Dette heis- og trappehuset er omfattet av rivingsp\u00e5legget, og skal derfor som et utgangspunkt rives sammen med seksjon 22 og 23 (pluss \u00f8verste etasje av bygg 23606879). Riving av heis- og trappehuset ville s\u00e5nn sett v\u00e6rt uproblematisk, hadde det ikke v\u00e6rt for at rivingsp\u00e5legget tillater \u00e9n gjenv\u00e6rende leilighet i byggets \u00f8verste etasje \u2013 seksjonsnummer 21. P\u00e5 vegne av Seksjonssameiet Svartediksveien 23 s\u00f8ker vi derfor om legalisering av heis- og trappehusets \u00f8verste etasje, slik at lovlig tilkomst til seksjon 21 kan opprettholdes. Den aktuelle bygningsmassen vi s\u00f8ker beholdt m\u00e5ler 27 m2-BRA. Vi vil i denne s\u00f8knaden synliggj\u00f8re b\u00e5de hvorfor de rettslige vilk\u00e5rene for dispensasjon er innfridd, i tillegg til \u00e5 argumentere for hvorfor kommunen b\u00f8r anvende dispensasjonsadgangen. Strukturen i s\u00f8knaden er bygget opp etter m\u00f8nsteret i pbl. \u00a7 19-2. Det s\u00f8kes om dispensasjon fra KPA \u00a7 3.1 om plankrav, KDP Fjellsiden S\u00f8r \u00a7 11a om maksimal tillatt utnyttelsesgrad og samme bestemmelse om gesimsh\u00f8yde. Tiltaket er ogs\u00e5 avhengig av \u00abs\u00e6rskilt l\u00f8yve fr\u00e5 vegstyresmakta\u00bb, jf. veglova \u00a7 30. S\u00f8knad om tillatelse etter veglova vil sendes inn til Plan- og bygningsetaten for videreformidling til Bymilj\u00f8etaten sammen med s\u00f8knad om tillatelse til tiltak. Confidential 2 SAKSHISTORIKK F\u00f8r vi g\u00e5r over til den konkrete dispensasjonss\u00f8knaden, vil vi knytte noen ord til den tidligere saksgangen. Det ble s\u00f8kt om rammetillatelse for byggverket den 11. september 2000. Det ble gitt midlertidig brukstillatelse for hele tiltaket den 24. februar 2006. Deretter fulgte ulovlighetsoppf\u00f8lging p\u00e5 bakgrunn av at tillatt utnyttelsesgrad for eiendommen var overskredet. Det ble utstedt p\u00e5legg om riving av deler av bygningsmassen 6. desember 2007, 4. februar 2008, 29. januar 2010 og 11. februar 2010. Det ble ogs\u00e5 utstedt forelegg om retting. Opprinnelig tiltakshaver har gjort flere fors\u00f8k p\u00e5 \u00e5 legalisere hele eller deler av situasjonen, for dermed \u00e5 unng\u00e5 \u00e5 m\u00e5tte gjennomf\u00f8re rivingsp\u00e5legget fullt ut. Vi vil i denne presentasjonen n\u00f8ye oss med \u00e5 omtale legaliseringss\u00f8knaden for heis- og trappehuset som ledet til innvilgende vedtak fra Bergen kommune den 16. april 2015, stadfestet av Fylkesmannen i Hordaland den 27. april 2015. Dispensasjonen m\u00e5 n\u00f8dvendigvis ha avklart tiltakets forhold b\u00e5de til utnyttelsesgrad og byggeh\u00f8yde. Plankravet er noe annerledes utformet i n\u00e5gjeldende KPA, og forholdet til vegloven m\u00e5tte h\u00e5ndteres separat. Stadfestelsesvedtaket lyder som f\u00f8lger: \u00abFylkesmannen i Hordaland stadfester vedtak av 16.04.2015 i Bergen kommune ved komite for milj\u00f8 og byutvikling om dispensasjon for gnr. 163 bnr. 272 i Bergen med f\u00f8lgende endring: Dispensasjonen gis p\u00e5 vilk\u00e5r om at endring av bygg C og D er ferdig gjennomf\u00f8rt innen 1. \u2013 f\u00f8rste \u2013 mai 2016.\u00bb Kommunen fant alts\u00e5 at vilk\u00e5rene for \u00e5 innvilge dispensasjon var innfridd \u2013 fordelene var st\u00f8rre enn ulempene, og de bakenforliggende hensynene ville ikke bli vesentlig tilsidesatt. Fylkesmannen var av samme oppfatning, men med et viktig forbehold: Rivingen av resten av bygningsmassen m\u00e5tte gjennomf\u00f8res innen et \u00e5r. At rivingsp\u00e5legget for \u00f8vrig ble etterlevet m\u00e5 alts\u00e5 ha spilt en positiv rolle i den interesseavveiingen som pbl. \u00a7 19-2 la \u2013 og legger \u2013 opp til. Den tiltakshaver 2015-vedtaket rettet seg mot fulgte dessverre ikke opp vilk\u00e5ret, og gjennomf\u00f8rte ikke rivingen. Da det tidsbestemte vilk\u00e5ret ikke ble etterlevet, falt dispensasjonen bort 1. mai 2016. Den 14. juni 2023 fikk Bergen kommune ved Etat for utbygging innvilget rammetillatelse til riving p\u00e5 bygg C og D, slik det ble stilt vilk\u00e5r om i 2015. Ettersom gjennomf\u00f8ring av rivingsp\u00e5legget er besluttet av Bergen kommune, er det rimelig \u00e5 legge til grunn at bygg C og D innen overskuelig fremtid faktisk vil justeres i tr\u00e5d med rivingsp\u00e5legget. Etter v\u00e5rt skj\u00f8nn inneb\u00e6rer kommunens konkretiserte riveplaner at konklusjonen p\u00e5 dispensasjonss\u00f8knaden i 2015 igjen burde v\u00e6re aktuell \u2013 at det kan innvilges dispensasjon fordi rivingsp\u00e5legget ellers vil etterkommes. Vi vil nedenfor argumentere for hvorfor vi mener at dispensasjonsvilk\u00e5rene i pbl. \u00a7 19-2 er innfridd for hvert av dispensasjonspunktene. 2 Confidential 3 DET RETTSLIGE GRUNNLAGET FOR DISPENSASJON Vilk\u00e5rene for dispensasjon fremg\u00e5r av pbl. \u00a7 19-2. Det f\u00f8rste av to kumulative vilk\u00e5r, er at kommunen ikke kan gi dispensasjon dersom \u00abhensynene bak bestemmelsen det dispenseres fra, hensynene i lovens form\u00e5lsbestemmelse eller nasjonale eller regionale interesser, blir vesentlig tilsidesatt\u00bb. Videre m\u00e5 \u00ab[f]ordelene ved \u00e5 gi dispensasjon [...] v\u00e6re klart st\u00f8rre enn ulempene\u00bb. Selv om de rettslige vilk\u00e5rene er innfridd, er ikke kommunen bundet til \u00e5 innvilge dispensasjon. Innvilgelse er iht. bestemmelsens f\u00f8rste ledd underlagt et \u00abkan\u00bb-skj\u00f8nn. Nedenfor viser vi at de rettslige dispensasjonsvilk\u00e5rene fra hver enkelt bestemmelse er oppfylt. Til slutt argumenteres det for at kommunen b\u00f8r benytte sitt \u00abkan\u00bb-skj\u00f8nn til \u00e5 innvilge s\u00f8knaden. 4 DISPENSASJONSVURDERINGEN 4.1 Plankrav \u2013 KPA pkt. 3.1 4.1.1 Vurdering av de bakenforliggende hensyn Hensynet bak plankravet er \u00e5 sikre at tiltak utf\u00f8res i tr\u00e5d med en hensiktsmessig overordnet arealdisponering hvor ulike bruksform\u00e5l avstemmes mot hverandre. En planprosess \u00e5pner for utstrakt medvirkning fra b\u00e5de naboer, private interesser og offentlige myndigheter. Nasjonale og regionale interesser kan ogs\u00e5 ivaretas gjennom plankravet, ved at interessene legger f\u00f8ringer for de reguleringsplanene som skal utarbeides. Dette gjelder s\u00e6rlig ivaretakelse av f.eks. regionalt viktig infrastruktur og nasjonalt viktige kultur- og friluftsinteresser. Denne saken gjelder s\u00f8knad om dispensasjon for legalisering av \u00f8verste etasje av et best\u00e5ende heis- og trappehus. Tiltaket m\u00e5ler ca. 25,2 m2-BRA av en bygningsmasse som i ferdig godkjent stand (uten heis- og trappehuset) m\u00e5ler 1 780,67 m2 (se utregning i s\u00f8knad om rammetillatelse i sak 2023/12660). N\u00e5r bygningsmassen for \u00f8vrig er godkjent, er v\u00e5rt legaliseringstiltak s\u00e5 lite at det ikke f\u00e5r innvirkning p\u00e5 nasjonale eller regionale interesser. De lokale interessene som plankrav skal ivareta omfatter blant annet medvirkning fra naboer. I denne saken er naboer godt kjent med situasjonen, og s\u00f8knad om dispensasjon er nabovarslet. De har dermed hatt anledning til \u00e5 uttale seg f\u00f8r kommunen tar s\u00f8knaden til behandling. Siden heis- og trappehuset er en funksjonell og n\u00f8dvendig del av eksisterende byggverk, vil ikke den \u00f8verste etasjen av dette reise s\u00e6rlige arealdisponeringssp\u00f8rsm\u00e5l. Tiltaket p\u00e5virker heller ikke teknisk eller sosial infrastruktur. Siden det bare er en liten del av et st\u00f8rre bygningsvolum, vil neppe det oms\u00f8kte tiltaket ha s\u00e6rlig selvstendig betydning for opplevelsen av omr\u00e5det. Vi ikke se at hensynene bak plankravet i KPA pkt. 3.1 vil bli \u00abvesentlig tilsidesatt\u00bb ved at kommunen innvilger dispensasjon, jf. pbl. \u00a7 19-2. 3 Confidential 4.1.2 Fordels- og ulempeavveiing Ulempene ved \u00e5 tillate dispensasjon fra plankravet, er isolert sett at de brede vurderinger som vanligvis gj\u00f8res i en plansak ikke vil bli gjennomf\u00f8rt for denne legaliseringss\u00f8knaden. Tiltaket vil derfor ikke inng\u00e5 i overordnede avveiinger mot andre interesser i omr\u00e5det. Vekten av disse ulempene er imidlertid liten. Som nevnt under pkt. 4.1.1, utgj\u00f8r tiltaket ca. 25,2 m2 av et byggverk p\u00e5 n\u00e6r 1 800 m2, hvor tiltaket kun har en teknisk funksjon. At et slikt tiltak ikke vurderes i plan, kan p\u00e5 grunn av st\u00f8rrelse eller funksjon neppe utgj\u00f8re noen nevneverdig ulempe. Den direkte fordelen ved \u00e5 innvilge s\u00f8knaden, er at heis- og trappehusets \u00f8verste etasje ikke trenger \u00e5 rives sammen med den \u00f8vrige bygningsmassen omfattet av rivingsp\u00e5legget. Dette er en fordel i seg selv, ettersom heis- og trappehusets \u00f8verste etasje er funksjonelt og n\u00f8dvendig. Konsekvensen av at heis- og trappehusets \u00f8verste etasje legaliseres, inneb\u00e6rer imidlertid store samfunns-, b\u00e6rekrafts- og ressursmessige fordeler ved at tilkomsten til den gjenv\u00e6rende, lovlige leiligheten i \u00f8verste etasje opprettholdes. Dersom det ikke dispenseres, og heis- og trappehusets \u00f8verste etasje m\u00e5 rives, vil leiligheten miste tilkomsten og slutte \u00e5 fungere som leilighet. Samfunns\u00f8konomisk er det gunstig at de ressurser som er medg\u00e5tt til \u00e5 bygge en boenhet ikke kastes bort fordi leiligheten mister sin tilkomst. En dispensasjon som muliggj\u00f8r fortsatt bruk av en ellers fullt funksjonell leilighet vil derfor st\u00f8tte opp under KPA \u00a7 1 sine form\u00e5l om b\u00e6rekraftig byutvikling og effektiv ressursutnyttelse. KPA \u00a7 18 inneholder mer konkretiserte bestemmelser og retningslinjer for ivaretakelse av utslippsreduksjon. \u00c5 gj\u00f8re eksisterende boenheter ubrukelige som f\u00f8lge av manglende tilkomst er i direkte motstrid mot disse m\u00e5lsetningene. P\u00e5 motsvarende vis vil en dispensasjon som tillater opprettholdelse av boenheten som boenhet v\u00e6re sv\u00e6rt gunstig i b\u00e5de et samfunns\u00f8konomisk og b\u00e6rekraftsmessig perspektiv. Vi kan ikke konkludere med annet enn at de betydelige fordelene klart overveier ulempene. 4.2 Utnyttelsesgrad \u2013 KDP \u00a7 11a 4.2.1 Vurdering av de bakenforliggende hensyn Hensynet bak regulering av utnyttelsesgrad er \u00e5 kontrollere bygningsvolumet p\u00e5 en eiendom eller i et omr\u00e5de. Gjennom samspill med regler om byggeh\u00f8yder og byggegrenser kan kommunen styre hvordan et str\u00f8k blir seende ut og hvordan det oppleves for naboer og andre. KDP Fjellsiden S\u00f8r \u00a7 11a bestemmer at utnyttelsesgraden er 50 %-TU i omr\u00e5der med \u00absammenhengende, historisk villabebyggelse\u00bb. I omr\u00e5der med \u00absammensatt bebyggelse\u00bb er tillatt utnyttelsesgrad 80 %-TU. I forh\u00e5ndskonferansen mente Bergen kommune at omr\u00e5det var preget av historisk villabebyggelse, og at utnyttelsesgraden derfor ville v\u00e6re 50 %-TU. 4 Confidential Bygningsmassen inklusive heis- og trappehusets \u00f8verste etasje vil utgj\u00f8re 1 805,87 m2 n\u00e5r kommunes rettingsarbeider er gjennomf\u00f8rt. I forhold til en total tomtest\u00f8rrelse p\u00e5 ca. 1 854 m2 vil utnyttelsesgraden bli ca. 97,4 %-TU. Dette er en overskridelse av begge de angitte grensene for utnyttelsesgrad, uavhengig av om heis- og trappehusets \u00f8verste etasje medregnes. Ved vurderingen av hensynenes tilsidesettelse, m\u00e5 det ses hen til at kommunens tiltak pr. definisjon vil bringe bygningsmassen i lovlige former. Selv om det oms\u00f8kte legaliseringstiltaket m\u00e5 vurderes mot de absolutte grensene for utnyttelsesgrad, er det i realiteten vel s\u00e5 hensiktsmessig \u00e5 se hen til heis- og trappehusets \u00f8verste etasje i forhold til den ellers definert lovlige situasjonen. Det oms\u00f8kte tiltaket ligger p\u00e5 byggverkets nord\u00f8stlige fasade. Det er ingen nabobygg direkte mot \u00f8st som blir p\u00e5virket av heis- og trappehusets \u00f8verste etasje. Avstanden til den 20 meter h\u00f8ye Svartediksdammen er bare ca. 45 meter, slik at fjernvirkningen i den retningen ogs\u00e5 er sv\u00e6rt begrenset. Det ligger nabobygg mot s\u00f8r-s\u00f8r\u00f8st som sannsynligvis vil kunne se tiltaket. Vi mener uansett at heis- og trappehusets \u00f8verste etasje ikke vil ha noen s\u00e6rlig negativ innvirkning for de tradisjonelle nabointeressene. Oppbygget er lite, og ligger nord-nordvest for nabobyggene. Det er som kjent ikke mye sol som kommer fra nord. Videre er ikke heis- og trappehuset ment for varig opphold. Det vil heller ikke ha vinduer p\u00e5 fasaden mot s\u00f8r-s\u00f8r\u00f8st, slik at det ikke er aktuelt med innsyn selv i de korte periodene hvor folk oppholder seg i \u00f8verste etasje p\u00e5 vei til og fra heis og trapp. I forhold til den lovlige bygningsmassen for \u00f8vrig, vil heis- og trappehusets \u00f8verste etasje utgj\u00f8re en liten konstruksjon. P\u00e5virkningen p\u00e5 helhetsinntrykket av volum og samspill med omgivelsene vil derfor v\u00e6re liten. Etter gjennomg\u00e5elsen over kan vi ikke se at hensynene som bestemmelsene om utnyttelsesgrad skal ivareta vil bli \u00abvesentlig tilsidesatt\u00bb dersom det innvilges dispensasjon som oms\u00f8kt. Vi fremhever s\u00e6rlig at meroverskridelsen kun utgj\u00f8r ca. 1,36 %-BRA i forhold til tomtest\u00f8rrelsen. Tiltakseiendommen er omfattet av hensynssonene for kulturmilj\u00f8 H570_2 og _7. KPA \u00a7 35.5 krever at det \u00abtas spesielle hensyn til\u00bb karakteristiske trekk ved bebyggelse, bebyggelsesstruktur og kulturlandskap \u00abved s\u00f8knad om tiltak\u00bb. Regler om utnyttelsesgrad skal blant annet ivareta hensyn til estetikk og fjernvirkning, ogs\u00e5 i et kulturminneperspektiv. Hensynet til regionale eller nasjonale kulturminneinteresser blir derfor i noen grad ber\u00f8rt av en dispensasjon fra bestemmelsene om utnyttelsesgrad. Som vi har gjennomg\u00e5tt tidligere i dette kapittelet, er imidlertid meroverskridelsen av utnyttelsesgraden marginal. Kombinert med at tiltakets plassering gj\u00f8r det vanskelig \u00e5 se, m\u00e5 konklusjonen bli at de nasjonale eller regionale kulturminneinteresser som eventuelt kan bli ber\u00f8rt, ikke tilsidesettes i vesentlig grad. 5 Confidential 4.2.2 Fordels- og ulempeavveiing Ulempene ved \u00e5 innvilge dispensasjon, er f\u00f8rst og fremst at utnyttelsen p\u00e5 tomten blir st\u00f8rre enn KDP Fjellsiden S\u00f8r \u00e5pner for. De avveiinger som er gjort med tanke p\u00e5 tilpasning blir alts\u00e5 skadelidende av en dispensasjon. Videre vil en dispensasjon gi \u2013 marginale \u2013 ulemper for naboer, da byggverkets volum blir s\u00e5 vidt st\u00f8rre enn om heis- og trappehusets \u00f8verste etasje ble revet. Vi viser ogs\u00e5 til dr\u00f8ftelsen av tilsidesettelsen av hensynet til naboer i kap. 4.2.1, da den dr\u00f8ftelsen i realiteten ogs\u00e5 avveier fordeler og ulemper. P\u00e5 samme m\u00e5te som for dispensasjon fra plankravet i KPA, vil konsekvensen av dispensasjonen v\u00e6re den egentlige fordelen. Vi viser til gjennomg\u00e5elsen av fordeler i kap. 4.1.2 over. I tillegg er det en egen, ytterligere fordel ved overskridelse av KDP\u2019ens utnyttelsesgrad. KPA viser eiendommen som \u00abYtre fortettingssone\u00bb hvor det tillates maks 120 %-BRA. N\u00e5r det f\u00f8rst tillates oppf\u00f8rt flere boligblokker, vil fortettingshensyn tilsi h\u00f8y utnyttelsesgrad. En dispensasjon fra KDP sin lave utnyttelsesgrad for \u00e5 bringe den mer i tr\u00e5d med intensjonen i KPA \u2013 uten at KPA sine begrensninger overskrides \u2013 m\u00e5 v\u00e6re en fordel i denne saken. Etter en samlet vurdering, med vekt p\u00e5 de positive konsekvensene en dispensasjon vil gi, finner vi at fordelene klart overveier ulempene, jf. pbl. \u00a7 19-2. 4.3 Gesimsh\u00f8yde \u2013 KDP \u00a7 11a 4.3.1 Vurdering av de bakenforliggende hensyn KDP \u00a7 11a bestemmer at gesimsh\u00f8yden \u2013 \u00abm\u00e5lt fra ferdig planert terreng p\u00e5 bygningens vestside\u00bb \u2013 ikke skal overstige 9 meter. I v\u00e5r sak er den gjennomsnittlige terrengh\u00f8yden p\u00e5 byggets (nord)vestside ca. 64,55 moh., mens den oms\u00f8kte gesimsen er p\u00e5 ca. 75,53 moh. Dette betyr at gesimsh\u00f8yden er knapt 11 meter \u2013 alts\u00e5 2 meter mer enn kommunedelplanen tillater. Hensyn bak innregulering av gesimsh\u00f8yder, er f\u00f8rst og fremst \u00e5 styre byggeh\u00f8yde og \u2013 sammen med utnyttelsesgrad \u2013 bygningsvolumene. P\u00e5 samme m\u00e5te som for reglene om utnyttelsesgrad, skal reglene om byggeh\u00f8yde ogs\u00e5 prim\u00e6rt ivareta hensynet til naboer i form av lysinnslipp, utsikt og frav\u00e6r av innsyn. Andre hensyn som skal ivaretas er estetikk, fjernvirkning og kulturmilj\u00f8. Som nevnt i kapittel 4.2.1, er det oms\u00f8kte tiltaket plassert p\u00e5 taket av byggverket, helt p\u00e5 den nord\u00f8stlige fasaden. Det strekker seg heller ikke helt ut mot den s\u00f8r\u00f8stlige fasaden mot n\u00e6rmeste nabo. Dette tilsier i seg selv at de bakenforliggende hensynene ikke blir vesentlig tilsidesatt. Videre er ikke det oms\u00f8kte tiltaket h\u00f8yere enn den ellers lovlige seksjonsnummer 21 som blir st\u00e5ende igjen. Selv om maksimal gesimsh\u00f8yde vil gjelde for en st\u00f8rre del av byggverket dersom s\u00f8knaden innvilges, vil ikke tilsidesettelsen av de bakenforliggende hensyn v\u00e6re vesentlig gitt heis- og trappehusets plassering og st\u00f8rrelse. 6 Confidential P\u00e5 samme m\u00e5te som for overskridelsen av tillatt utnyttelsesgrad, vil den minimale meroverskridelsen tilsi at det nasjonale/regionale hensynet til kulturminnemilj\u00f8et ikke blir p\u00e5virket i nevneverdig grad. Utover en neglisjerbar p\u00e5virkning p\u00e5 kulturminnemilj\u00f8et, kan vi ikke se at andre nasjonale eller regionale interesser p\u00e5virkes. Videre kan vi ikke se at lovens form\u00e5lsbestemmelse tilsidesettes. 4.3.2 Fordels- og ulempeavveiing Ulempen ved \u00e5 innvilge dispensasjon, er f\u00f8rst og fremst at en st\u00f8rre del av den nord\u00f8stre fasaden vil ha en m\u00f8neh\u00f8yde som overskrider 9 meter enn det som ellers er godkjent. Betydningen av denne ulempen er sterkt redusert som f\u00f8lge av at f\u00e5 \u2013 om noen \u2013 interesser blir p\u00e5virket i den himmelretningen. Ogs\u00e5 for dispensasjonen for gesimsh\u00f8yde, er det konsekvensene av dispensasjon som er den egentlige fordelen. Vi viser til gjennomg\u00e5elsen av fordeler av at heis- og trappehusets \u00f8verste etasje kan beholdes i kap. 4.1.2 over. Fordelene er klart st\u00f8rre enn ulempene. 4.4 Avstand til nabogrense \u2013 pbl. \u00a7 29-4 4.4.1 Vurdering av de bakenforliggende hensyn Plan- og bygningsloven \u00a7 29-4 inneholder bestemmelser om minstekrav til avstand mellom byggverk og nabogrense. Avstanden skal ikke v\u00e6re mindre enn halvparten av byggverkets h\u00f8yde, og uansett ikke under fire meter. I v\u00e5r sak er avstanden ca. 2,3 meter mellom byggverket og nabogrensen mot gnr. 163 bnr. 382. Tiltaket trenger derfor dispensasjon fra pbl. \u00a7 29-4. Hensynene bak avstandsbestemmelsen er i stor grad naborettede; lysinnslipp, innsyn og utsikt, brannfare og mulighet til \u00e5 bebygge naboeiendom. I denne saken er det i hovedsak to forhold som tilsier at hensynene bak bestemmelsen ikke blir vesentlig tilsidesatt. Det f\u00f8rste forholdet er at den aktuelle naboeiendommen \u2013 gnr. 163 bnr. 382 \u2013 er veigrunn. Det er ingen bebyggelse eller beboelse p\u00e5 eiendommen, og dermed ingen naboer som p\u00e5virkes med tanke p\u00e5 innsyn, lysforhold, utsikt eller brannfare. Veien p\u00e5 veigrunnen har uansett sitt eget avstandsvern som vi vil komme tilbake til i s\u00f8knad om tillatelse til tiltak. De rene nabo- og brannfareulempene som pbl. \u00a7 29-4 skal ivareta blir imidlertid ikke vesentlig tilsidesatt. Det andre forholdet som tilsier at ingen hensyn blir vesentlig tilsidesatt, er at det oms\u00f8kte heis- og trappehuset utgj\u00f8r \u00f8verste etasje av et ellers godkjent bygg som har lik avstand til veien. At den \u00f8verste etasjen har samme avstand som de underliggende etasjene medf\u00f8rer at hensynene bak pbl. \u00a7 29-4 bare i sv\u00e6rt liten grad blir mer tilsidesatt som f\u00f8lge av en dispensasjon. Oppsummert mener vi at vilk\u00e5ret for innvilgelse av dispensasjon er oppfylt, jf. pbl. \u00a7 19-2. 7 Confidential 4.4.2 Fordels- og ulempeavveiing Vi kan ikke se at innvilgelse av dispensasjon for plassering n\u00e6rmere gnr. 163 bnr. 382 enn fire meter inneb\u00e6rer noen s\u00e6rlige ulemper, utover de generelle som er nevnt tidligere i s\u00f8knaden. Fordelene er ogs\u00e5 de samme, og knytter seg til konsekvensene av at en dispensasjon blir innvilget. Det vises til kapittel 4.1.2 over. Fordelene er klart st\u00f8rre enn ulempene, jf. pbl. \u00a7 19-2. 4.5 \u00abKan\u00bb-skj\u00f8nnet \u2013 pbl. \u00a7 19-2 Innledningen p\u00e5 dispensasjonsbestemmelsen, fastsl\u00e5r at kommunen \u00abkan\u00bb gi dispensasjon. At det er lagt til kommunens skj\u00f8nn \u00e5 gj\u00f8re dette selv om vilk\u00e5rene er innfridd, inneb\u00e6rer at kommunen m\u00e5 gj\u00f8re en selvstendig vurdering av om den vil benytte muligheten til \u00e5 innvilge dispensasjon. Vi har i kapitlene 4.1 til 4.4 vist at de rettslige vilk\u00e5rene for dispensasjon er innfridd. \u00abKan\u00bb-skj\u00f8nnet kan benyttes av kommunen dersom den \u00f8nsker en bestemt utvikling i et omr\u00e5de som er uforenelig med dispensasjon, eller dersom andre tungtveiende samfunnsinteresser tilsier det. Ogs\u00e5 frykten for at innvilgelse skal danne grunnlag for s\u00e5 sterke presedensvirkninger at den n\u00e6rmest vil binde kommunens skj\u00f8nnsut\u00f8velse i senere saker skal fanges opp av bestemmelsen. I denne saken er det flere tungtveiende forhold som taler for at dispensasjon b\u00f8r innvilges. Dette gjelder f\u00f8rst og fremst de samfunnsmessige konsekvensene av at en ellers utmerket leilighet blir gjort ubrukelig som f\u00f8lge av manglende tilkomst. Dette har ogs\u00e5 milj\u00f8messige konsekvenser, da leiligheten i et samfunnsmessig bosetningsperspektiv ville m\u00e5tte erstattes av en nybygget leilighet. Videre er det neppe noen s\u00e6rlig risiko for at det skal dukke opp andre saker hvor herv\u00e6rende s\u00f8knad kan gi presedensvirkning. Til det er historikken \u2013 med tidligere dispensasjonsinnvilgelse og et opprinnelig vedtak som ikke tok hensyn til at den lovlige leiligheten trengte tilkomst \u2013 for spesiell. Med vennlig hilsen Ryger Advokatfirma AS ERIK KNOPH senioradvokat ekn@ryger.no 8 Confidential "
}