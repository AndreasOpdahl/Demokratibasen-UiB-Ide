{
  "dokument_id": "da84996f-968a-5f77-98cc-e5221cb7f466",
  "doc_type": "case_attachment",
  "kommune": 4601,
  "tittel": "Fana gnr 7 bnr 316 Nye S\u00e6dalsveien 190 Klage over avslag p\u00e5 s\u00f8knad om dispensasjon fra rekkef\u00f8lgekrav",
  "url": "https://bergen.kommune.no/politikere-utvalg/api/fil/bk360/9862299/Fana-gnr-7-bnr-316-Nye-Saedalsveien-190-Klage-over-avslag-pa-soknad-om-dispensasjon-fra-rekkefolgekrav",
  "tekst": " Byr\u00e5d for byutvikling Fullmaktssak /23 Saksframstilling V\u00e5r referanse: 2023/281307-7 Fana gnr 7 bnr 316 Nye S\u00e6dalsveien 190. Klage over avslag p\u00e5 s\u00f8knad om dispensasjon fra rekkef\u00f8lgekrav for etablering av fotballbane Hva saken gjelder: Saken gjelder klage over avslag p\u00e5 s\u00f8knad om dispensasjon fra rekkef\u00f8lgekrav i reguleringsplan \u00a7 4.1 om krav til etablering av veg o_SKV2 med tilh\u00f8rende sideareal, jf. pbl \u00a7 19-2. Det er gitt rammetillatelse datert 06.12.2023 til etablering av fotballbane med tilh\u00f8rende anlegg. Det er gitt dispensasjoner vedr\u00f8rende rekkef\u00f8lgekrav om fortau og parkeringsplass, men alts\u00e5 gitt avslag p\u00e5 dispensjonss\u00f8knaden som gjelder o_SKV2 (omtalt som kiss & ride) i s\u00f8renden av Nye S\u00e6dalsveien. Avslaget er p\u00e5klaget den 08.12.2023 av ansvarlig s\u00f8ker Backe Idrettsbygg AS v/ Nikolai Osvik-Hansen p\u00e5 vegne av S\u00e6dalen idrettslag. Det ble sendt inn supplerende informasjon den 03.01.2024. Det aktuelle arealet er regulert til offentlig form\u00e5l \u2013 Idrettsanlegg (o_BIA 1) i omr\u00e5dereguleringsplan for Fana. Gbnr. 6 og 7, Indre S\u00e6dal (planID 62650000) i kraft 01.08.2020. Det er ogs\u00e5 en p\u00e5g\u00e5ende reguleringsplan for omr\u00e5det for gnr 7, Indre S\u00e6dal, Idrettshall (planID 70470000). KPA 2018 avsetter arealet til Gr\u00f8nnstruktur, bebyggelse og anlegg \u2013 \u00f8vrig byggesone, og det ligger under hensynssone faresone ras (H310_2). Det er s\u00f8kt om dispensasjon fra rekkef\u00f8lgekravet for \u00e5 forskyve oppfyllelsen av kravet, ved at denne utsettes til brukstillatelse for fotballbanen, fremfor at tiltaket blir ferdigstilt f\u00f8r igangsettingstillatelse, slik bestemmelsen krever. Ansvarlig s\u00f8ker opplyser at det er foretatt nabovarsling i samsvar med bestemmelsene i plan- og bygningsloven \u00a7 21-3, og bekrefter at det ikke er mottatt noen merknader. Vestland fylkeskommune uttaler den 28.08.2023 at en ikke har vesentlige merknader til dispensasjonssp\u00f8rsm\u00e5let, men ber om at flomsituasjonen blir vurdert slik at myke trafikanter er sikret en trygg tilkomst til skole- og idrettsanlegg ogs\u00e5 ved store nedb\u00f8rsmengder. Bymilj\u00f8etaten, har i uttale datert 15.09.2023 og 06.11.2023 stilt seg negativ til at rekkef\u00f8lgekravet forskyves. Det p\u00e5pekes at rekkef\u00f8lgekravene gjelder tiltak som skal ivareta barn p\u00e5 skoleveg, og vurderer at disse m\u00e5 v\u00e6re etablert f\u00f8r omr\u00e5det belastes med anleggstrafikk tilknyttet fotballbanen. Det vises til god erfaring med bruk av hjertesone rundt skoler, der etablering av droppsoner er viktig for \u00e5 hindre trafikk ved skolen. Det vises ogs\u00e5 til at teknisk plan for veganlegget ikke er fremlagt, som skal godkjennes av vegmyndigheten. Klagers anf\u00f8rsler: Klager anf\u00f8rer at det vil v\u00e6re b\u00e5de tryggere og mer effektivt, \u00f8konomisk og milj\u00f8vennlig \u00e5 utsette opparbeidelsen av droppsonen til etter at ny fotballbane er bygget. Herunder vil det 1 v\u00e6re en st\u00f8rre ulempe \u00e5 tillate kryssing av g\u00e5ende skolebarn og andre myke trafikanter forbi innkj\u00f8rselen til anleggsomr\u00e5det, enn \u00e5 akseptere biltrafikk forbi i anleggsperioden. En holdningsendring til bruken av droppsonen vil ta tid \u00e5 etablere og vil trolig ikke ha noen s\u00e6rlig effekt f\u00f8r anleggstrafikken er over og fotballbanen er etablert. Kan etableringene av tiltakene foreg\u00e5 parallelt, vil det oppn\u00e5s milj\u00f8gevinster ved at store overskuddsmasser fra sprengstein kan gjenbrukes der droppsonen skal etableres, og en unng\u00e5r problemstillingen med trafikksikker gangforbindelse og planfri kryssing av trafikk mellom droppsonen og skolen sitt omr\u00e5de i anleggsfasen. S\u00e6dalen IL har av praktiske og fremdriftsmessige \u00e5rsaker blitt enig med kommunen om \u00e5 p\u00e5ta seg ansvaret for gjennomf\u00f8ringen av rekkef\u00f8lgetiltakene, mot at kommunen bevilger et tilskudd for \u00e5 dekke kostnadene. Dersom gjennomf\u00f8ringen ikke kan utsettes, kan dette drive kostnadene opp og tiltakshaver kan dessverre ikke garantere for at prosjektet kan l\u00f8ses innenfor de 5 mill. kr som byr\u00e5det har bevilget. Hensynet er prim\u00e6rt er \u00e5 sikre en permanent l\u00f8sning, og det vil derfor ikke v\u00e6re en vesentlig tilsidesettelse \u00e5 utsette rekkef\u00f8lgekravet en forholdsvis kort periode mens anleggsarbeidet p\u00e5g\u00e5r. Tiltaket vil uansett ivareta de trafikksikringstiltak som er n\u00f8dvendig under anleggsperioden. Klager h\u00e5per med dette at dispensasjon kan innvilges slik at det kan s\u00f8kes om igangsettingstillatelse for fotballbanen. Det vises til klagen i sin helhet. Det ble sendt inn supplerende informasjon den 03.01.2024. Klager har v\u00e6rt i kontakt med Vestland Fylkeskommune som i disse dager prosjekterer utbedringsarbeidene p\u00e5 fylkesveien som Nye S\u00e6dalsveien og \u00abkiss & ride\u00bb-l\u00f8sningen grenser til. De opplyser at de vil ende med at fylkesveien heves. Som et resultat av dette vil ogs\u00e5 kommunen m\u00e5tte tilpasse (heve) den kommunale delen av Nye S\u00e6dalsveien, slik at denne f\u00e5r en s\u00f8ml\u00f8s overgang til fylkesveien. Etablering av \u00abkiss & ride\u00bb, som er direkte tilgrensende til fylkesveien og Nye S\u00e6dalsveien, m\u00e5 avvente til vegl\u00f8sningene er ferdig prosjektert. Deretter kan \u00abkiss & ride\u00bb-l\u00f8sningen bli prosjektert, og gjennomf\u00f8ring kan planlegges i samarbeid med fylkets- og kommunens arbeid med veiene. Basert p\u00e5 klagen og tilleggsopplysningene, bes det om at det dispenseres slik at opparbeidelse av kiss & ride kan skje samtidig med Vestland fylkekommunes rehabilitering av fylkesvei 5198. Betingelse om fullf\u00f8ring av \u00abkiss & ride\u00bb fristilles fra arbeidet med fotballbanen. Det vises til den supplerende informasjonen i sin helhet. Fagetatens vurdering og anbefaling: Plan- og bygningsetaten som fagetat opprettholder vedtaket, og viser til vegmyndighetens anbefaling, samt at det ogs\u00e5 har v\u00e6rt et konkret vurderingstema i reguleringsplanen fra 2020 at det er krevd opparbeiding av droppsonen f\u00f8r igangsetting av nye tiltak. En del av hensikten med at rekkef\u00f8lgekrav skal v\u00e6re sikret f\u00f8r igangsetting av nye tiltak, er \u00e5 sikre at de faktisk bygges og at utbygger har et insentiv til \u00e5 fullf\u00f8re tiltaket. Det vises til viktigheten av \u00e5 f\u00e5 p\u00e5 plass infrastruktur som tilrettelegger for redusert trafikk og \u00f8kt trygghet p\u00e5 skolevegen og til fritidsaktiviteter. Tiltaket er i samsvar med f\u00f8ringer for kommunens trafikksikkerhetsarbeid og i tr\u00e5d med hjertesonesatsingen til Bergen kommune i vedtak fra 2016. Denne satsingen ble ogs\u00e5 forsterket gjennom behandlingen av Trafikksikkerhetsplanen 2022- 2025, i bystyresak 12/23. Droppsonen er viktig for \u00e5 unng\u00e5 un\u00f8dvendig kj\u00f8ring helt opp til skolen og idrettsanlegget, og det vises til positive erfaringer med hjertesoner rundt barneskoler, som kan f\u00e5 god effekt om skole/FAU og idrettslag st\u00f8tter opp om det. Det vurderes at tiltakene b\u00f8r v\u00e6re p\u00e5 plass f\u00f8r omr\u00e5det belastes med ytterliggere anleggstrafikk tilknyttet fotballbanen. Videre b\u00f8r tekniske planer v\u00e6re avklart p\u00e5 et tidlig stadium da det er uheldig \u00e5 diskutere f.eks. kvalitet, utf\u00f8relse etc. etter at en tillatelse allerede er gitt. At barn m\u00e5 krysse innkj\u00f8rselen til anleggsomr\u00e5det sees ikke p\u00e5 som kritisk. Fagetaten g\u00e5r ut ifra at trafikksikkerheten vil ivaretas p\u00e5 en god m\u00e5te, og det m\u00e5 uansett foreligge en godkjent arbeidsvarslingsplan i forbindelse med arbeidet p\u00e5/ved bruk av den kommunale veien. En utsettelse vil medf\u00f8re at droppsonen ikke opparbeides f\u00f8r tiltaket er 2 ferdig. Den m\u00e5 uansett bygges, og fagetaten ser ikke at fordelene ved en utsettelse overveier ulempene. Det vises ellers til fagetatens notat datert 14.12.2023 i sin helhet. Byr\u00e5dens vurdering og konklusjon: Byr\u00e5den har vurdert saken og er kommet til at klagen kan tas delvis til f\u00f8lge. Det ble s\u00f8kt om dispensasjon fra rekkef\u00f8lgebestemmelse i reguleringsplanen \u00a7 4.1 som krever at den aktuelle hente/bringe-lommen (droppsonen) skal v\u00e6re gjennomf\u00f8rt f\u00f8r det kan gis igangsettingstillatelse for fotballbanen. I s\u00f8knaden er det argumentert for en permanent dispensasjon (bortfall) fra dette kravet. I klagen ble dette endret til at en \u00f8nsker tidspunktet for n\u00e5r det m\u00e5 etableres forskyves. I den supplerende informasjonen innsendt den 03.01.2024 bes det om at tidspunktet fristilles fra fotballbanen og heller knyttes til opparbeidelse av Fylkesveien. Generelt er hjertesone i dag det viktigste tiltaket for \u00e5 skape gode trafikale holdninger og vaner ved barneskolene i Bergen. I dette omr\u00e5det er trafikksikkerheten en kjent utfordring, spesielt for barn og unge som skal til og fra skole og fritidsaktiviteter. Langs skolen er det derfor planlagt for enveis trafikk, og kun for n\u00f8dvendig kj\u00f8ring som for eksempel varelevering, badebuss og HC-parkering. Dette gj\u00f8r at etablering av en droppsone blir n\u00f8dvendig for \u00e5 kunne stanse foreldrekj\u00f8ringen inn til omr\u00e5det, og slik bedre trafikksikkerhet innenfor hjertesonen til skolen. Grunnet de utfordringene som er i omr\u00e5det per i dag med hensikt til trafikksikkerheten, mener byr\u00e5den at det per n\u00e5 ikke er grunnlag for \u00e5 dispensere fra rekkef\u00f8lgekravet i reguleringsplan og knytte etableringstidspunktet til etablering av fylkesveien. Det er lite konkret informasjon knyttet til dette arbeidet, og det kan dermed ikke tas stilling til om vilk\u00e5rene for \u00e5 dispensere er innfridde. Dersom en \u00f8nsker en slik dispensasjon, mener byr\u00e5den at dette krever en ny s\u00f8knad. Byr\u00e5den mener imidlertid at det er grunnlag for \u00e5 dispensere fra tidspunkt for oppfyllelse av rekkef\u00f8lgekravet og at det stilles vilk\u00e5r om at \u00abkiss & ride\u00bb skal v\u00e6re etablert f\u00f8r det kan gis midlertidig brukstillatelse. Det fremg\u00e5r av pbl. \u00a7 19-2 andre ledd at: \u00abDispensasjon kan ikke gis dersom hensynene bak bestemmelsen det dispenseres fra, hensynene i lovens form\u00e5lsbestemmelse eller nasjonale eller regionale interesser, blir vesentlig tilsidesatt. Fordelene ved \u00e5 gi dispensasjon skal v\u00e6re klart st\u00f8rre enn ulempene\u00bb. Hovedhensynet med rekkef\u00f8lgebestemmelsen er at tiltaket faktisk blir etablert, men ogs\u00e5 at det ogs\u00e5 er tiltenkt som et viktig trafikksikringstiltak i anleggsperioden. Her vil dermed b\u00e5de den permanente tekniske utf\u00f8relsen av tiltaket og gjennomf\u00f8ring av den midlertidige trafikksikringen v\u00e6re n\u00e6rt knyttet opp til form\u00e5let. Byr\u00e5den er av den oppfatning at disse hensynene under gitte forutsetninger ikke vil bli \u00abvesentlig tilsidesatt\u00bb ved at det dispenseres p\u00e5 vilk\u00e5r av at \u00abkiss & ride\u00bb skal v\u00e6re etablert f\u00f8r det kan gis midlertidig brukstillatelse. Det vesentligste hensynet som skal ivaretas er trafikksikkerhet. I denne sammenheng har klager vist til at det vil v\u00e6re en d\u00e5rligere l\u00f8sning \u00e5 tillate kryssing av g\u00e5ende skolebarn og andre myke trafikanter forbi innkj\u00f8rselen til anleggsomr\u00e5det, enn \u00e5 akseptere biltrafikk forbi i anleggsperioden. Byr\u00e5den er enig i denne vurderingen. Det er tale om en forskyvning av etableringstidspunktet, og en vil fortsatt oppn\u00e5 at det etableres \u00abkiss & ride\u00bb. For \u00e5 ytterligere sikre at hensynet til trafikksikkerhet ikke vil bli \u00abvesentlig tilsidesatt\u00bb ved at etableringstidspunktet forskyves, finner byr\u00e5den grunn til \u00e5 stille vilk\u00e5r om at det sendes inn en plan for hvordan en skal ivareta trafikksikkerheten, med s\u00e6rlig vekt p\u00e5 de myke trafikantene, i anleggsperioden. Det b\u00f8r blant annet tilstrebes ordninger som kan begrense kj\u00f8ringen inn til skolen ogs\u00e5 i anleggsfasen, samt tydelige markeringer. 3 Det m\u00e5 ogs\u00e5 gis god informasjon til skolen/idrettslaget som kan videreformidles til foresatte og elever. Videre mener byr\u00e5den at fordelene med \u00e5 dispensere fra rekkef\u00f8lgekravet i reguleringsplanen \u00a7 4.1 og forskyve etableringstidspunktet for \u00abkiss & ride\u00bb til f\u00f8r det kan gis midlertidig eller varig brukstillatelse er \u00abklart st\u00f8rre enn ulempene\u00bb, jf. pbl. \u00a7 19-2. Ulempene med \u00e5 dispensere knytter seg til trafikksikkerheten og at et viktig tiltak f\u00e5r et senere etableringstidspunkt. Denne ulempen dempes av at det er tale om en tidsbegrenset forskyvning, samt at det stilles vilk\u00e5r om at det legges frem en plan som skal ivareta trafikksikkerheten. Det legges vekt p\u00e5 at det ikke er en ideell l\u00f8sning at myke trafikanter skal krysse anleggsomr\u00e5det, og at det slik sett kan v\u00e6re fordelaktig at biltrafikk kan kj\u00f8re forbi. Videre er det en fordel at en kan se opparbeidelsen av \u00abkiss & ride\u00bb i sammenheng med fotballbanen, med de praktiske og kostnadsmessige fordeler/synergier dette kan gi. I denne sammenheng er det vist til at det oppn\u00e5s milj\u00f8gevinster ved at store overskuddsmasser fra sprengstein kan gjenbrukes. Det er mindre anledning til \u00e5 legge vekt p\u00e5 fordeler av \u00f8konomisk karakter, men det nevnes likevel at det er opplyst at det kan \u00f8ke kostnadene dersom en ikke utsetter. Dette vil kunne f\u00f8re til at en g\u00e5r utover de pengene som er bevilget til prosjektet, noe som kan kostnader for idrettslaget. Dette vil kunne g\u00e5 p\u00e5 bekostning av andre positive ting idrettslaget \u00f8nsker \u00e5 iverksette. Form\u00e5lsbestemmelsen i pbl. \u00a7 1-1 viser at pbl. skal fremme b\u00e6rekraftig utvikling, sikre medvirkning, vurdere virkninger for milj\u00f8 og samfunn samt sikre \u00e5penhet. Etter gjennomgangen av dispensasjonsvurderingen, kan ikke byr\u00e5den se at hensynene som form\u00e5lsparagrafen skal ivareta blir vesentlig tilsidesatt. Byr\u00e5den er etter dette kommet til at de rettslige vilk\u00e5rene for \u00e5 dispensere er oppfylt, jf. pbl. \u00a7 19-2, andre ledd. Etter pbl. \u00a7 19-2, f\u00f8rste ledd er det da opp til forvaltningens frie skj\u00f8nn om det skal dispenseres, jf. formuleringen om at kommunen \u00abkan\u00bb gi varig eller midlertidig dispensasjon. I dette tilfellet er byr\u00e5den av den oppfatning at det kan gis dispensasjon for \u00e5 forskyve etableringstidspunktet av \u00abkiss & ride\u00bb til f\u00f8r det kan gis midlertidig brukstillatelse. Byr\u00e5den innvilger dispensasjon p\u00e5 vilk\u00e5r. Vedtakskompetanse: Byr\u00e5d for byutvikling har generell myndighet til \u00e5 fatte beslutninger som ikke er av prinsipiell betydning, jf. byr\u00e5dssak 1282/23. Alle beslutninger som er av prinsipiell betydning legges frem for byr\u00e5det. Byr\u00e5d for byutvikling fatter f\u00f8lgende vedtak: 1) Den delen av Plan- og bygningsetatens vedtak datert 06.12.2023 som gjelder avslag p\u00e5 s\u00f8knad om dispensasjon fra \u00a7 4.1 om rekkef\u00f8lgekrav oppheves. 2) Med hjemmel i plan- og bygningsloven \u00a7 19-2 andre ledd dispenseres det fra reguleringsplan 62650000 \u00a7 4.1 om rekkef\u00f8lgekrav, slik at hente/bringe-lommen (droppsonen) / \u00abkiss & ride\u00bb skal v\u00e6re etablert f\u00f8r det kan gis midlertidig brukstillatelse til fotballbanen. Det stilles f\u00f8lgende vilk\u00e5r for dispensasjonen: a) Det legges frem en fremdriftsplan som viser hvordan trafikksikkerheten er tenkt ivaretatt for perioden. Planen skal v\u00e6re godkjent av vegmyndigheten. 3) Det overlates til Plan- og bygningsetaten \u00e5 foreta en vurdering av ytterligere n\u00f8dvendige vilk\u00e5r. 4) Klagen tas delvis til f\u00f8lge. 4 Dato: 13. januar 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: 1) Fagnotat datert 14.12.2023 med f\u00f8lgende vedlegg: 1. Oversiktskart 2. Oversiktsfoto 3. Situasjonsplan, hovedtiltak, fotballbane 4. Vedtak datert 06.12.2023 5. Klage datert 08.12.2023 6. Uttale fra Bymilj\u00f8etaten, vei, datert 15.09.2023 7. Uttale fra Vestland fylkeskommune datert 28.08.2023 8. S\u00f8knad 9. S\u00f8knad om dispensasjon 2) Rammes\u00f8knad - Klage - Tillegssopplysninger 5 "
}