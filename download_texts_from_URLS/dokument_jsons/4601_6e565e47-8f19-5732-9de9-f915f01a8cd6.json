{
  "dokument_id": "6e565e47-8f19-5732-9de9-f915f01a8cd6",
  "doc_type": "case_attachment",
  "kommune": 4601,
  "tittel": "H\u00f8ringsinnspill fra Kommunalt r\u00e5d for personer med funksjonsnedsettelse",
  "url": "https://bergen.kommune.no/politikere-utvalg/api/fil/bk360/10958407/Horingsinnspill-fra-Kommunalt-rad-for-personer-med-funksjonsnedsettelse",
  "tekst": " Kommunalt r\u00e5d for personer med funksjonsnedsettelse Til Intern korrespondanse Byr\u00e5dsleders avdeling v/Marit Selberg V\u00e5r referanse: 2024/05173-99 Sigurdson Saksbehandler: Ragnhild Hvoslef Kr\u00fcger Dato: 15. august 2024 Fra Kommunalt r\u00e5d for personer med funksjonsnedsettelse Planstrategi for Bergen kommune 2023-2027 med planprogram for kommuneplanens samfunnsdel- H\u00f8ringsinnspill fra kommunalt r\u00e5d for personer med funksjonsnedsettelse KRPF behandlet saken i m\u00f8te 13. august, sak 121/24 og vil gjerne takke for god informasjon og oppf\u00f8lging i forkant av m\u00f8tet. R\u00e5det savner f\u00f8rst og fremst et fokus p\u00e5 universell utforming og p\u00e5 plan for universell utforming. Bystyret vedtok i 2017 at det skulle skrives en plan for universell utforming. Det har, s\u00e5 vidt r\u00e5det vet, v\u00e6rt tre ulike fors\u00f8k p\u00e5 \u00e5 starte opp dette arbeidet uten at det har kommet en plan ut av det. Planen er heller ikke med p\u00e5 den oversikten over st\u00f8rre saker som byr\u00e5det forventer \u00e5 fremme for bystyret i 2024. Gjennomsnittsbergenseren finnes ikke. Vi er en sammensatt by med et stort mangfold. Noen g\u00e5r, noen ruller med sin rullestol, noen har hvit stokk, noen rullator. Andre har usynlige funksjonsnedsettelser, som dysleksi, ADHD, nedsatt h\u00f8rsel eller kognitive vansker. WHO beregner at ca. 20% av befolkningen p\u00e5 verdensbasis lever med en funksjonsnedsettelse. Gjenspeiler h\u00f8ringsutkastet til kommuneplanens samfunnsdel dette mangfoldet? Har disse menneskene en selvskreven plass og rett til \u00e5 leve frie og selvstendige liv med en reell mulighet til \u00e5 bidra? Personer som lever med en funksjonsnedsettelse nevnes utelukkende i avsnittene som omtaler utfordringer. Hva skal til for at alle bergensere skal kunne komme seg ut av husene sine, leve fysisk aktive liv, f\u00e5 gjort de \u00e6render man trenger for \u00e5 kunne bo lengre hjemme, v\u00e6re sosiale, benytte kulturtilbud og ikke minst komme seg p\u00e5 jobb uten strev og m\u00f8ye? En universelt utformet by. Universell utforming handler om \u00e5 utforme gater, byrom og tjenester, inkludert IKT-l\u00f8sninger p\u00e5 en m\u00e5te som gj\u00f8r at alle kan bruke samme l\u00f8sning. Det handler ikke om spesiall\u00f8sninger for enkeltgrupper, som eksempelvis rullestolbrukere. Universell utforming er en investering for en fremtid hvor mange flere kan v\u00e6re aktive bidragsytere, b\u00e5de i jobb, politisk og i kulturliv og sosialt. Universell utforming skjer ikke av seg selv; det m\u00e5 planlegges! Vi m\u00e5 ha en egen plan for strukturert og planmessig arbeid, og spesifikke personer m\u00e5 ha et overordnet ansvar for \u00e5 sikre fremdrift og kvalitet i arbeidet. Vi utfordrer byr\u00e5det til \u00e5 vise at de mener alvor om inkludering n\u00e5r endelig versjon av planstrategi og kommuneplanens samfunnsdel legges frem. KRPF \u00f8nsker videre \u00e5 komme med f\u00f8lgende innspill og kommentarer til planstrategi og planprogram for KPS: - Formuleringene om personer med funksjonsnedsettelse b\u00f8r gjenspeile NOU`en P\u00e5 h\u00f8y tid sitt fokus p\u00e5 rettigheter framfor \u00e5 se p\u00e5 personer med nedsatt funksjonsevne som pasient/bruker/utgiftspost. - Behov f\u00f8r \u00f8kt fleksibilitet i operativ planlegging \u2013 raskere endringer ved endret utfordringsbilde/kunnskap (side 3 i saksfremstillingen) - Begge eksemplene p\u00e5 side 17 i saksfremstillingen henviser til personer med funksjonsnedsettelse. Dette sender signal om at v\u00e5r gruppe bare er en utgiftspost. Her kunne man erstattet ett av eksemplene med for eksempel fastlegeordningen som kommunen ogs\u00e5 bruker mye midler p\u00e5. - P\u00e5 side 18 og 19 snakkes det om utenforskap, stadig flere unge uf\u00f8re og kostnader i forhold til personer som ikke er i jobb eller utdanning uten \u00e5 nevne utfordringene som gj\u00f8r at det blir slik for mange av de vi representerer. o Mangel p\u00e5 universell utforming, her inkludert parkeringsmuligheter som kan gj\u00f8re det vanskelig for mange \u00e5 delta i arbeidslivet o Mangel p\u00e5 tilrettelegging o Mangel p\u00e5 hjelp/BPA o Kommunen sin mangel p\u00e5 \u00e5 bidra til inkludering i forbindelse med strategier \u2013 f.eks. har ikke anskaffelsesstrategien lenger noe krav/oppfordring om inkludering av funksjonshemmede/personer med hull i CV`en ovenfor leverand\u00f8rene. o Kommunene er d\u00e5rlige n\u00e5r det gjelder \u00e5 gi arbeid til personer med l\u00f8nnstilskudd fra NAV - Kommunens anskaffelsesstrategi har ikke lenger et krav om universell utforming i produkter, l\u00f8sninger og tjenester som skal skaffes. Dette var tydelig med i den forrige anskaffelsesstrategien - Under sikkerhet er det ikke nevnt noe om mangelen p\u00e5 informasjon om f.eks. tilgjengelighet til de ulike tilfluktsrommene i Bergen. - P\u00e5 side 21 snakkes det om manglende s\u00f8kelys p\u00e5 \u00e5 komme seg fra A til B og det er bra, men vi savner fokus p\u00e5: o Sikkerhet for befolkningen, her spesielt i forhold til fortau/plasser der kommersielle interesser ofte veier tyngre enn sikkerhet: \u25aa Taugjerder for \u00e5 avgrense uteservering \u25aa El-l\u00f8pehjul som st\u00e5r \u00abover\u00bb alt \u25aa Villmannskj\u00f8ring med el-l\u00f8pehjul og sykler p\u00e5 fortauene o Parkeringsmuligheter inkl. konflikten mellom reduksjon av antatt parkeringsplasser og % regelen for HC-parkeringsplasser, bildeling kontra HC-parkeringsplasser. Mangel p\u00e5 parkeringsmuligheter vil kunne f\u00f8re til \u25aa Mindre frivillighet \u25aa Redusert bes\u00f8k \u25aa Redusert hjelp fra familie/venner for eldre/syke som bor hjemme \u25aa Manglende inkludering \u25aa Problemer med rekruttering/beholde personell - Vedr. kunnskapsgrunnlaget: o R\u00e5det har tidligere spilt inn at figur 5.7 er uheldig da personbiler kommer helt sist. Personer med funksjonsnedsettelse som er helt avhengig av privatbil for \u00e5 kunne delta i samfunnet blir stigmatisert og marginalisert ved \u00e5 bruke denne fremstillingen. KRPF mener det m\u00e5 v\u00e6re mulig \u00e5 lage en figur av en \u00abHC- privatbil\u00bb som settes opp p\u00e5 linjen med sykkel eller bane. o R\u00e5det h\u00e5per f\u00f8lgende artikler/unders\u00f8kelser kan inkluderes i kunnskapsgrunnlaget: \u25aa \u00abSamfunns\u00f8konomiske gevinster ved \u00f8kt sysselsetning av personer med funksjonsnedsettelse \u2013 en oppdatert analyse\u00bb av Legard, El- Amrani og Gleinsvok p\u00e5 OsloMet \u25aa \u00abUniversell utforming och samh\u00e4llsekonomiska analyser \u2013 en kartl\u00e4gging av analyser och literatur\u00bb av Nordens v\u00e4lf\u00e4rdscenter Med hilsen Kommunalt r\u00e5d for personer med funksjonsnedsettelse Sonja Ljostveit - leder Ragnhild Hvoslef Kr\u00fcger - seniorr\u00e5dgiver Dokumentet er godkjent elektronisk. "
}