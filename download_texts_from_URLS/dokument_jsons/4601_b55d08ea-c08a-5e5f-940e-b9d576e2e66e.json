{
  "dokument_id": "b55d08ea-c08a-5e5f-940e-b9d576e2e66e",
  "doc_type": "case_presentation",
  "kommune": 4601,
  "tittel": "KS debatthefte 2024. Innspill fra Bergen kommune",
  "url": "https://bergen.kommune.no/politikere-utvalg/api/fil/bk360/9653212/Framstilling-KS-debatthefte-2024-Innspill-fra-Bergen-kommune",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/02278-1 KS debatthefte 2024. Innspill fra Bergen kommune Hva saken gjelder: God forankring hos kommuner og fylkeskommuner er en forutsetning for at KS kan lykkes som en samlende arbeidsgiverorganisasjon og en relevant interessepolitisk akt\u00f8r. Hvert \u00e5r sender KS ut et debatthefte der de ber kommunene om innspill. Svarene p\u00e5 sp\u00f8rsm\u00e5lene KS stiller, samt diskusjonene p\u00e5 strategikonferansene og i KS\u2019 politiske valgte fylkesm\u00f8ter og fylkesstyrer, er avgj\u00f8rende for KS sine prioriteringer og KS sitt arbeid fremover. Debattheftet 2024 \u00abRom for gode tjenester\u00bb handler utelukkende om arbeidsgiverpolitiske sp\u00f8rsm\u00e5l, inn mot Hovedtariffoppgj\u00f8ret v\u00e5ren 2024. I et hovedtariffoppgj\u00f8r er hele hovedtariffavtalen, med l\u00f8nn og andre arbeidsvilk\u00e5r, gjenstand for forhandling. KS er part i de sentrale forhandlingene som kommunesektorens arbeidsgiverorganisasjon. Arbeidet med, og innspillene til, debattheftet er viktig for \u00e5 forankre forhandlingene i kommunene og fylkeskommunene. I denne saken avgis Bergen kommune sine innspill til debattheftet. Alle byr\u00e5dsavdelingene har f\u00e5tt mulighet til \u00e5 gi innspill til sp\u00f8rsm\u00e5lene i debattheftet. I tillegg har saken v\u00e6rt lagt fram for Utvalg for finans, kultur og n\u00e6ring. Den formelle saksbehandlingen i KS er at kommunene sender sine innspill til KS sitt regionale ledd, som deretter leverer et felles innspill fra regionen til KS sentralt. Bergen kommune leverer ogs\u00e5 sine innspill direkte til KS gjennom samarbeidet i storbyenes arbeidsgiverutvalg. Av erfaring vet vi at KS er oppmerksomme p\u00e5 Bergen kommune sine innspill, og at v\u00e5rt syn tillegges stor vekt b\u00e5de i utarbeidelse av mandat fra KS sitt hovedstyre til forhandlingsdelegasjonene, samt for delegasjonen i sitt arbeid. Byr\u00e5dsleders vurdering og anbefaling: Byr\u00e5dsleder anbefaler at Bergen kommune sender svar til KS slik det fremkommer i saksutredningen. Vedtakskompetanse: Byr\u00e5dets fullmakter vedtatt av bystyret 16.12.2020 i sak 378/20: \u00a7 14 PERSONAL OG ARBEIDSGIVERFULLMAKTER \u00a7 14.1 Byr\u00e5dets generelle kompetanse Byr\u00e5det delegeres myndighet som kommunens arbeidsgiver og gis alle n\u00f8dvendige fullmakter for \u00e5 ut\u00f8ve denne funksjonen. Fullmakten avgrenses av saker/saksomr\u00e5der der slik myndighet etter lov skal ivaretas av andre organer eller der bystyret har gjort annet vedtak om annen saksgang. 1 Byr\u00e5dsleder innstiller til byr\u00e5det \u00e5 fatte f\u00f8lgende vedtak: 1. Byr\u00e5det sender innspill til KS vest slik det kommer frem i saksutredningen. 2. Innspillene danner grunnlag for \u00f8vrige innspill til KS i prosessen frem mot hovedtariffoppgj\u00f8ret 2024. Dato: 6. februar 2024 Christine B. Meyer Byr\u00e5dsleder Dokumentet er godkjent elektronisk. Vedlegg: Debatthefte 2024 versjon 01-11-23 2 Saksframstilling: Det er en kjensgjerning at det i \u00e5rene framover blir f\u00e6rre i yrkesaktiv alder, samtidig som vi ser et \u00f8kende behov for arbeidskraft og nye l\u00f8sninger i hele samfunnet. Arbeidsgiverpolitikk vil i s\u00e5 m\u00e5te v\u00e6re avgj\u00f8rende for gode tjenester til innbyggerne. I kommunesektoren merkes dette s\u00e6rlig i helse- og omsorgstjenestene, fordi det vil bli dobbelt s\u00e5 mange eldre over 80 \u00e5r innen 2040. En offensiv og nyskapende arbeidsgiverpolitikk, b\u00e5de fra KS og i hver enkelt kommune og fylkeskommune, er avgj\u00f8rende for \u00e5 m\u00f8te de store bemanningsutfordringene. Knapphet p\u00e5 arbeidskraft, og mindre \u00f8konomisk handlingsrom, vil kreve store omstillinger. Vi m\u00e5 l\u00f8se oppgavene p\u00e5 nye m\u00e5ter. I debattheftet stilles 3 sp\u00f8rsm\u00e5l til kommunene: 1. Hvilke l\u00f8nns- og arbeidsvilk\u00e5r er viktig \u00e5 ivareta og/eller prioritere ved hovedtariffoppgj\u00f8ret? 2. B\u00f8r KS ha som m\u00e5l at Hovedtariffavtalen gir kommunen st\u00f8rre handlingsrom for egen l\u00f8nnspolitikk? 3. Hva b\u00f8r KS gj\u00f8re for \u00e5 skaffe kommunen st\u00f8rre handlingsrom for \u00e5 etablere og fastsette arbeidstidsordninger som \u00f8ker heltidsandelen? I det f\u00f8lgende utredes de tre sp\u00f8rsm\u00e5lene hver for seg, med de innspillene som samlet sett er kommet i arbeidet med debattheftet. Hvilke l\u00f8nns- og arbeidsvilk\u00e5r er viktig \u00e5 ivareta og/eller prioritere ved hovedtariffoppgj\u00f8ret? L\u00f8nnssystemet i Hovedtariffavtalen bygger i all hovedsak p\u00e5 to b\u00e6rende prinsipper som grunnlag for innplassering i l\u00f8nn: kompetanse og ansiennitet. Dette er et system som passer kommunesektoren godt. Anerkjennelse av kompetanse kommer arbeidstakerne til gode, gjennom at det gis uttelling for antall \u00e5r med utdanning arbeidstakeren har. Ansiennitetsopprykk er med p\u00e5 b\u00e5de \u00e5 gi uttelling for realkompetanse og s\u00f8rger samtidig for at ansatte i tillegg til ordin\u00e6r l\u00f8nnsutvikling gis ytterligere tillegg frem til 16 \u00e5rs ansiennitet. Dette stimulerer til \u00e5 beholde ansatte i sektoren. Bergen kommune \u00f8nsker ikke en stor omlegging av l\u00f8nnssystemet, og uansett ikke \u00e5 fravike prinsippene om at kompetanse og ansiennitet er de viktigste kriteriene i l\u00f8nnsdannelsen. Bergen kommune mener krav til kompetanse m\u00e5 v\u00e6re det viktigste kriteriet for l\u00f8nn for den enkelte stilling i kapittel 4. I tillegg til selve l\u00f8nnssystemet og l\u00f8nnsendringer vil et hovedtariffoppgj\u00f8r ogs\u00e5 omhandle forhandlinger om \u00f8vrige elementer i tariffavtalen. Dette er for eksempel fellesbestemmelsene og forhandlingsbestemmelsene. St\u00f8rrelse p\u00e5 oppgj\u00f8ret: Bergen kommune st\u00f8tter at oppgj\u00f8ret forhandles innenfor rammene av frontfagsmodellen, med de tilpasningene de sentrale parter blir enige om. For \u00e5 sikre kommunenes konkurransekraft er det helt sentralt at frontfagsrammen og oppgj\u00f8ret i konkurrerende offentlige virksomheter, s\u00e6rlig staten og Spekter, forhandles innenfor troverdige rammer. Det er ogs\u00e5 helt sentralt for kommunal sektor at staten kompenserer l\u00f8nnsoppgj\u00f8rene fullt ut gjennom overf\u00f8ringene til kommunesektoren. I den grad statistikker fra TBU eller TBSK viser at Staten og Spekter, i tillegg til privat sektor, har kommet ut med h\u00f8yere l\u00f8nnsvekst enn kommunesektoren, mener Bergen kommune at 3 KS fortsatt m\u00e5 utfordre staten p\u00e5 kommunesektorens mulighet til \u00e5 ta igjen etterslep. Dette krever b\u00e5de aksept i forhandlingene, men ogs\u00e5 i overf\u00f8ringer til kommunesektoren. Profilen p\u00e5 oppgj\u00f8ret: Generelt: Kommunesektoren har utfordringer med \u00e5 rekruttere og beholde kompetent arbeidskraft p\u00e5 mange fagomr\u00e5der. KS utgir annet hvert \u00e5r en arbeidsgivermonitor, som er en statistikk- og faktapublikasjon med aktuelle arbeidslivstema for kommuner og fylkeskommuner. Dataene i monitoren kommer fra flere kilder, blant annet en landsomfattende sp\u00f8rreunders\u00f8kelse som kommunene besvarer, registerdata fra KS og SSB og enkelte FoU-rapporter. \u00abUtfordringene knyttet til den demografiske utviklingen og til rekruttering til arbeidslivet er velkjente. Kommunesektoren er ikke alene om rekrutteringsutfordringer, men med flere personellintensive tjenesteomr\u00e5der merkes denne utfordringen tydelig her. (...) to av tre kommuner/fylkeskommuner (som) oppgir at rekruttering av fagpersonell er en ganske eller meget utfordrende arbeidsgiverutfordring\u00bb1 Dette er et utfordringsbilde som ogs\u00e5 gjelder for Bergen kommune, og en utfordring som til en viss grad har medf\u00f8rt l\u00f8nnsmessige prioriteringer av de aktuelle gruppene de siste \u00e5rene. For Bergen kommune er det ogs\u00e5 viktig at kommunene er i stand til \u00e5 konkurrere om kompetansen p\u00e5 omr\u00e5der som ikke har kritiske utfordringer med \u00e5 rekruttere og beholde arbeidskraft. Disse gruppene har, p\u00e5 grunn av konkurransesituasjonen s\u00e6rskilt innen helseprofesjonene, ikke i like sterk grad blitt prioritert. Dersom l\u00f8nnsutviklingen i enkelte fagomr\u00e5der blir langt lavere enn et gjennomsnitt over tid, vil det kunne gi en omd\u00f8mmeutfordring for enkelte av de kommunale tjenestene Bergen kommune er derfor opptatt av at alle grupper f\u00e5r en l\u00f8nnsutvikling som stimulerer til \u00e5 rekruttere og beholde arbeidskraft, og som bidrar til arbeidsro i sektoren. Kommunesektoren har behov for kompetente medarbeidere, og s\u00e6rlig ansatte med h\u00f8yskoleutdanning. Kommunene har mange profesjoner som er helt sentrale i tilbudene kommunene leverer, og det er viktig at kommunesektoren kan tilby en konkurransedyktig l\u00f8nn. Det er avgj\u00f8rende at l\u00f8nnsniv\u00e5et for de med h\u00f8yskoleutdanning sees i sammenheng med l\u00f8nnsniv\u00e5 for tilsvarende grupper i andre deler av offentlig sektor, for eksempel Spekter og Staten. En av de store utfordringene for kommunesektoren de neste \u00e5rene og ti\u00e5rene er \u00e5 ha tilstrekkelig ansatte med profesjonsutdanning, for eksempel sykepleiere. En l\u00f8sning p\u00e5 utfordringen m\u00e5 v\u00e6re \u00e5 vurdere hvordan oppgavene fordeles. Flere oppgaver ansatte med profesjonsutdanning gj\u00f8r i dag, kan utf\u00f8res av ansatte med fagbrev. Dette vil gi \u00f8kende ettersp\u00f8rsel ogs\u00e5 etter fagarbeidere. For \u00e5 b\u00e5de stimulere til at flere tar fagbrev, og \u00e5 v\u00e6re konkurransedyktig p\u00e5 l\u00f8nn, b\u00f8r denne gruppen prioriteres h\u00f8yere enn ansatte uten fagbrev. Skole og barnehage: S\u00f8kertallene til l\u00e6rerutdanningene, inkludert barnehagel\u00e6rerutdanningen er for d\u00e5rlige og har v\u00e6rt synkende siden 2019. KS b\u00f8r p\u00e5 vegne av kommunene bidra til \u00e5 gj\u00f8re l\u00e6reryrket mer attraktivt. Det vil v\u00e6re en forenkling \u00e5 bare peke p\u00e5 l\u00f8nnsniv\u00e5et, men det er trolig en medvirkende \u00e5rsak. Ved forrige hovedtariffoppgj\u00f8r i 2022 fikk vi en lengre l\u00e6rerstreik som p\u00e5virket Bergen kommune i stor grad. Vi vurderer at det ved hovedtariffoppgj\u00f8ret i 2024, som i mellomoppgj\u00f8ret i 2023, vil v\u00e6re viktig \u00e5 legge vekt p\u00e5 \u00e5 unng\u00e5 en ny l\u00e6rerstreik. L\u00e6rerne 1 KS Arbeidsgivermonitor 2023, s 17. 4 har over tid kommet svakere ut l\u00f8nnsmessig, og det er viktig for oss at l\u00e6rergruppene ogs\u00e5 i 2024 gis s\u00e6rskilt oppmerksomhet. Bergen kommune har b\u00e5de i 2022 og 2023 pekt p\u00e5 relasjonsutfordringene mellom avdelingslederne i skolen og lektor og lektor med tilleggsutdanning, s\u00e6rlig p\u00e5 16-\u00e5rs trinnet. En prioritering av 16-\u00e5rstrinnet for lektor med tilleggsutdanning vil forsterke relasjonsutfordringer til avdelingsledere i skolen, og s\u00e5ledes ogs\u00e5 kunne p\u00e5virke rekruttering til skolelederstillingene negativt. 16-\u00e5rs trinnet p\u00e5 master/lektor og lektor med tillegg m\u00e5 derfor ikke prioriteres over andre grupper og trinn. Helse og omsorg: Mellomoppgj\u00f8ret i 2023 medf\u00f8rte ikke at profesjonsgruppene innenfor helse og omsorg i kommunesektoren kom n\u00e6rmere niv\u00e5et i spesialisthelsetjenesten, og Bergen kommune er bekymret for at l\u00f8nnsgapet opp til Spekter skal fortsette \u00e5 \u00f8ke. Det er s\u00e6rlig en utfordring for ansatte i stillinger med krav om 4-\u00e5rig h\u00f8yskoleutdanning, ofte omtalt som \u00abspesialist-koder\u00bb. Bergen kommune mener det ikke er hensiktsmessig at KS- oppgj\u00f8ret i 2024 gir lavere uttelling en tilsvarende grupper i Spekter. S\u00e6rskilt om NAV: NAV er delt mellom en statlig og en kommunal det. Innenfor dette omr\u00e5det er man derfor sensitiv for l\u00f8nnsforskjeller mellom staten og kommuneomr\u00e5det. Det er derfor viktig \u00e5 se hen til l\u00f8nnsniv\u00e5et i Staten. Fellesbestemmelsene: \u00a7 12.1 L\u00f8nnsansiennitet I 2023 ble reglene for ansiennitet endret, og til dels forbedret sett fra arbeidstakers synspunkt. Bergen kommune mener endringene har v\u00e6rt positive, men at det ikke b\u00f8r gj\u00f8res ytterligere endringer i 2024. Ordningen som gir mulighet til \u00e5 dr\u00f8fte tilleggsansiennitet kan med fordel tariffestes, og som et minimum videref\u00f8res som i dag. \u00a7 5 Godtgj\u00f8ring for s\u00e6rskilt arbeidstid m.m. I de tilfeller der det er nevnt nominelle kronebel\u00f8p som ulempetillegg b\u00f8r det vurderes \u00e5 \u00f8ke summene. S\u00e6rlig gjelder dette i tilfeller der det treffer ansatte i helse, omsorg og sosiale tjenester, og der tilleggene b\u00e5de bidrar til \u00e5 f\u00e5 dekket tjenestenes behov for kompetanse p\u00e5 kveld og helg, og bidrar til mer heltid. S\u00e6rforhandlingsbestemmelser: S\u00e6rforhandlinger er forhandlinger utenom l\u00f8nnsoppgj\u00f8r, etter s\u00e6rskilte hjemler b\u00e5de i kapittel 3, 4 og 5. Etter Bergen kommune sitt syn fungerer forhandlingshjemler for s\u00e6rskilte forhandlinger godt. For \u00e5 sikre at l\u00f8nnsdannelsen totalt er innenfor rammene som sentrale tariffparter setter for l\u00f8nnsveksten, er det viktig \u00e5 verne om de ordin\u00e6re forhandlingene i kapittel 3, 4 og 5. Disse forhandlingene skjer innenfor rammene av tariffoppgj\u00f8ret, og skal v\u00e6re det b\u00e6rende elementet i l\u00f8nnsdannelsen. Det er likevel viktig at partene har mulighet til s\u00e6rskilte forhandlinger, s\u00e6rlig i tilfeller der det er behov for \u00e5 rekruttere og beholde arbeidstakere. Det er imidlertid helt avgj\u00f8rende at slike forhandlinger har som forutsetning at arbeidsgivers siste tilbud blir gjeldende dersom partene ikke kommer til enighet. Denne delen av l\u00f8nnsdannelsen kommer gjerne i tillegg til ordin\u00e6r l\u00f8nnsvekst, og gir kommunene ekstrautgifter. Det er derfor viktig at kommunen selv har avgj\u00f8rende p\u00e5virkning p\u00e5 det endelige resultatet. Det er i dag kun en s\u00e6rforhandlingsbestemmelse med ekstern tvistel\u00f8sning. Dette er HTA kapittel 4.2.2. Det er saklige grunner til dette, blant annet verner det arbeidstakere mot betydelige endringer i stillingen uten at dette kompenseres. Samtidig finnes ogs\u00e5 et slikt vern i arbeidsmilj\u00f8lovens bestemmelser om endringsoppsigelse. Ordningen med lokal nemd i 5 slike saker har store svakheter. Ofte er dette saker der en m\u00e5 ha inng\u00e5ende kjennskap til b\u00e5de hovedtariffavtalen, de ulike stillingene i aktuell kommune og ogs\u00e5 kommunens organisering. Det kan stilles sp\u00f8rsm\u00e5lstegn ved om den eksterne parten i en lokal nemd har tilstrekkelig kunnskap og kompetanse p\u00e5 omr\u00e5det til \u00e5 gj\u00f8re en slik kompleks vurdering. Ideelt sett burde bestemmelsen hatt arbeidsgivers siste tilbud som tvistel\u00f8sning, men et alternativ kan ogs\u00e5 v\u00e6re bistandsforhandlinger med sentrale parter for \u00e5 sikre kompetansen til den eksterne part. Aldersgrense i SGS 2020: Arbeidsmilj\u00f8loven \u00a715-13 a. angir en aldersgrense p\u00e5 72 \u00e5r. (1) Arbeidsforholdet kan bringes til opph\u00f8r n\u00e5r arbeidstaker fyller 72 \u00e5r. Det er ulike hjemler for \u00e5 fastsette lavere aldersgrense, herunder at arbeidstaker er pliktig \u00e5 fratre. I sentral generell s\u00e6ravtale SGS 2020 \u00a76.1 er aldersgrensen i kommunal sektor fastsatt til 70 \u00e5r. Aldersgrensen er 70 \u00e5r, eller den aldersgrense som til enhver tid gjelder i staten for tilsvarende stilling dersom s\u00e6raldersgrensen i staten er 65 \u00e5r eller lavere. I tvilstilfelle, eller hvis det ikke er tilsvarende stilling i staten, kan tariffpartene fastsette aldersgrense for stillingen. Bergen kommune ber KS vurdere hvorvidt det er hensiktsmessig \u00e5 endre aldersgrensen i kommunal sektor til 72 \u00e5r, tilsvarende hovedregelen i arbeidsmilj\u00f8loven. Kommunesektoren trenger mer arbeidskraft i tiden fremover, og levealderen g\u00e5r fremdeles opp. Det kan derfor v\u00e6re hensiktsmessig \u00e5 vurdere pensjonsalderen i kommunal sektor. B\u00e5de arbeidsmarkedet generelt og endringer i lov om alderspensjon tilsier at arbeidstaker b\u00f8r st\u00e5 lengre i arbeid. Eldreb\u00f8lgen kommer oss kraftig i m\u00f8te og aldersmessig s\u00e5 er prognosene at 20% av befolkningen er over 65 \u00e5r i l\u00f8pet av f\u00e5 \u00e5r. Arbeidsmilj\u00f8loven, \u00a7 5-13a, har i lys av dette endret aldersgrensen for n\u00e5r en m\u00e5 g\u00e5 av til 72 \u00e5r. Det er ikke noe i veien for at kommunesektoren har samme aldersgrense og at denne aldersgrense settes til 72 \u00e5r i SGS 2020. Samtidig er det viktig at andre deler av lovverket ogs\u00e5 endres i takt med samfunnsutviklingen. Et umiddelbart moment her er retten til sykepenger. Sykel\u00f8nnsrettighetene til arbeidstakere over 67 \u00e5r er regulert i HTA kapittel 1 \u00a7 8 punkt 8.2.2. Retten til l\u00f8nn under sykdom for slike arbeidstakere begrenses av ftrl. \u00a7 8-51. Her fremkommer det blant annet at retten til full l\u00f8nn under sykdom er 60 dager, basert p\u00e5 at en har en minimumsinntekt p\u00e5 2G. Etter 60 dager har arbeidstaker rett til differansen mellom full l\u00f8nn og pensjon (all alderspensjon). Arbeidstakere over 70 \u00e5r har ikke rett til sykepenger verken etter HTA eller folketrygdloven. Dette inneb\u00e6rer at denne gruppen heller ikke har rett til sykepenger i arbeidsgiverperioden. Samlet sett gj\u00f8r disse begrensningene at det kan bli dyrt for kommunen dersom en har ansatte som er over 67 \u00e5r. En endring av HTA fra 70 til 72 \u00e5r forutsetter derfor at Folketrygden ogs\u00e5 endres, ellers blir det for kostbart for kommunesektoren. Bergen kommune st\u00f8tter ogs\u00e5 KS i at det vil v\u00e6re naturlig \u00e5 vurdere s\u00e6raldersgrensene i kommunal sektor. Dette m\u00e5 sees i sammenheng med s\u00e6raldersgrensene i staten. B\u00f8r KS ha som m\u00e5l at Hovedtariffavtalen gir kommunen st\u00f8rre handlingsrom for egen l\u00f8nnspolitikk? 6 Hovedtariffavtalen gir et stort handlingsrom for \u00e5 drive lokal l\u00f8nnspolitikk, og Bergen kommune mener det ikke er n\u00f8dvendig med en revisjon av bestemmelsene om lokal l\u00f8nnspolitikk. Det praktiske handlingsrommet for \u00e5 ut\u00f8ve den lokale l\u00f8nnspolitikken skjer i hovedsak i de ordin\u00e6re forhandlingene i kapittel 3 og 5, samt pottforhandlingene i kapittel 4. Bestemmelsene som regulerer de \u00e5rlige forhandlingene i kapittel 3 og kapittel 5 gir tilstrekkelige f\u00f8ringer. Det kan med fordel avklares enda tydeligere med alle sammenslutningene at det er rammen i kapittel 4 som skal v\u00e6re f\u00f8rende for l\u00f8nnsutviklingen i kapittel 3 og kapittel 5, og at l\u00f8nnsglidning og l\u00f8nnsoverheng ogs\u00e5 er elementer som p\u00e5virker disponibel ramme i disse l\u00f8nnskapitlene. I kapittel 4 skjer hoveddelen av l\u00f8nnsdannelsen gjennom sentrale forhandlinger og garantil\u00f8nner. Dette er et system som etter v\u00e5r oppfatning fungerer godt for sektoren. Det er hensiktsmessig med avsetning til lokal pott noen \u00e5r, og fortrinnsvis annethvert \u00e5r. Dette gir den enkelte kommune mulighet til \u00e5 gj\u00f8re noen justeringer etter lokale behov. Det kan handle om s\u00e6rskilte yrkesgrupper det kan v\u00e6re vanskelig \u00e5 rekruttere, enten gjennom at det er mangel p\u00e5 arbeidskraft, eller fordi det er konkurrerende virksomheter i arbeidsmarkedsregionene som kommunen m\u00e5 forholde seg til. Dersom det skal ha merkbar verdi m\u00e5 avsatt pott tilsvare minst 1% av l\u00f8nnsmassen p\u00e5 virkningstidspunktet. Hva b\u00f8r KS gj\u00f8re for \u00e5 skaffe kommunen st\u00f8rre handlingsrom for \u00e5 etablere og fastsette arbeidstidsordninger som \u00f8ker heltidsandelen? Regimet for \u00e5 lage arbeidsplaner for ansatte i turnus er ikke tilpasset de utfordringene kommunesektoren har, s\u00e6rlig innenfor helse og omsorg. Arbeidstidsreglene som gjelder for tjenestene innenfor helse, omsorg og sosiale tjenester bygger i all hovedsak p\u00e5 turnusarbeid. Bakgrunnen for dette er naturlig nok at dette oftest er tjenester som skal leveres 24/7 365 dager i \u00e5ret. Innenfor flere omr\u00e5der i kommunalsektor er det inng\u00e5tt s\u00e6ravtaler for arbeidstid som b\u00e5de ivaretar arbeidstaker og arbeidsgiver, og som ogs\u00e5 legger til rette for \u00e5 levere tjenester til innbyggerne p\u00e5 en god m\u00e5te. Det er et paradoks at det innenfor helseomr\u00e5dene med turnus, som er det mest krevende omr\u00e5de \u00e5 b\u00e5de bemanne og \u00e5 skape heltid, ikke finnes hensiktsmessige avtaleverkt\u00f8y for \u00e5 finne gode arbeidstidsordninger. Slik regimet er i dag er det kun gjennom en avtale med ansatte eller organisasjonene om gjennomsnittsberegning av arbeidstiden etter arbeidsmilj\u00f8loven kapittel 10.5 at det kan arbeides etter turnus. I praksis kan ansatte eller deres organisasjoner legge ned veto mot turnusarbeid gjennom ikke \u00e5 signere avtale om gjennomsnittsberegning. Dette gj\u00f8res naturlig nok i liten grad, men trusselen gj\u00f8r b\u00e5de at prosesser blir vanskeliggjort, og ogs\u00e5 at mindre relevante forhold trekkes inn som et element i forhandlinger om avtale om gjennomsnittsberegning. I praksis kan det i mange tilfeller stilles sp\u00f8rsm\u00e5lstegn om det er styringsrett over arbeidstid innenfor arbeidsplasser med turnus. Bergen kommune mener KS fortsatt m\u00e5 arbeide for en s\u00e6ravtale som regulerer arbeidstidsbestemmelser innenfor helse og omsorg som gir arbeidsgiver reell mulighet til \u00e5 sikre god kvalitet i tjenestene, mer heltid, mer kompetanse gjennom uken og bedre arbeidsmilj\u00f8. Dersom det ikke lykkes sentrale parter \u00e5 inng\u00e5 en hensiktsmessig s\u00e6ravtale mener Bergen kommune at KS m\u00e5 utfordre statlige myndigheter til \u00e5 finne andre verkt\u00f8y. Et alternativ kan v\u00e6re en forskriftsfestet arbeidstid for turnusarbeider innenfor hele helse og omsorgssektoren, slik en har gjort med \u00abForskrift om arbeidstid i institusjoner som har medleverordninger\u00bb. Et annet alternativ kan v\u00e6re \u00e5 endre kapittel 10.5 i arbeidsmilj\u00f8loven 7 p\u00e5 en m\u00e5te som ikke i praksis fratar arbeidsgiver styringsrett over arbeidsplaner for arbeidstakere som har turnusarbeid. Av alle elementer som KS ettersp\u00f8r i debattheftet, og som Bergen kommune svarer p\u00e5 i denne saken, er en forenkling og forbedring av arbeidstidsregime innenfor turnus i helse og omsorg det klart viktigste for Bergen kommune. Dagens system er for tidkrevende og for lite fleksibelt til \u00e5 etablere hensiktsmessige arbeidstidsordninger. Et enklere og bedre system vil bidra til \u00e5 sikre nok kvalifisert og kompetent bemanning, god kvalitet i tjenestene, heltidskultur og et godt grunnlag for n\u00e6rv\u00e6rsarbeid. 8 "
}