{
  "dokument_id": "9e9c84a2-9b9f-508c-a8ea-a5695105ad02",
  "doc_type": "case_attachment",
  "kommune": 4601,
  "tittel": "Vedlegg planbeskrivelse - Avsluttende kommentar datert 12.04.2024",
  "url": "https://bergen.kommune.no/politikere-utvalg/api/fil/bk360/11700681/Vedlegg-planbeskrivelse-Avsluttende-kommentar-datert-12-04-2024",
  "tekst": "Vedlegg til planbeskrivelse for \u00c5rstad, gnr. 162, bnr. 555, mfl. Bj\u00f8rnsons gate, n\u00e6ringsbygg Arealplan-ID 70550000. Datert 12.04.2024. Avsluttende kommentar Planforslaget bidrar til flere arbeidsplasser i nytt kontorbygg plassert i et sentralt omr\u00e5de som har god kollektivdekning, b\u00e5de ved kort avstand til bybane og bussholdeplasser. Ved at planforslaget ikke legger til rette for bilparkering legges opp til at de ansatte kan benytte kollektivtransport dersom de ikke kan g\u00e5 eller sykle til jobb. Etablering av HC-parkering bidrar til at ansatte som har behov for universelt utformet parkeringsplass f\u00e5r tilgang til det i kontorbygget. At det legges til rette for sykkelparkering i bygget bidrar til \u00e5 tilrettelegge for sykkel som transportmetode. Dette kan bidra positivt til redusering av bilbruk, og samtidig v\u00e6re bra for folkehelsen. Bygget som planlegges revet har ikke kulturhistorisk verdi isolert sett, og planen vil dermed ikke f\u00f8re til fjerning av et viktig kulturhistorisk bygg. Arkitekturen til det planlagte bygget tar hensyn til kulturmilj\u00f8et b\u00e5de i volum, skala og materialbruk. Det nye bygget er utformet med arkitektoniske kvaliteter tilpasset omr\u00e5det. Det har ogs\u00e5 blitt s\u00e6rlig fokusert p\u00e5 stedstilpasning i eksisterende byrom. Dette inneb\u00e6rer tilpassing til eksisterende gatel\u00f8p med s\u00e6rlig vekt p\u00e5 Evangeliekirken, samt mot eksisterende boligbebyggelse i Hulda Garborgs gate. Det planlagte bygget skiller seg likevel litt ut fra eksisterende bygninger i gatel\u00f8pet, og bidrar dermed til \u00e5 skape et samspill med bebyggelsen p\u00e5 begge sider av Bj\u00f8rnsons gate. Skr\u00e5taket mot eksisterende bebyggelse i nord fors\u00f8ker \u00e5 redusere sol- og lysforhold til bakenforliggende hager i minst mulig grad. Det tas ogs\u00e5 hensyn til eksisterende bebyggelse knyttet til innsyn og utsyn, ved \u00e5 etablere tette partier i nordvendt fasade. Materialbruken tar utgangspunkt i materialer som er \u00e5 finne i omkringliggende bebyggelse. Det er fokus p\u00e5 b\u00e6rekraft i prosjektet, og det siktes mot at bygget skal BREEAM-NOR- sertifiseres. "
}