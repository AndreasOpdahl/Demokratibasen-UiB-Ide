{
  "dokument_id": "cea6f209-ab0e-5ffb-bbf5-d86f6c70c5a8",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 4 fra Joel Ysteb\u00f8 (KrF) om \u00f8remerkede midler til ungdomsdiakoner i Bergen S\u00f8r. Utvalg for finans, kultur og n\u00e6ring. ",
  "url": "https://bergen.kommune.no/politikere-utvalg/api/fil/bk360/9755134/Svar-pa-skriftlig-sporsmal-nr-4-fra-Joel-Ystebo-KrF-om-oremerkede-midler-til-ungdomsdiakoner-i-Bergen-Sor-Utvalg-for-finans-kultur-og-naering-",
  "tekst": " BFIN - Seksjon for administrasjon Til Intern korrespondanse Bystyrets kontor V\u00e5r referanse: 2024/05564-3 Saksbehandler: Kristopher Ivan Straus Fra Dato: 24. januar 2024 Byr\u00e5d for finans Svar p\u00e5 skriftlig sp\u00f8rsm\u00e5l nr. 4 fra Joel Ysteb\u00f8 (KrF) om \u00f8remerkede midler til ungdomsdiakoner i Bergen S\u00f8r. Utvalg for finans, kultur og n\u00e6ring. Representanten Joel Ysteb\u00f8 (KrF) har fremmet f\u00f8lgende skriftlige sp\u00f8rsm\u00e5l: \u00abI en situasjon med \u00f8kt utenforskap, mer ungdomskriminalitet og busser som brenner i Bergen s\u00f8r, ser vi en lokalbefolkning i omr\u00e5det som roper etter ideelle og frivillige initiativ. Initiativ som bidrar til inkludering og rusfrie m\u00f8teplasser for unge. Derfor tok Den norske kirke p\u00e5 seg det samfunnsansvaret det er \u00e5 drive ungdomsarbeid i Bergen. Det er med dette bakteppet at ungdomsdiakoner i Bergen s\u00f8r ble prioritert i revidert budsjett for 2023 med 1,7 millioner. Det l\u00e5 som del av avtalen at dette skulle v\u00e6re varige midler. Denne avtalen ble signert av blant andre H\u00f8yre og Senterpartiet. Det var store forventninger til at byr\u00e5det med sine samarbeidspartier ville videref\u00f8re satsingen p\u00e5 ungdomsdiakoner i Bergen s\u00f8r. Undertegnedes klare oppfatning er at dette ikke ble ivaretatt i budsjettforliket for 2024. Likevel nevnte representant Hillers\u00f8y (INP) og representant Hermansen (H\u00f8yre) i bystyredebatten 19. desember at budsjettforliket innebar 800 000 kr til ungdomsdiakoner. H\u00f8yres gruppeleder Pettersen omtalte p\u00e5 samme m\u00e5te dette tilskuddet i sitt svarinnlegg til undertegnede i V\u00e5rt Land 27. desember. Dette er uansett merkelig all den tid kostnaden for ordningen med ungdomsdiakoner er estimert av Bergen kirkelige fellesr\u00e5d (BKF) til 1,7 millioner i \u00e5ret. Det fremg\u00e5r heller ikke av budsjettavtalen at de 800 000 kronene til BKF er \u00f8remerket ungdomsdiakoner. Sp\u00f8rsm\u00e5l til byr\u00e5den: Er to innlegg i bystyresalen og et debattinnlegg i V\u00e5rt Land fra posisjonen, tilstrekkelig for \u00e5 kunne definere de 800 000 kronene til BKF, som \u00f8remerkede midler til ungdomsdiakoner i Bergen s\u00f8r?\u00bb Svar fra byr\u00e5den: Byr\u00e5det anerkjenner det viktige arbeidet Bergen kirkelige fellesr\u00e5d (BKF) gj\u00f8r, og i budsjett for 2024 er det innarbeidet et engangsbel\u00f8p p\u00e5 kr 800.000 til BKF. Dette bel\u00f8pet ble innarbeidet som en del av budsjettavtalen mellom byr\u00e5dspartiene og samarbeidspartiene. I det vedtatte budsjettet er det ikke spesifisert at bel\u00f8pet skal inng\u00e5 som finansiering av ungdomsdiakoner i Bergen s\u00f8r, men byr\u00e5den antar at midlene vil benyttes til ungdomsarbeid i Bergen s\u00f8r, i tr\u00e5d med intensjonene fra bystyret. I den gjeldende \u00f8konomiplanen er bel\u00f8pet kun bevilget for innev\u00e6rende \u00e5r. Det er f\u00f8rst i det kommende budsjettarbeidet for handlings- og \u00f8konomiplan 2025-2028 at byr\u00e5det vil kunne ta stilling til en eventuell varig budsjettbevilgning til BKF for \u00e5 finansiere ungdomsdiakoner i Fana og Ytrebygda. Eivind K. N\u00e6vdal-Bolstad - Byr\u00e5d for finans Dokumentet er godkjent elektronisk. "
}