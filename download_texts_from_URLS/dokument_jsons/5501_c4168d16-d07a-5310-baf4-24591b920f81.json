{
  "dokument_id": "c4168d16-d07a-5310-baf4-24591b920f81",
  "doc_type": "case_presentation",
  "kommune": 5501,
  "tittel": "PLAN 1886 - DETALJREGULERINGSPLAN FOR E8-FLYPLASSTUNNELEN. UTLEGGING TIL OFFENTLIG ETTERSYN.",
  "url": "https://innsyn.tromso.kommune.no/application/getMoteDokument?dokid=2001676132",
  "tekst": "Arkivsak-dok. PLAN-19/00543-19 Saksbehandler Roy Fossum Saksgang: Kommune- og byutviklingsutvalget M\u00f8tedato 04.04.2024 PLAN 1886 - OMR\u00c5DEREGULERING FOR E8- FLYPLASSTUNNELEN. UTLEGGING TIL OFFENTLIG ETTERSYN. Kommunedirekt\u00f8rens innstilling: Forslag til omr\u00e5deregulering 1886 \u2013 E8 Flyplasstunnelen, med plankart, planbestemmelser og planbeskrivelse, datert 15.12.2023 legges ut til offentlig ettersyn. Vedtaket er hjemlet i plan- og bygningslovens \u00a7 12-10. Stig Tore Johnsen Mette Moh\u00e5g Kommunedirekt\u00f8r Direkt\u00f8r for bymilj\u00f8 1. Hva saken gjelder Statens vegvesen har utarbeidet forslag til omr\u00e5deregulering for E8 \u2013 Flyplasstunnelen med henblikk p\u00e5 offentlig ettersyn. Planarbeidet er utf\u00f8rt i et samarbeid med Avinor og Troms\u00f8 kommune. Det anbefales \u00e5 legge planforslaget ut til offentlig ettersyn. Nedenfor er lenke til kartfortelling \u00abE8 Flyplasstunnelen\u00bb som redegj\u00f8r for planforslaget: https://arcg.is/G1yCe1 Bes\u00f8ksadresse: R\u00e5dhusgata 2, 9008 Troms\u00f8 E-post: postmottak@tromso.kommune.no tromso.kommune.no Postadresse: Postboks 6900 Langnes, 9299 Troms\u00f8 Org.nr.: Foretaksregisteret NO 940 101 808 MVA Telefon: 77 79 00 00 2. Bakgrunn for saken og sammendrag. Planforslaget baserer seg p\u00e5 en rekke overordna planer og utredninger som har v\u00e6rt gjenstand for behandling i kommunale, fylkeskommunale og statlige organ. Det gjelder Konseptvalgutredning (lagt fram i 2010), omr\u00e5dereguleringsplan for Langnesomr\u00e5det (plan 1728, vedtatt i kommunestyret 2014), kommunedelplan for ny tverrforbindelse og ny forbindelse til Kval\u00f8ya (vedtatt i kommunestyret 27. april 2016). Det er to hovedelementer i det framlagte planforslaget; - et nytt veg- og tunnelanlegg p\u00e5 strekningen fra Breivika/Stakkevollvegen, gjennom Troms\u00f8ya i tunnel, fram til Kval\u00f8yvegen, videre i en trase mot vest, s\u00f8r for dagens rullebane ved flyplassen (den s\u00e5kalte F2-lenka) og fram mot dagens avkj\u00f8ring til Troms\u00f8 lufthavn. - forlengelse av dagens rullebane (ved Troms\u00f8 lufthavn) s\u00f8rover p\u00e5 inntil 500 m, samtidig som deler av det nye veganlegget \u2013 benevnt F2-lenka \u2013 legges i kulvert under forlengelsen. Forlengelsen er viktig av flyoperative og tekniske hensyn, slik at rullebanen ved landing fra nord kan bli like lang som rullebanen ved landing fra s\u00f8r, det vil si 2400 m, og er en viktig faktor i utviklingen av Troms\u00f8 Lufthavn. I dag er rullebane ved landing fra nord 2000 m. Et hovedpoeng ved planforslagets nye veganlegg er \u00e5 avlaste dagens Tverrforbindelse og bedre st\u00f8y- og st\u00f8vforholdene for milj\u00f8 og bebyggelse p\u00e5 begge sider, og slik sett redusere barriere-effekten av dagens Tverrforbindelse. En tunnel vil avb\u00f8te ulempen for tungtransport knyttet til kombinasjonen av bratt stigning og vinterforhold ved dagens Tverrforbindelse. Videre er det flere utrygge kryss p\u00e5 strekningen. Ved at store deler av dagens trafikk p\u00e5 Tverrforbindelsen flyttes over til ny E8, vil bl.a. rundkj\u00f8ringa i Gi\u00e6verbukta bli avlastet, og trafikkavviklingen bedres. Dermed bedres fremkommeligheten for kollektivtrafikken reint generelt, og ogs\u00e5 for Gi\u00e6verbukta bussterminal. Det er ogs\u00e5 viktig \u00e5 lukke avvik knyttet til dagens vegkulvert i s\u00f8renden av dagens rullebane, av hensyn til de sikkerhetskrav som gjelder. Et hovedm\u00e5l for planforslaget er \u00e5 bygge gode arealeffektive og attraktive l\u00f8sninger for alle trafikantgrupper, b\u00e5de kj\u00f8rende, g\u00e5ende, syklende og kollektivtrafikken. Planforslaget omregulerer arealer som ber\u00f8res av tunnelp\u00e5huggene, med tilh\u00f8rende nytt infrastruktursystem. Det ble varslet planoppstart for utarbeidelse av detaljregulering. Men planforslaget fremmes n\u00e5 som en omr\u00e5deregulering, med krav om detaljregulering for n\u00e6ringsomr\u00e5der p\u00e5 \u00abLangnes-sida\u00bb. Det henger sammen med at planarbeidet ellers m\u00e5tte omfatte detaljerte og nye planbestemmelser for utbyggingen i disse omr\u00e5dene. N\u00e5r det gjelder veganleggene og rullebaneforlengelsen stilles det ikke krav om detaljregulering. Det forutsettes at utbyggingen av disse anleggene skjer innenfor rammen av omr\u00e5deplanens bestemmelser og i henhold l\u00f8sninger for samferdselsanleggene slik disse er beskrevet i framlagte plankart og tegningshefter fra henholdsvis Statens vegvesen og Avinor. 2 Planforslaget (planbeskrivelsen) er ikke entydig mht. om F2-lenka skal utformes med 4 eller 2 kj\u00f8refelt, men gir rom for 4 felt. Fra SVV sin side anses det som \u00f8nskelig med en 4 felts E8 som en gjennomg\u00e5ende standard fra og med Troms\u00f8ysundtunnelen fram til Troms\u00f8 lufthavn, noe planforslaget gir rom for. Samtidig er imidlertid ikke 4 felt p\u00e5 F2- lenka p\u00e5krevet ut fra de trafikktall som forventes. 3. Vedlagte saksdokumenter. Kartfortelling Lokaliseringskart. Plankart 15.12.2023. Bestemmelser 15.12.2023. Planbeskrivelse 15.12.2023. ROS-analyse (Statens vegvesen) ROS-analyse (Avinor) Tegningshefte \u2013 rullebaneforengelse, november 2023. Tegningshefter omr\u00e5deplan, del I, II og III, november 2023 VAO-rammeplan Breivika. VAO-rammeplan Langnes. Notat VAO-l\u00f8sninger, s\u00e6rkrav for fugl. Merknader ifbm. varsel om oppstart. Sum st\u00f8y. Vurdering. Hovedrapport. Geotekniske vurderinger. Setninger, stabilitet, faser. Rapport naturmangfold. Rapport naturfare. NINA-rapport 2145 (Gi\u00e6verbukta) Trafikkanalyser, hovedrapport. I tillegg er det utarbeidet en rekke mer tekniske plantegninger (tverrprofiler, lengdeprofiler, rigg-planer for ulike faser i vegutbyggingen). Det er ogs\u00e5 gjort omfattende grunnunders\u00f8kelser og -boringer som det foreligger rapporter fra. 4. Ber\u00f8rte planer og planstrategiske dokumenter (ikke vedlagt) -Kommuneplanens arealdel, godkjent 29. mars 2017. -Konseptvalgutredning 2010 \u2013 \u00abVegvalg Troms\u00f8\u00bb. -Kommunedelplan for ny tverrforbindelse og ny forbindelse til Kval\u00f8ya, godkjent 27. april 2016. -Omr\u00e5dereguleringsplan for Langnes, godkjent 24.09.2014 (plan 1728). Reguleringsforslaget som n\u00e5 legges fram er i tr\u00e5d med hovedtrekkene i alle de overordna planer og strategier nevnte ovenfor, og er en konkretisering og detaljering av disse. Nasjonal Transportplan 2022-2033 omfatter E8 Flyplasstunnelen som ligger inne med en kostnad p\u00e5 1,8 mrd 2021-kr, men da uten F2-lenke (ny E8 i kulvert under forlenget rullebane), og er det st\u00f8rste enkeltprosjektet i Bypakke Tenk Troms\u00f8. 3 I forbindelse med ny Nasjonal Transportplan vurderes ei \u00f8konomisk ramme for prosjektet som ogs\u00e5 inkluderer F2-lenka. Nasjonal transportplan nevner den nye terminalbygningen ved Troms\u00f8 lufthavn som ble \u00e5pnet i \u00e5r. Forlengelse av rullebanen s\u00f8rover er imidlertid ikke nevnt. 5. Planfakta og kort planbeskrivelse. Det avsettes byggeomr\u00e5der \u2013 totalt 116 daa \u2013 fordelt p\u00e5 hhv. n\u00e6ringsbebyggelse (95 daa), forretning/kontor (13 daa) og boliger (8 daa). Det avsettes omr\u00e5der for samferdselsanlegg og teknisk infrastruktur \u2013 totalt 444 daa \u2013 fordelt p\u00e5 hhv. kj\u00f8reveg (68 daa), gang/sykkelveg og fortau (20 daa), lufthavn (211 daa), havn (3,7 daa), kombinerte form\u00e5l for samferdselsanlegg og teknisk infrastruktur (30 daa). Det avsettes omr\u00e5der for gr\u00f8nnstruktur \u2013 totalt 58,4 daa \u2013 fordelt p\u00e5 hhv. friomr\u00e5der (34,4 daa), park (3,3 daa), vegetasjonsskjerm (8 daa), kombinerte gr\u00f8nnstrukturform\u00e5l (12,3 daa). Det avsettes omr\u00e5der for bruk og vern av sj\u00f8 og tilh\u00f8rende strandsone \u2013 totalt 194 daa \u2013 fordelt p\u00e5 hhv. havneomr\u00e5de (2 daa), friluftsomr\u00e5de i sj\u00f8 og vassdrag 192 daa). Det avsettes ogs\u00e5 henynssoner med byggeforbud rundt veg, bane og flyplass. Plankart. Planomr\u00e5det er omfattende, og delt i to hovedomr\u00e5der; Breivika og Langnes, med et mellomliggende omr\u00e5de som er selve tunnelen under bakken, med sm\u00e5 virkninger for arealbruken p\u00e5 markoverflata (bakken/terreng). P\u00e5 markflata over tunnelen vil gjeldende reguleringsplaner videref\u00f8res. (Vist med skr\u00e5, svart skravur nedenfor). 4 Plankart Breivika. Med r\u00f8dt er p\u00e5f\u00f8rt angivelser av veger og omr\u00e5der mht. forst\u00e5elsen av planomr\u00e5det og sammenhengen til tilst\u00f8tende omr\u00e5der. Vertikal sort stipling markerer midlertidig riggomr\u00e5der. De vesentligste endringene i arealbruk og arealform\u00e5l ift. gjeldende reguleringsplaner er: - Nytt tunnell\u00f8p og tunnelportal i tilknytning til dagens rundkj\u00f8ring med avkj\u00f8ring til Troms\u00f8 Havn/Circle K. - Adkomst til Botanisk Hage, Ishavsbyen VGS og til boliger i Breiviklia l\u00f8ses som ny adkomstveg, i bru over ny vegtunnel/portal, og ny bru ved Breivikatunnelen, gjennom etablering av nytt kryss med Erling Kjeldsens veg (dagens Tverrforbindelse). - Langs ny adkomstveg reguleres gang- og sykkelveg i 5,0 meters bredde, og vil v\u00e6re en videref\u00f8ring av av dagens adkomst for g\u00e5ende og syklende til dette omr\u00e5det. - I tilknytning til ny tunnel/tunnelportal reguleres areal for gr\u00f8nnstruktur/midlertidig riggomr\u00e5de og annen veggrunn. Sistnevnte pga. at Statens vegvesen m\u00e5 eie grunn der det er mindre enn 10 meter ned til tunnel. - Adkomstsonen for Botanisk hage reguleres som offentlig friomr\u00e5de \u2013 park. - Eksisterende boliger i Breiviklia gis boligform\u00e5l. Disse er regulert som byggeomr\u00e5de for offentlig form\u00e5l i gjeldende reguleringsplan godkjent 21. august 1985. - En del eksisterende virksomheter foresl\u00e5s med endret form\u00e5l (fra havneterminal til n\u00e6ringsbebyggelse). - I tilknytning til havnearealene avsettes hensynssoner for infrastruktur med henblikk p\u00e5 ivaretakelse av vannforsyning (ny hovedledning), h\u00e5ndtering av overvann og flomsituasjoner, samt vaskevann fra ny vegtunnel. 5 Breivika \u2013 Botanisk Hage. Dagens situasjon med markering av riggomr\u00e5der (orange skravur) og veganleggene, gang-/sykkel i rosa. 6 Plankart Langnesomr\u00e5det. Med r\u00f8dt er p\u00e5f\u00f8rt bl. a. vegnavn mht. forst\u00e5elsen av planomr\u00e5det og sammenhengen til tilst\u00f8tende omr\u00e5der. Vertikal sort stipling markerer midlertidige riggomr\u00e5der. Vesentlige endringer i arealbruk i forhold til gjeldende omr\u00e5dereguleringsplan for Langnes (plan 1728) er: - Nytt tunnell\u00f8p og tunnelportal dr\u00f8yt 200 m s\u00f8r for Langnestunnelen. Dette medf\u00f8rer reduksjon i byggeomr\u00e5der til n\u00e6ringsform\u00e5l, og etablering av ny adkomstveg fra Langnesvegen for eksisterende bebyggelse og ny bebyggelse i disse omr\u00e5dene. - Det avsettes ikke egne kollektivfelt i planen. Slik sett videref\u00f8res ikke eksisterende kollektivfelt fra krysset Langnesvegen-Kval\u00f8yvegen og nordover til Workinn-rundkj\u00f8ringa. - Gang-/sykkelveg reguleres med trase i forlengelse av Fiolvegen langs ny adkomstveg (vil v\u00e6re en flytting noe \u00f8stover ift. gjeldende plan 1728). - Byggeomr\u00e5de for renovasjon videref\u00f8res ikke, men reguleres som annet vegareal/gr\u00f8nnstruktur. - Det avsettes betydelige bestemmelsesomr\u00e5der for \u00e5 sikre n\u00f8dvendige arealer for midlertidige riggomr\u00e5der. - Friomr\u00e5de/byggeforbudsomr\u00e5de/sikringssone i tilknytning forlengelse s\u00f8rover av Troms\u00f8 lufthavns rullebane, jf. plan 1728, reguleres som samferdselsanlegg-lufthavn. 7 - Det reguleres en sikringssone ved s\u00f8renden av dagens rullebane slik at det kan bygges en vegkulvert parallelt med og for \u00e5 erstatte dagens vegkulvert (som ikke videref\u00f8res n\u00e5r rullebanen forlenges, pga. for d\u00e5rlig b\u00e6reevne). - Et areal sikres for etablering av en st\u00f8rre transformatorstasjon, ifbm. at Arva s\u00f8ker NVE om konsesjon etter energilovgivningen (b\u00e5ndlegging etter annen lov). Langnesvegen \u2013 Langnestunnelen. Dagens situasjon med markering av riggomr\u00e5der (orange skravur) og veganleggene. Gang-/sykkel i rosa. Vegtunnelen drives fra Langnessida hvor behovet for masser er stort, til nytt veganlegg og rullebaneforlengelse. 6. Planprosessen. Oppstartsm\u00f8te i plansaken ble avholdt mellom Statens vegvesen og Troms\u00f8 kommune 22. juni 2017. Oppstart av planarbeid ble varslet i juli 2017 og det ble avholdt \u00e5pent informasjonsm\u00f8te 28. august 2017. Det har i to ganger blitt varslet om utvidet planomr\u00e5de, hhv. 23. mars 2018 og 9. juni 2020. Det ble ogs\u00e5 redegjort for planforslaget i Regionalt planforum i mars 2023. Det har kommet 33 innspill til varslene om oppstart og utvidet planomr\u00e5de. Disse er kommentert i dokumenter som f\u00f8lger vedlagt. Det er ikke kjent innspill som tilsier at planarbeidet m\u00e5 stanses. Det framkom heller ikke merknader i Regionalt planforum som tilsier stans i planarbeidet eller prosessen. 8 Planforslaget som n\u00e5 fremmes er en omr\u00e5deregulering med krav om detaljregulering for n\u00e6ringsomr\u00e5der p\u00e5 \u00abLangnes-sida\u00bb. Dette kravet videref\u00f8res, all den tid at det foreliggende planforslaget og prosessen ikke har omfattet vurderinger og studier for ny utbygging i disse n\u00e6ringsomr\u00e5dene. For \u00f8vrig er betydelige deler av disse n\u00e6ringsomr\u00e5dene foresl\u00e5tt som riggomr\u00e5der (gjelder de ubebygde delene). Ber\u00f8rte grunneiere og sektormyndigheter ble varslet om denne endringen i november 2023. Statsforvalter hadde ingen merknader til endring av plantype. Planforslaget er for \u00f8vrig en naturlig oppf\u00f8lging av, og er forankret i Konseptvalgutredningen av 2010 (Vegvalg Troms\u00f8), der man anbefalte kombinasjonsalternativet; et utvidet tilbud for kollektiv, gange og sykling i kombinasjon med tunnell\u00f8sning mellom Brevika og Langnes. Videre er foreliggende planforslag i tr\u00e5d med trasevalget for tunnel mellom Breivika og Langnes, som ble vedtatt i 2016 (kommunedelplan), da tunnelportalen p\u00e5 \u00abLangnessida\u00bb ble flyttet 500 m s\u00f8rverfra dagens Tverrforbindelse/E8 500 m til nytt kryss med Kval\u00f8yvegen. Arealbruken i planforslaget er alts\u00e5 i hovedtrekk i samsvar med gjeldende arealplaner. Planarbeidet og prosessen er koordinert av Statens vegvesen som fremmer planforslaget, med betydelige bidrag fra Avinor vedr\u00f8rende rullebaneforlengelsen (p\u00e5 \u00abLangnessida\u00bb) og Troms\u00f8 kommune vedr\u00f8rende rammeplan for VAO (vannforsyning, avl\u00f8p og overvannsh\u00e5ndtering). I forbindelse med planarbeidet og planprosessen er det utarbeidet en avtale om plansamarbeid mellom Statens Vegvesen og Avinor, og etablert en styringsgruppe. Troms\u00f8 kommune har ikke v\u00e6rt representert i styringsgruppen. Det er foreligger en samarbeidsavtale mellom Avinor og SVV som omhandler utbyggingsrekkef\u00f8lge og rekkef\u00f8lge og vilk\u00e5r for ulike tiltak og forhold i den delen av planforslaget hvor rullebaneforlengelsen og veganlegget samlokaliseres. Samarbeidsavtale foreligger ikke i underskrevet forstand, pr. i dag. Avinor har i m\u00f8te med Troms\u00f8 kommune framholdt at en signert samarbeidsavtale er et vilk\u00e5r for dem mht. at behandling av planforslaget skal skje p\u00e5 politisk niv\u00e5 med henblikk p\u00e5 offentlig ettersyn. Samtidig har Avinor uttrykt at de kan stille seg bak planforslaget slik det n\u00e5 foreligger. Statens vegvesen har i brev av 15. mars 2024 viser til at det er framforhandlet en omforent avtale, med unntak av et punkt (kostnader/kostnader og vederlag) som er l\u00f8ftet for avklaring i Samferdselsdepartementet. For \u00f8vrig presiserer vegvesenet at man som tiltakshaver og kommunen som planmyndighet ikke er bundet av at denne avtalen m\u00e5 v\u00e6re signert f\u00f8r politisk behandling av planforslaget. Videre detaljprosjektering og selve etableringen av nytt vegsystem og rullebaneforlengelse m\u00e5 skje i et n\u00e6rt samarbeid mellom akt\u00f8rene (driving av tunnel, utfylling av tunnelmasser i sj\u00f8, behov for \u00e5pne veger, ivareta flom- og overvann, hensynet til sikkerhet for anleggsarbeidene, allmennheten og operativ drift ved lufthavna). 9 Endelig utbyggingsrekkef\u00f8lge p\u00e5 de regulerte tiltakene er imidlertid ikke avgjort. Statens vegvesen som forslagsstiller \u00f8nsker at Troms\u00f8 kommune n\u00e5 legger planforslaget ut til offentlig ettersyn, noe en kan slutte seg til. 7. Planvurdering med hensyn til arealbruk. 7a. Omr\u00e5deregulering - detaljregulering. Planarbeidet ble alts\u00e5 varslet som en detaljregulering, men fremmes n\u00e5 som en omr\u00e5deregulering for deler av planomr\u00e5det \u2013 n\u00e6ringsomr\u00e5der p\u00e5 Langnessida. Virkningen av en vedtatt plan mht. arealbruk og arealform\u00e5l vil imidlertid v\u00e6re den samme, uavhengig av om planforslaget vedtas som en detaljregulering eller omr\u00e5deregulering. 7b. Forholdet til KPA og KPS, og gjeldende reguleringsplan. Trasevalget for E8 og ny Flyplasstunnel p\u00e5 den aktuelle strekningen, ble gjort i 2016. (Se sak 76/2016 i kommunestyret; \u00abKommunedelplan for ny hovedveg Breivika \u2013 Langnes- Kval\u00f8ya\u00bb). Planforslaget som n\u00e5 fremmes er i samsvar med trasevalget som da ble gjort. Kommuneplanens samfunnsdel (vedtatt juni 2020) gir ikke konkrete, nye f\u00f8ringer ift. nevnte trasevalg, men understreker at Troms\u00f8 skal v\u00e6re en drivkraft i den regionale, nasjonale og arktiske regionen. Videre heter det at Troms\u00f8 skal styrkes som regionens knutepunkt for fly, og annen samferdsel. Utvidelsen av lufthavnens terminalbygning som er gjort, og en forlengelse av rullebanen som n\u00e5 foresl\u00e5s, anses \u00e5 v\u00e6re i tr\u00e5d med KPS. Ogs\u00e5 videre utvikling av E8 som stamveg helt fram til Troms\u00f8 lufthavn vil v\u00e6re en styrking av Troms\u00f8 som knutepunkt i regionen. For \u00f8vrig vises ogs\u00e5 til at plan 1728 (omr\u00e5deregulering for Langnesomr\u00e5det) tilrettelegger b\u00e5de rullebaneforlengelse og F2-lenka i kulvert under. Avviket er lokaliseringen av tunnelportalen som i plan 1728 lagt til nedre del av Erling Kjeldsens veg (dagens Tverrforbindelse). Dette avviket er imidlertid alts\u00e5 \u00abhjemlet\u00bb i kommunale planvedtak i og med godkjenningen i 2016 av KDP for ny hovedveg Breivika-Langnes-Kval\u00f8ya. 7c. Statlige planretningslinjer, Tenk Troms\u00f8 og 0-vekstm\u00e5let. Statlige planretningslinjer for samordnet bolig-, areal- og transportplanlegging skal legges til grunn for all planlegging. I pkt. 3 heter det: Utbyggingsm\u00f8nster og transportsystem b\u00f8r fremme utvikling av kompakte byer og tettsteder, redusere transportbehovet og legge til rette for klima- og milj\u00f8vennlige transportformer. I henhold til klimaforliket er det et m\u00e5l at veksten i persontransporten i storbyomr\u00e5dene skal tas med kollektivtransport, sykkel og gange. 10 P\u00e5 Langnes-sida legger planforslaget til rette for forbedringer for syklende og gange ved etablering av g/s-veg langs Kval\u00f8yvegen, og ikke minst gjennom bygging gang- /sykkelbru over ny kj\u00f8reveg. Videre reguleres gang-/sykkelveg i forlengelsen av Fiolvegen, p\u00e5 oversiden av ny tunnelportal, i tr\u00e5d med omr\u00e5dereguleringen av 2014. P\u00e5 Breivik-sida videref\u00f8res dagens adkomst for g\u00e5ende og syklende til Botanisk hage og Ishavsbyen VGS, samt boligene i Breiviklia. Det legges til rette for at adkomsten anlegges som en sykkelveg med fortau (bredde 5,0m). Det legges ogs\u00e5 til rette fortau p\u00e5 \u00f8stsiden av Stakkevollvegen videre nordover langs Terminalgata og fram til eksisterende holdeplass og fotgjengerundergang ved Ishavsbyen VGS. Gjennomf\u00f8ring slike tiltak er i tr\u00e5d med m\u00e5let om bedre tilrettelegging for gange og sykling (klima- og milj\u00f8vennlige transportformer). Tilretteleggingen for kollektiv er ikke tydelig, i og med at det ikke avsettes separate kolletiv felt, slik som f. eks. i omr\u00e5deplanen for Langnes (plan 1728). Samtidig legger planforslaget til rette for et nytt stort kj\u00f8reveganlegg, i og med tunnelen og F2-lenka. Gjennom det avlastes dagens E8 (Tverrforbindelse) og rundkj\u00f8ring/kryss i Gi\u00e6verbukta. I sum \u00f8ker dette kapasitet for personbiltrafikk. Generell erfaring tilsier imidlertid at \u00f8kt kapasitet p\u00e5 sikt kan bli benyttet og at situasjonen med k\u00f8 gjenoppst\u00e5. Planforslaget kan dermed medvirke til \u00f8kning i biltrafikk i en st\u00f8rre sammeheng, og vil da ikke uten videre v\u00e6re i samsvar med 0- vekstm\u00e5let. I hvilken grad det vil v\u00e6re tilfellet \u00abtotalt i Troms\u00f8\u00bb, vil henge sammen med utviklingen i andre deler av vegnettet, herunder mulige tiltak p\u00e5 dagens Tverrforbindelse. Det kan f. eks. v\u00e6re redusert fartsgrense, innsnevring av kj\u00f8rebane (fjerne \u00abkrabbefeltet\u00bb opp Tverrforbindelsen) og nye kryss ved hhv. Gr\u00f8nn\u00e5sen kirke/Dramsvegen og Veslefrikkvegen/Hansine Hansens veg. Ogs\u00e5 innf\u00f8ring av bompenger i januar 2023 synes \u00e5 ha hatt effekt p\u00e5 utviklingen i b\u00e5de total trafikkmengde, og ikke minst fordelingen over d\u00f8gnet (vurdert ut fra de relativt kortvarige erfaringene s\u00e5 langt). Slik sett er det andre tiltak uavhengig av arealbruk, som kan ha vel s\u00e5 stor betydning for 0-vekst. Videre vil st\u00f8y- og st\u00f8vulempen for eksisterende boliger langs dagens Tverrforbindelse kunne reduseres p\u00e5 en 2,5 km lang strekning. Samtidig tilrettelegger planforslaget for tryggere forhold for fotgjengere og syklister. Utbyggingen av samferdselstiltakene iht. planforslaget ber\u00f8rer heller ikke naturforekomster eller kulturminner med s\u00e6rskilt vern, som er andre hensyn i statlighe planretningslinjer, og vil bedre framkommeligheten for n\u00e6ringstrafikk. Alt i alt anses planforslaget dermed \u00e5 balansere de ulike hensynene nedfelt i statlige planretningslinjer for samordnet bolig-, areal- og transportplanlegging. 11 7d. Samfunnssikkerhet, grunnforhold Det er lagt fram ROS-analyser fra b\u00e5de Avinor og Statens vegvesen sin side. Vegvesenet har vurdert 22 hendelser i sin ROS-analyse. Selve tunnelen bygges med to atskilte l\u00f8p og med n\u00f8dutgangser/r\u00f8mningsveg mellom l\u00f8pene, som i seg selv vil v\u00e6re et vesentlig sikkerhetstiltak ved ulykker. Det er videre gjort omfattende grunnunders\u00f8kelser, spesielt i tilknytning Langnes-sida av planen. Forlengelsen av rullebanen inneb\u00e6rer stort behov for massoppfylling. Dermed belastes dagens grunn som er preget av bl\u00f8tbunn/leire/marine avsetninger med 8 til 13 meter ned til fast lag (antatt morene). Iht. rapport fra Norconsult oppn\u00e5s tilstrekkelig stabilitet mot vest, men mot s\u00f8r viser beregningene \u00aben noe anstrengt stabilitet i de lange bruddflatene gjennom mudringsmassene\u00bb. Det beskrives ogs\u00e5 d\u00e5rlig stabilitet ifbm. steinfylling over mudringsmasser i front av rullebaneforlengelsen. Det er gjort beregninger av setninger som vil oppst\u00e5 som f\u00f8lge av oppfylling for rullebaneforlengelsen. Det er utarbeidet forel\u00f8pige forslag til anleggsrekkef\u00f8lge for \u00e5 sikre geotekniske hensyn. Alt i alt er det utfordringer med bakgrunn i stormflo og vanskelige grunnforhold de mest sentrale, men er utfordringer som kan l\u00f8ses gjennom realisering og utbygging iht. planforslaget. Avinor p\u00e5peker i sin ROS-analyse at n\u00e6rheten mellom rullebane og veganlegget i seg selv inneb\u00e6rer visse risikomomenter, b\u00e5de i driftsfasen og utbyggingsfasen (\u00abfremmede\u00bb objekter inn p\u00e5 rullebanen s\u00e6rlig ifbm. anleggsarbeid, \u00f8kt risiko for fly utenfor rullebanen da rullebanen kortes ned ifbm. anleggsarbeidene, sn\u00f8rydding kollisjon fly-fugl) 7e. Naturmangfold N\u00e6rmeste inngrepsfrie naturomr\u00e5de (INON) ligger i god avstand fra planomr\u00e5det og kommer ikke i konflikt med planforslaget. Det finnes heller ikke naturvernomr\u00e5der i n\u00e6rheten av planomr\u00e5det. Grind\u00f8ysundet naturreservat er 5 km s\u00f8r for planomr\u00e5det. Det er observert store mengder \u00abfremmede\u00bb plantearter innenfor planomr\u00e5det, i likhet med hva som er situasjonen p\u00e5 Troms\u00f8ya for\u00f8vrig. Hovedandelen av artene registrert innenfor omr\u00e5det har status som livskraftig. Planen kommer ikke i ber\u00f8ring av r\u00f8dlistede plantearter. Den planlagte utbyggingen vil p\u00e5virke truet eller verdifullt naturmangfold noe, spesielt bl\u00f8tbunnsomr\u00e5dene. Verdien av naturen vurderes til stor/middels. Omfanget av tiltaket er stort, men er knyttet til omr\u00e5der med stor p\u00e5virkning fra f\u00f8r, og konsekvensen er satt til forringet. Mange fuglearter er registrert i de verdifulle strand- og bl\u00f8tbunnsomr\u00e5dene i tilknytning til Langnes. Ny veg vest for rullebanen vil beslaglegge noe av bl\u00f8tbunnsomr\u00e5det. 12 Innerst i Gi\u00e6verbukta (\u00f8st for rullebanen) er det registrert en lokalitet med \u00e5pent vann, som fungerer som en overvintringsplass for and- og vadefugl. Planforslaget, i likhet med gjeldende omr\u00e5deregulering (plan 1728), legger opp til at det ikke lenger skal v\u00e6re \u00e5pent vann innerst i bukta. Dette for \u00e5 gj\u00f8re omr\u00e5det uattraktivt for fugl, og dermed redusere faren for \u00abbird-strike\u00bb (kollisjon fly-fugl). Alternative overvintringsplasser med \u00e5pent vann for disse artene er elveoset ved Tromsdalesleva/b\u00e5thavna, Hamna-omr\u00e5det og ved Grindneset. I foreliggende VAO-rammeplan er det beskrevet overvannstiltak i form av kanaler/pumpeledning, og en \u00e5pen flomveg ved Gi\u00e6verbukta, for \u00e5 sikre en n\u00f8dvendig flom- og overvannsh\u00e5ndtering. Overvann fra Langnes Handelspark og \u00abBo-Nord-bekken\u00bb og overvannsystem fra Workinn-omr\u00e5det har utl\u00f8p ut i Gi\u00e6verbukta Innerst i Gi\u00e6verbukta er overvintringsomr\u00e5det markert med gult. Med r\u00f8d pil mot h\u00f8yre er markert dagens \u00abl\u00f8ype\u00bb for fuglenes inn/ut-flyging. R\u00f8d pil nedover i bildet markerer sannsynlig \u00abfluktrute\u00bb om overvintringsomr\u00e5det videref\u00f8res, i kombinasjon med forlengelse av rullebane og bygging av F2-lenka. \u00d8kt risiko for bird-strike vil da v\u00e6re sannsynlig. Illustrasjon fra NINA-rapport. 13 Gi\u00e6verbukta/rullebaneforlengelse. Utsnitt av VAO-rammeplan med tiltak som vil avb\u00f8te tilslamming i eksisterende overvannsystem som ellers ville skjedd ifbm. rullebaneforlengelsen. Tiltakene suppleres med avskj\u00e6rende systemer ovenfor ny tunnel/tunnelportal. 7f. Landskap, bybilde. Breivika-delen av planomr\u00e5det er preget av store veganlegg, n\u00e6ringsbebyggelse og kaianlegg knyttet til Troms\u00f8 Havn, uten s\u00e6rskilt egenverdi rent estetisk. Botanisk Hage er imidlertid et verdifullt parkmessig innslag i ytterkant av planomr\u00e5det. Planforslaget endrer ikke p\u00e5 disse hovedinntrykkene i vesentlig grad. Botanisk hage vil gavnes av at trafikken forventes redusert betydelig p\u00e5 Erling Kjeldsens veg s\u00f8r for hagen, og med det ulempene i form av st\u00f8y og st\u00f8v. Men samtidig vil visse n\u00e6rf\u00f8ringsulemper oppst\u00e5 med ny tunnelportal p\u00e5 nordsiden, ikke minst i anleggsfasen. Mot \u00f8st og Stakkevollvegen vil ny adkomstveg til hagen, boligene i Breiviklia og Ishavsbyen VGS gi mertrafikk ift. dagens situasjon, og dermed en viss \u00f8kning i ulemper for Botanisk Hage. Planforslaget legger opp til beplantende jordvoller som avb\u00f8tende tiltak ift. st\u00f8v og st\u00f8y. I samarbeid med Botanisk Hage er kommet fram forslag om \u00e5 anlegget steinbed, med fargesterk beplanting for \u00e5 signalisere hva Botanisk Hage byr p\u00e5. Attraksjonen er i dag noen grad \u00abgjemt\u00bb bak voller og annen beplanting. Planforslaget illustrerer ikke i hvordan tiltakene vil bli utformet. Det vil v\u00e6re \u00f8nskelig med fokus p\u00e5 dette i det videre plan-og prosjekteringsarbeidet. Endringer i markflater vil f\u00f8rst og fremst v\u00e6re knyttet til selve anleggsarbeidet, s\u00e6rlig ifbm. ny tunnel og tunnelportal, og som vil fjerne siste rest av det svake kulturmarkpreget i omr\u00e5det. Alt i alt vil like fullt de store hovedtrekkene i landskapsbildet v\u00e6re gjenkjennelig etter at veganlegget er utbygd, da de nye anleggene i stor grad bygger videre p\u00e5 eksisterende trafikkanlegg. 14 Langnesdelen av planomr\u00e5det er ogs\u00e5 preget av store anlegg for vegtrafikk og flytrafikk (rullebanen). Innslag av n\u00e6ringsbebyggelse gj\u00f8r seg ogs\u00e5 gjeldende. Det samme kan sies om bl\u00f8tbunnsomr\u00e5det i Gi\u00e6verbukta og s\u00f8r for dagens rullebane. Naturpreget som vegetasjon og ubebygde terrengflater utgj\u00f8r, framst\u00e5r som fragmentert og uten noen s\u00e6rskilt estetisk verdi. Dette preget forsterkes gjennom den foresl\u00e5tte utbyggingen. Alt i alt vil like fullt de store hovedtrekkene i landskapsbildet v\u00e6re gjenkjennelig etter at veganlegget er utbygd, da de nye anleggene i stor grad bygger videre p\u00e5 eksisterende trafikkanlegg, og at selve vegtunnelen netopp er en tunnel, under bakken. 7g. N\u00e6rmilj\u00f8, st\u00f8y Det er utf\u00f8rt beregninger av st\u00f8y fra b\u00e5de vegtrafikk og flytrafikk, separat. Det foreligger ogs\u00e5 en vurdering av sum st\u00f8y \u2013 fra b\u00e5de vegtrafikk og flytrafikk. Det er dokumentert at st\u00f8yforholdene for eksisterende boliger ikke endres vesentlig som f\u00f8lge av planforslaget. Det er 15 boliger innenfor planomr\u00e5det det er tale om. Det gjelder boligene i Breiviklia som n\u00e5 reguleres som s\u00e5dan, samt boliger langs Huldervegen og Kval\u00f8yvegen. Framlagte planbestemmelser p\u00e5byr tiltakshaver \u00e5 tilby gjennomf\u00f8ring av st\u00f8ydempende tiltak der st\u00f8yniv\u00e5 fra vegtrafikk overskrider Lden 55 dB utenfor rom til st\u00f8yf\u00f8lsom bruk, og der detaljert vurdering i byggeplanfasen viser at innend\u00f8rs st\u00f8yniv\u00e5 fra vegtrafikk blir over Lp,A,24t 30 dB. Trafikkanalysene tilsier at biltrafikken p\u00e5 Erling Kjeldsens veg kan reduseres betydelig ved realisering av planforslaget, en \u00e5rsd\u00f8gntrafikk (\u00c5DT) p\u00e5 1000 er skissert (sml. dagens trafikk med \u00c5DT p\u00e5 snaut 15000). Dermed reduseres milj\u00f8ulempene i form av st\u00f8y og st\u00f8v tilsvarende for bebyggelse p\u00e5 begge sider av vegen. Ogs\u00e5 barriere-effekten som dagens Tverrforbindelse utgj\u00f8r minskes, som en konsekvens av redusert biltrafikk og redusert hastighetsniv\u00e5. En slik reduksjon trafikkmengder i milj\u00f8gevinster forutsetter lavere fartsgrense fortrinnsvis i kombinasjon med fysiske tiltak p\u00e5 dagens Erling Kjeldsens veg. 7h. Trafikk, framkommelighet avlastet veg Det er gjort omfattende analyser av vegtrafikken og simulering av trafikken i ulike scenarier, med vesentlig vekt p\u00e5 avviklingsforholdene i kryssene. Analyseomr\u00e5det omfatter vegnettet utenfor planomr\u00e5det. Gjennom bygging av ny tunnel, og dermed avlasting av dagens Tverrforbindelse, vil framkommeligheten bedres for kollektivtrafikken mellom UIT/UNN og Gi\u00e6verbukta. Ved at man n\u00e5 avlaster eksisterende Tverrforbindelse vil situasjonen her bedres betraktelig, noe som aktualiserer endinger b\u00e5de i trafikkm\u00f8nster og arealbruk; s\u00e5 som kryssinger ifbm. Dramvegen/Gr\u00f8nn\u00e5sen kirke og ved UIT. Dette planlegges og utredes i en egen prosess. Ogs\u00e5 hvordan dagens Tverrforbindelse inng\u00e5r i systemet for trafikkavvikling i de periodene vegtunnelene p\u00e5 Troms\u00f8ya er stengt eller har redusert kapasitet (f. eks. ved langvarig rehabiliteringsarbeider). 15 Totalt sett vil vegl\u00f8sningen gi bedre framkommelighet og regularitet for n\u00e6ringstrafikken Breivika, Langnes, Troms\u00f8 lufthavn og videre over til Kval\u00f8ya og nordover til Karls\u00f8y kommune. Trafikktall p\u00e5 framtidig og eksisterende vegnett ved komplett utbygging. Trafikktall p\u00e5 eksisterende vegnett 2020. 16 Likeledes kan framkommeligheten for g\u00e5ende og syklende bedres ved at det oppn\u00e5s mer sammenhengende, separate l\u00f8sninger for disse trafikantgruppene. Det m\u00e5 p\u00e5pekes at slik tiltak ogs\u00e5 m\u00e5 gjennomf\u00f8res i tilst\u00f8tende omr\u00e5der, herunder Tiltakspakke Langnes. P\u00e5 Breiviksida m\u00e5 planforslaget ses i sammenheng med utbedringen av Stakkvollvegen, med sin tilrettelegging for de ulike trafikkantgruppene. 7 i. Friluftsliv Forlengelsen av rullebanen inneb\u00e6rer at den i forhold til Sj\u00f8lundfj\u00e6ra vil oppleves \u00e5 komme n\u00e6rmere og slik sett utgj\u00f8re en viss forringelse av dette friluftsomr\u00e5det. Men det presiseres at den s\u00f8ndre \u00ablandingsterskelen\u00bb p\u00e5 rullebanen ikke flyttes. Rullebane-forlengelsen vil ikke i seg selv vesentlig endre st\u00f8yforholdene. Sj\u00f8lundfj\u00e6ra er f\u00f8rst og fremst preget av padleaktivitet i regi av Troms\u00f8 havpadleklubb med sine naust, men ogs\u00e5 andre benytter omr\u00e5det til rekreasjon og grilling. Aktiviteten vil kunne videref\u00f8res som i dag. Gi\u00e6verneset like vest for rullebanen inng\u00e5r i friluftsomr\u00e5det Sandnessundet som p\u00e5 sin side er kartlagt som et sv\u00e6rt viktig friluftsomr\u00e5de. Gi\u00e6verneset i seg selv er ikke registrert som friluftsomr\u00e5de, og er regulert for samferdselstiltak i omr\u00e5dereguleringen for Langnesomr\u00e5det (plan 1728). Planforlaget inneb\u00e6rer slik sett ikke inngrep med omfang av stor betydning i viktige friluftsomr\u00e5der. 7 j. VAO-rammeplan. Det er utarbeidet planer for Breivika-omr\u00e5det og Langens omr\u00e5det, hvor lokale l\u00f8sninger for overvannsh\u00e5ndtering er markert p\u00e5 plankart. I Breivika m\u00e5 for\u00f8vrig eksisterende ledninger og nett legges om som f\u00f8lge av vegtiltakene. I tillegg etableres eget system for vannh\u00e5ndtering for tunnelen. Et meget viktig forhold i prosessen har v\u00e6rt overvannstiltak p\u00e5 \u00abLangnes-sida\u00bb. Store mengder overvann drenerer i dag til Gi\u00e6verbukta, herunder fra omr\u00e5det Langnes Handelspark. Det har i arbeidet med VAO-rammeplanen f\u00f8lgelig blitt unders\u00f8kt om man gjennom store og avkj\u00e6rende overvannsanlegg og flomveier kunne lede overvann ut av Gi\u00e6verbuktaomr\u00e5det. Imidlertid ville det betinge sv\u00e6rt kostbare tiltak. Man har kommet til at det uansett m\u00e5 bygges et hovedsystem for h\u00e5ndtering av av overvann og flomvann nede i Giv\u00e6rebukta, men med tillegg av avskj\u00e6rende anlegg ovenfor tunnelportalen som f\u00f8rer avrenning s\u00f8r for rullebaneforlengelsen, samt avskj\u00e6ring av Prestvannet nedb\u00f8rsfelt som ledes s\u00f8r for Norr\u00f8na-feltet. 8. Konklusjon Det anbefales \u00e5 legge planforslaget ut til offentlig ettersyn. Det er et gjennomarbeidet planforslag med utredninger som utgangspunkt for arealavklaringer p\u00e5 begge sider av Troms\u00f8ya. 17 En grunnleggende utfordring med reguleringsplanforslaget er at realisering av henholdsvis rullebaneforlengelse og veganleggene (E8- Flyplasstunnelen med F2- lenka), ikke sammenfaller i tid, slik Nasjonal transportplan foreligger pr. i dag. Det er b\u00e5de en \u00f8konomisk og teknisk utfordring, og vil i tillegg gi en lengere anleggsperiode totalt sett. Men for Troms\u00f8samfunnet anses begge prosjektene som viktige; rullebaneforlengelsen som vil bedre regularitet og sikkerheten ved Troms\u00f8 lufthavn, og F2- lenka som muliggj\u00f8r, sammen med ny tunnel, avlastning av trafikkmengden ved rundkj\u00f8ring og kryss i Gi\u00e6verbukta, og dagens Tverrforbindelse. F\u00f8lgelig er det vesentlig n\u00e5 \u00e5 bringe planforslaget videre, slik at det kan gj\u00f8res vurderinger gjennom en formell h\u00f8ring for \u00e5 avklare vilk\u00e5r og bestemmelser for de ulike utbyggingstiltakene. Vedtakskompetanse Kommune- og byutviklingsutvalget. Vedlegg 18 "
}