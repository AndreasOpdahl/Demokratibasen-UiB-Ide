{
  "dokument_id": "0d37c691-8104-5e21-bce6-ec73016dba97",
  "doc_type": "case_presentation",
  "kommune": 4601,
  "tittel": "H\u00f8ringsuttalelse til H\u00f8ring - forslag til endringer i bost\u00f8tteloven om behandling av personopplysninger og automatiserte avgj\u00f8relser",
  "url": "https://bergen.kommune.no/politikere-utvalg/api/fil/bk360/11424574/Framstilling-Horingsuttalelse-til-Horing-forslag-til-endringer-i-bostotteloven-om-behandling-av-personopplysninger-og-automatiserte-avgjorelser",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/156557-3 H\u00f8ringsuttalelse til H\u00f8ring - forslag til endringer i bost\u00f8tteloven om behandling av personopplysninger og automatiserte avgj\u00f8relser Hva saken gjelder: Kommunal- og distriktsdepartementet har sendt p\u00e5 h\u00f8ring forslag til endringer i bost\u00f8tteloven. Forslagene omhandler Husbankens innhenting og videre behandling av personopplysninger. H\u00f8ringsfrist: 10.01.2025 Bost\u00f8tten er en statlig st\u00f8tteordning, og form\u00e5let er \u00e5 sikre personer med lav inntekt og h\u00f8ye boutgifter et egnet bosted. Husbanken har det statlige forvaltningsansvaret for ordningen. Husbanken treffer i perioder i overkant av 1,5 millioner automatiserte enkeltvedtak i \u00e5ret og utbetaler om lag 3-4 milliarder kroner \u00e5rlig i bost\u00f8tte. Endringen av \u00a7 8 tydeliggj\u00f8r hvilke personopplysninger Husbanken kan innhente og behandle, og gir et klart behandlingsgrunnlag for helautomatiserte avgj\u00f8relser i saker om bost\u00f8tte, \u00a7 8 d omhandler Husbankens adgang til \u00e5 behandle personopplysninger til forskning, statistikk og analyse og \u00a7 8 e Husbankens mulighet til \u00e5 behandle personopplysninger n\u00e5r det er n\u00f8dvendig for \u00e5 teste, drifte eller utvikle sine IT-system. Forslagene til lovendringer skal sikre at Husbanken har det tilstrekkelige rettslige grunnlag for \u00e5 behandle personopplysninger. Dette er viktig for at Husbanken skal kunne ivareta sitt forvaltningsansvar og oppfylle sin nasjonale kunnskapsrolle. Departementet tar sikte p\u00e5 at lovendringen skal tre i kraft 1. juli 2025, Innspill fra fagetaten: Boligkontoret i Etat for sosiale tjenester er ansvarlig for den forberedende saksbehandlingen av bost\u00f8ttes\u00f8knadene for Bergen kommune. Mye av saksbehandlingen er allerede automatisert ved innhenting av for eksempel folkeregisteropplysninger og inntektsdata fra Skatteetaten. Boligkontoret er positiv til forslaget til endringer i bost\u00f8tteloven; de sikrer at Husbankens behandlingsgrunnlag for \u00e5 treffe 1,5 millioner enkeltvedtak i \u00e5ret er lovlig, samt er innordnet slik at saksbehandlingen er mest mulig effektiv. Byr\u00e5dens vurdering og forslag til h\u00f8ringsuttalelse: Bergen kommune st\u00f8tter at det gis en klar lovhjemmel for automatiserte avgj\u00f8relser, og som inneb\u00e6rer at s\u00f8kers rett til manuell overpr\u00f8ving styrkes ved at den forankres i lov. 1 Bergen kommune p\u00e5peker at det forvaltningsmessige skj\u00f8nnet ikke kan helautomatiseres. Det m\u00e5 derfor legges inn mulighet for manuell korrigering der opplysningene som ligger til grunn for den automatiserte behandlingen er feil. Kravet til forsvarlighet vil i dag sette grenser for bruk av helautomatiserte avgj\u00f8relser der skj\u00f8nnet ikke lar seg operasjonalisere. Bergen kommune st\u00f8tter derfor tilleggskrav om at den helautomatiserte avgj\u00f8relsen ikke kan bygge p\u00e5 skj\u00f8nnsmessige vilk\u00e5r, med mindre avgj\u00f8relsen er utvilsom. Dette gj\u00f8res for \u00e5 sikre at skj\u00f8nnsmessige vilk\u00e5r som ikke lar seg operasjonalisere, ikke underlegges helautomatisering, selv om den teknologiske utviklingen skulle komme s\u00e5 langt at det vil v\u00e6re \"forsvarlig\". Bergen kommune st\u00f8tter forslagene i h\u00f8ringsuttalelse og ber samtidig om at departementet er bevisst at kommuner med egne bost\u00f8tteordninger ogs\u00e5 skal kunne nytte godt av mulighet for automatiserte avgj\u00f8relser. Vedtakskompetanse: Byr\u00e5dets fullmakter pkt. 2.10.1, vedtatt av Bergen bystyre 27. november 2024 i sak 462/24: H\u00f8ringsuttalelser 2.10.1. Byr\u00e5det avgir h\u00f8ringsuttalelser p\u00e5 vegne av Bergen kommune, der forretningsutvalget har fordelt oppgaven til byr\u00e5det. Forretningsutvalget behandlet saken i m\u00f8tet 22.10.2024 sak 340/24 og fattet f\u00f8lgende vedtak: Byr\u00e5det avgir eventuelt h\u00f8ringssvar til \u00abH\u00f8ring - forslag til endringer i bost\u00f8tteloven om behandling av personopplysninger og automatiserte avgj\u00f8relser\u00bb p\u00e5 vegne av Bergen kommune. Byr\u00e5d for barnevern, sosiale tjenester og mangfold innstiller til byr\u00e5det \u00e5 fatte f\u00f8lgende vedtak: Byr\u00e5det avgir h\u00f8ringsuttalelse til \u00abH\u00f8ring - forslag til endringer i bost\u00f8tteloven om behandling av personopplysninger og automatiserte avgj\u00f8relser\u00bb slik den fremkommer av byr\u00e5dens forslag. Dato: 3. desember 2024 Charlotte Spurkeland Byr\u00e5d for barnevern, sosiale tjenester og mangfold Dokumentet er godkjent elektronisk. Vedlegg: Boligkontorets uttalelse ang\u00e5ende mottatt h\u00f8ring om forslag til endringer i bost\u00f8tteloven H\u00f8ringsnotat - forslag til endringer i bost\u00f8tteloven om behandling av personopplysninger og automatiserte avgj\u00f8relser 2 "
}