{
  "dokument_id": "ce49d957-0be9-51b6-8177-a9869b9ec079",
  "doc_type": "case_minutes",
  "kommune": 4601,
  "tittel": "Saksprotokoll Bystyret, 26032025, Sak 100/25, Strategi for folkehelsearbeid i Bergen kommune 2025-2030",
  "url": "https://bergen.kommune.no/politikere-utvalg/api/fil/bk360/12404346/Innstilling-vedtak-Strategi-for-folkehelsearbeid-i-Bergen-kommune-2025-2030",
  "tekst": "Strategi for folkehelsearbeid i Bergen kommune 2025-2030 Bergen bystyre behandlet saken i m\u00f8tet 26.03.2025 sak 100/25 og fattet f\u00f8lgende vedtak: 1. Bergen bystyre vedtar \u00abStrategi for folkehelsearbeid i Bergen 2025-2030\u00bb. 2. \u00abStrategi for folkehelsearbeid i Bergen 2025-2030\u00bb erstatter \u00abFolkehelseplan for Bergen kommune 2015-2025 Aktiv by \u2013 Friske Bergensere\u00bb. 3. \u00abStrategi for folkehelsearbeid i Bergen 2025-2030\u00bb skal f\u00f8lges opp med konkrete tiltak i den tematiske planleggingen til Bergen kommune. 4. \u00abStrategi for folkehelsearbeid i Bergen 2025-2030\u00bb skal f\u00f8lges opp i budsjett for 2026. Bergen bystyres behandling F\u00f8lgende representanter tok ordet: Karl Strydom Eidesund (H), Per-Arne Hvidsten Larsen (V), Christine Henriksen \u00d8degaard (MDG), Mailiss Solheim-\u00c5kerblom (R), Fauzia Hussain-Wiik (A), Ann Kristin Helland Ramstr\u00f8m (SV), Elin Brandt \u00c5dlandsvik (INP), Torstein Dahle (R), Per Erik G\u00e5skjenn (KrF), Diane Alexandra Berbain (SV). Forslag fremsatt i bystyret: Per-Arne Hvidsten Larsen (V) fremsatte p\u00e5 vegne av V f\u00f8lgende tilbakesendingsforslag: Bystyret viser til at folkehelsestrategien opprinnelig ble returnert fra helseutvalget til byr\u00e5det for \u00e5 bli mer konkret og gi tydeligere retning for folkehelsearbeidet i kommunen. Den reviderte strategien som n\u00e5 foreligger, har imidlertid i st\u00f8rre grad blitt en prinsipiell og overordnet plattform uten operative tiltak. Visjonene fremst\u00e5r noe tydeligere i den nye utgaven, og planen passer slik sett bedre som en overordnet strategi selv om det ikke er i tr\u00e5d med helseutvalgets enstemmige begrunnelse for \u00e5 returnere strategien til byr\u00e5det. Til tross for den mer overordnede tiln\u00e6rmingen er koblingen til FNs b\u00e6rekraftsm\u00e5l svekket sammenlignet med den forrige versjonen, og planen klarer ikke \u00e5 favne bredt nok slik kravene til folkehelsearbeid er formulert. Folkehelseloven sl\u00e5r fast at folkehelsearbeid er samfunnets totale innsats for \u00e5 fremme helse og forebygge sykdom i befolkningen. Det er ikke en enkeltst\u00e5ende tjeneste, men summen av alt kommunen gj\u00f8r og hvordan dette p\u00e5virker befolkningens helse og livskvalitet. Folkehelsearbeid skal v\u00e6re systematisk og tverrfaglig og inkludere faktorer som oppvekst- og levek\u00e5rsforhold, fysisk tilrettelegging, sosiale milj\u00f8er, livsstil, skader og ulykker, samt informasjon og kunnskapsspredning. Den foreliggende strategien ivaretar ikke dette helhetsperspektivet i tilstrekkelig grad og b\u00f8r i st\u00f8rre grad integreres som kunnskapsgrunnlag i arbeidet med Kommuneplanens Samfunnsdel (KPS), som er kommunens \u00f8verste og viktigste styringsdokument. Dette vil sikre at folkehelse blir et tverrsektorielt perspektiv i all kommunal planlegging, i tr\u00e5d med lovens krav. Bystyret returnerer derfor saken til byr\u00e5det for \u00e5 utarbeide og integrere en mer helhetlig tiln\u00e6rming til folkehelsearbeidet i Bergen i forbindelse med Kommuneplanens samfunnsdel (KPS), der f\u00f8lgende forbedringspunkter ivaretas: a) Sterkere kobling til FNs b\u00e6rekraftsm\u00e5l, s\u00e6rlig innen sosial utjevning (SDG 10), gode helse- og livsk\u00e5r (SDG 3), utdanning (SDG 4), b\u00e6rekraftige byer og lokalsamfunn (SDG 11) og klima- og milj\u00f8helse (SDG 13). b) Bedre integrering av folkehelse i hele kommunens virksomhet, herunder byutvikling, transport, luftkvalitet, kultur, n\u00e6ringsutvikling, utdanning og arbeidsliv. c) Styrket fokus p\u00e5 \u00f8konomiske helseforskjeller og hvordan kommunen kan bidra til sosial mobilitet, arbeidsinkludering og utjevning av levek\u00e5r for \u00e5 fremme god folkehelse. d) Mer vekt p\u00e5 innovasjon og samarbeid med private og frivillige akt\u00f8rer i folkehelsearbeidet, slik at kommunen tar i bruk nye l\u00f8sninger og partnerskap. e) Styrket vektlegging av forebyggende helsearbeid og tidlig innsats, inkludert psykisk helse, utdanning og arbeidslivstilknytning som sentrale folkehelsefaktorer. f) En tydeligere rolle for kultur, idrett og frivillighet som en del av folkehelsearbeidet, for \u00e5 fremme sosial inkludering og livskvalitet i befolkningen. g) Konkrete strategiske prioriteringer og tiltak som gir tydelig retning for kommunens folkehelsearbeid de neste syv \u00e5rene kan i tr\u00e5d med det bystyret tidligere etterlyste f\u00f8lges opp i ulike underordnede planer. Dette vil kunne tydeliggj\u00f8res n\u00e5r bystyret f\u00e5r behandlet KPS og byr\u00e5det f\u00e5r fremmet planstrategien til bystyret. Per-Arne Hvidsten Larsen (V) fremsatte p\u00e5 vegne av V f\u00f8lgende alternative forslag: Bergen bystyre vedtar ikke \u00abStrategi for folkehelsearbeid i Bergen 2025-2030\u00bb. Christine Henriksen \u00d8degaard (MDG) fremsatte p\u00e5 vegne av MDG f\u00f8lgende alternative forslag: Bystyret vedtar folkehelsestrategien med f\u00f8lgende endring i tekst: FRA: Helsefremmende omstilling til lavutslippssamfunn S\u00e5rbare grupper er mest utsatt for \u00e5 bli rammet av konsekvensene av endringer i klima, milj\u00f8 og natur, noe som ytterligere kan \u00f8ke press p\u00e5 helse- og omsorgstjenester. Mange klimatiltak er gode folkehelsetiltak og omvendt, men noen klimatiltak kan ogs\u00e5 bidra til \u00e5 forsterke sosiale helseforskjeller i befolkningen dersom vi ikke utreder dem tilstrekkelig. Helseeffekter og ulikhet i sosiale konsekvenser m\u00e5 derfor vurderes i utvikling av tiltak for klimatilpasning og reduksjon av utslipp4. TIL: Helsefremmende omstilling til lavutslippssamfunn Klima-, natur- og milj\u00f8endringer er en av de st\u00f8rste truslene mot folkehelsen. Endringer i klima, milj\u00f8 og natur kan p\u00e5virke den psykiske og fysiske helsen i befolkningen p\u00e5 flere m\u00e5ter: fra luftveis- og hjerte- og karsykdom, allergi, skader og d\u00f8d knyttet til ekstreme v\u00e6rhendelser, til endringer i forekomst og utbredelse av smittsomme sykdommer og antimikrobiell resistens. Etter Covid er det blitt tydelig hvordan menneskers p\u00e5virkning og overforbruk av natur \u00f8ker sannsynligheten for d\u00f8delige og helseskadelige pandemier. Det er derfor helt n\u00f8dvendig at Bergen kommune tar trusselen fra klimaendringene p\u00e5 alvor. Fauzia Hussain-Wiik (A) fremsatte p\u00e5 vegne av A f\u00f8lgende tilleggsforslag i 4 punkt: 1. Det utarbeides en helhetlig strategi med tilh\u00f8rende handlingsplan for \u00e5 styrke barn og unges psykiske helse, sosiale tilh\u00f8righet og deltakelse. Strategien skal omfatte forebyggende tiltak og tidlig innsats, legge til rette for trygge m\u00f8teplasser og fritidstilbud samt sikre likeverdig deltakelse uavhengig av \u00f8konomiske forutsetninger. Det forutsettes 2 et tverrsektorielt samarbeid og medvirkning fra barn og unge for \u00e5 sikre m\u00e5lrettede og effektive tiltak. 2. Til Bolig og n\u00e6rmilj\u00f8, under \"Bergen kommune skal\": Tillegg til punkt nr. 2: \", og sikre utvikling av n\u00f8dvendig sosial infrastruktur som barnehager, skoler og kultur-/idrettstilbud.\" 3. Til Bolig og n\u00e6rmilj\u00f8, under \"Bergen kommune skal\": Nytt punkt: \"Sikre n\u00e6rhet og tilgang til fri- og gr\u00f8ntomr\u00e5der, og unng\u00e5 nedbygging av slike arealer.\" 4. Til Oppvekst, utdanning og arbeid, under \"Bergen kommune skal\": Nytt punkt: \"Involvere barn og unge direkte i planprosesser.\" Ann Kristin Helland Ramstr\u00f8m (SV) fremsatte p\u00e5 vegne av SV f\u00f8lgende tilleggsforslag i 12 punkt: 1. Bergen kommune skal hvert \u00e5r justere satsene for utbetaling av \u00f8konomisk sosialhjelp etter SSBs beregning av \u00e5rsveksten i konsumprisindeksen. 2. Bystyret ber byr\u00e5det styrke omr\u00e5desatsingens tilskuddsmidler med kommunale midler. 3. Frisklivssentralens funksjon er sv\u00e6rt viktig for \u00e5 forebygge og redusere skader og helseproblemer, med en klart kostnadsreduserende effekt b\u00e5de p\u00e5 flere kommunale budsjettposter og andre offentlige budsjetter. Budsjettkutt skal reverseres umiddelbart. 4. Bystyret ber byr\u00e5det om \u00e5 kartleggje brukargrupper som risikerer \u00e5 oppleve sosialtenesta som vanskeleg tilgjengeleg, grunnen til det og tersklane dei m\u00f8ter, og vurdere tiltak som kan b\u00f8te p\u00e5 det for kvar gruppe. Dette gjerast saman med samarbeidspartnarar, kommunens sosialtenesta p\u00e5 ulike niv\u00e5 og brukarar. Byr\u00e5det vert samtidig beden om \u00e5 identifisere form\u00e5lstenlege informasjonstiltak, ogs\u00e5 p\u00e5 kommunens nettsider og utad, som gjer det mogleg \u00e5 n\u00e5 ut til brukarar som risikerer \u00e5 ikkje ta imot dei opplysingane dei treng for \u00e5 klare \u00e5 kome i kontakt med sosialtenesta og rettane dei kan ha krav p\u00e5. Med hensikt til \u00e5 betre tilgang til informasjon om rettar til r\u00e5dgjevarar og brukarar, i samarbeid med frivilligheita og sosialtenesta. Kartlegging vert f\u00f8lgt opp av ein handlingsplan med m\u00e5l om \u00e5 avgrense underforbruk av tenester for kvar enkelt gruppe. 5. Kommunens integreringstiltak m\u00e5 inkludere arbeidsinnvandrere og alle som reelt sett bor og jobber i Bergen, ikke bare dem som er formelt bosatt. 6. En h\u00f8y grad av fagorganisering er et av verkt\u00f8yene mot \u00f8kende forskjeller. For mange kan det bidra til bedre livsvilk\u00e5r, og v\u00e6re en vei i det norske organisasjonslivet. Bystyret understreker viktigheten av god og relevant oppl\u00e6ring i den norske arbeidsmodellen i introduksjonsprogrammet. 7. Skeive har d\u00e5rligere livskvalitet og psykisk helse enn resten av befolkningen, og transpersoner er s\u00e6rlig utsatt for diskriminering, vold, seksuelle overgrep og psykiske helsevansker. Mange skeive opplever fordommer, diskriminering og hatkriminalitet. I noen milj\u00f8er er det ekstra vanskelig \u00e5 v\u00e6re skeiv. Bystyret ber byr\u00e5det styrke tilskuddene til skeive organisasjoner i Bergen, og reversere kuttet til Skeiv Verden Vest. 8. Bergen bystyre behandlet sak 252/23 og fattet f\u00f8lgende vedtak: \u00abBystyret viser til byr\u00e5dets svar, og ber om at NIMs rapport \u00abRus og mennesker\u00bb legges til grunn for \u00e5 sikre at kommunens menneskerettslige forpliktelser p\u00e5 rusfeltet ivaretas i kommende planarbeid.\u00bb Byr\u00e5det bes om \u00e5 iverksette dette. 3 9. Ensomhet er et stort folkehelseproblem og f\u00f8rer til b\u00e5de psykiske og somatiske sykdommer. Forskning viser at det \u00e5 henvise pasienter til sosiale aktiviteter er et effektivt tiltak mot ensomhet. Hordaland R\u00f8de Kors og H\u00f8gskulen p\u00e5 Vestlandet gjennomf\u00f8rer pilotprosjektet \u00abSosial Resept\u00bb fra 2024-2027 i Laksev\u00e5g bydel. Bystyret ber byr\u00e5det om \u00e5 deretter bidra til \u00e5 innf\u00f8re det i alle bydeler. 10. I en tid der spiseforstyrrelser blant barn og unge har \u00f8kt, samtidig som kompetanse p\u00e5 feltet ettersp\u00f8rres p\u00e5 alle niv\u00e5er i helsetjenesten, er det viktig at Norges st\u00f8rste lavterskeltilbud for mennesker med spiseforstyrrelse og -problematikk med hovedkontor i Bergen f\u00e5r stabile midler til drift. ROS har en viktig rolle i \u00e5 fylle et vakuum i behov for lavterskeltilbud utenfor spesialisthelsetjenesten, og som en akt\u00f8r i kompetanseheving om spiseforstyrrelser. Bystyret ber byr\u00e5det styrke ROS \u00f8konomisk videre. 11. Bystyret ber byr\u00e5det om \u00e5 ogs\u00e5 inkludere personer som \"lever p\u00e5 siden av\" samfunnet i folkehelsestrategien, alts\u00e5 personer som oppholder seg i kommunen, men ikke er registrert her som \"fast bosted i riket\". \u00abPapirl\u00f8s\u00bb er ikke et juridisk begrep, men et etablert begrep som blir brukt p\u00e5 tvers av fagfelt i flere land. Med det mener vi mennesker som av ulike \u00e5rsaker ikke har full tilgang til helse- og sosialtilbud, skole, arbeid etc. I Bergen gjelder det: \u2022 Asyls\u00f8kere med endelig avslag, mennesker som ikke er registret i det norske systemet, mennesker som har overg\u00e5tt midlertidig oppholdstillatelse/visum eller f\u00e5tt inndratt oppholdstillatelse/statsborgerskap, mennesker som er bortvist/utvist fra landet o.l. \u2022 E\u00d8S borgere med utg\u00e5tte arbeidstillatelser, samt personer p\u00e5 turistvisum som ikke har tilgang p\u00e5 europeisk helsetrygdekort, som for eksempel fattig tilreisende og personer som selger seksuelle tjenester. \u2022 Personer som venter p\u00e5 svar p\u00e5 s\u00f8knad om oppholdstillatelse, ofte familieinnvandringssaker. 12. Helsesenter for papirl\u00f8se skal ha \u00f8konomisk st\u00f8tte videre, til tross for at Bergen kommune n\u00e5 leverer lovp\u00e5lagte legetjenester til papirl\u00f8se. Bystyret ber byr\u00e5det om \u00e5 reversere budsjettkuttene fra 2024 og 2025.\u00bb Christine Henriksen \u00d8degaard (MDG) fremsatte p\u00e5 vegne av MDG f\u00f8lgende tilleggsforslag under innsatsomr\u00e5de punkt 1: NYTT: Innsatsomr\u00e5de under pkt.1 Folkehelse i alt vi gj\u00f8r: Klima og milj\u00f8, med f\u00f8lgende underm\u00e5l: 1. Bedre luftkvalitet og mindre st\u00f8y i utsatte omr\u00e5der av byen 2. Attraktiv og tilgjengelig natur og bl\u00e5gr\u00f8nne omr\u00e5der over hele byen 3. Bedre kunnskap om klimas\u00e5rbarhet for utsatte grupper og omr\u00e5der i byen 4. Bedre systemer for \u00e5 dele, ombruke og reparere i hele byen 5. En hverdag fri for milj\u00f8gifter og plastforurensing for alle Bergens innbyggere Christine Henriksen \u00d8degaard (MDG) fremsatte p\u00e5 vegne av MDG f\u00f8lgende tilleggsforslag under strategisk m\u00e5l 1: NYTT tilleggsforslag under strategisk m\u00e5l nr. 1: Folkehelse i alt vi gj\u00f8r: \u00d8ke oppmerksomhet rundt og kunnskap om faren ved antibiotikaresistens. Torstein Dahle (R) fremsatte p\u00e5 vegne av R f\u00f8lgende tilleggsforslag i 7 punkt: 1. \u00d8konomisk ulikhet og utenforskap skaper d\u00e5rligere helse. Fokus p\u00e5 avb\u00f8tende tiltak rettet mot barn som vokser opp i fattige familier er viktig. Bystyret ber derfor byr\u00e5det om \u00e5 innarbeide \u00f8kte midler til aktivitetskort i revidert budsjett for 2025. 4 2. Skeive scorer dessverre gjennomg\u00e5ende lavere p\u00e5 levek\u00e5rsunders\u00f8kelser. Som del av sitt arbeid med \u00e5 styrke folkehelsen, ber bystyret byr\u00e5det om \u00e5 starte opprettelsen av en helsestasjon for lhbtiq+-personer. 3. Psykisk uhelse er \u00f8kende blant barn og unge. Bystyret ber derfor byr\u00e5det om \u00e5 gjenopprette Ung Arena Nord, og utvide tilbudet til alle bydeler. 4. Med en stadig eldre befolkning er det viktig \u00e5 prioritere folkehelsetiltak for denne delen av befolkningen. Den beste m\u00e5ten \u00e5 forebygge fallrelaterte skader, er \u00e5 satse p\u00e5 styrketrening. Bystyret ber derfor byr\u00e5det om \u00e5 satse p\u00e5 gratis trening for eldre over 65 \u00e5r, og etablere et pr\u00f8veprosjekt i samr\u00e5d med fastleger og trenere om \u00e5 tilby trening p\u00e5 gr\u00f8nn resept. 5. Lite kunnskap om typiske kvinnesykdommer er et folkehelseproblem. Bystyret ber derfor byr\u00e5det om \u00e5 jobbe for \u00f8kt kunnskap om kvinnehelse i kommunens helsetjenester. 6. Tannhelse behandles ikke p\u00e5 samme m\u00e5te som resten av kroppen, og innbyggere som har d\u00e5rlig tannhelse risikerer \u00e5 ikke ha r\u00e5d til \u00e5 behandle dette. Det f\u00f8rer til store lidelser, sykdommer og stigmatisering. Bystyret ber derfor byr\u00e5det jobbe opp mot nasjonale myndigheter for \u00e5 f\u00e5 p\u00e5 plass en ordentlig tannhelsereform som behandler tennene som en del av kroppen. 7. Alle har rett til helsehjelp. Personer som er i, eller har v\u00e6rt i, aktiv rus, m\u00f8ter ofte stigmatisering og/eller faller mellom ulike stoler. Bystyret ber derfor byr\u00e5det jobbe aktivt for \u00e5 sikre et forsvarlig helsetilbud for denne m\u00e5lgruppen. Merknader fremsatt i bystyret: Diane Alexandra Berbain (SV) fremsatte p\u00e5 vegne av SV f\u00f8lgende merknader: Merknad 1 Bystyret ber byr\u00e5det legge frem en oversikt innen 2026 som viser hvor mange av Bergens innbyggere som lever i utenforskap n\u00e5r det gjelder helse. Mange av Bergens innbyggere har ikke tilgang til helsetjenester. Omfanget av dette m\u00e5 kartlegges og det m\u00e5 lages en plan for hvordan det sikres innenforskap i helse. Merknad 2 Bystyret ber byr\u00e5det om \u00e5 sikre at det tilbys minst to gratis fritidstilbud til barn og unge i alle bydelene for \u00e5 forebygge utenforskap. Merknad 3 Bystyret ber byr\u00e5det ha \u00f8kt fokus p\u00e5 forskjeller i helse mellom kj\u00f8nn. Det skal tenkes tverrsektorielt i forebyggingen av forskjeller i helse og det skal settes fokus p\u00e5 \u00e5 skape st\u00f8rre bevissthet og kunnskap omkring kvinnehelse. Merknad 4 Bystyret ber byr\u00e5det sikre at alle ungdommer uavhengig av sosi\u00f8konomisk bakgrunn og hvilken bydel ungdommene bor i, skal f\u00e5 lik tilgang til psykiske helsetilbud. Det skal derfor etableres egne helsestasjoner for ungdom i alle bydeler. Merknad 5 Bystyret ber byr\u00e5det opprette arbeidsplasser for ungdommer. Disse skal tilbys som sommerjobber, men ogs\u00e5 gjennom hele \u00e5ret. Dette med m\u00e5l om \u00e5 forebygge utenforskap blant ungdommer. 5 Merknad 6 Grunnlaget for god helse legges i barndommen. Bystyret ber byr\u00e5det om \u00e5 satse p\u00e5 tiltak i barnehager og skoler som skal forebygge sosial ulikhet i helse. Votering: Tilbakesendingsforslag uten punkt d fra V fremsatt av Per-Arne Hvidsten Larsen (V), fikk 25 stemmer (A, MDG, V, R, KrF), og var dermed falt. Tilbakesendingsforslag punkt d fra V fremsatt av Per-Arne Hvidsten Larsen (V), fikk 22 stemmer (A, MDG, V, KrF), og var dermed falt. Alternativt forslag fra V fremsatt av Per-Arne Hvidsten Larsen (V), fikk 3 stemmer (V), og var dermed falt. Alternativt forslag fra MDG fremsatt av Christine Henriksen \u00d8degaard (MDG), fikk 27 stemmer (A, SV, MDG, R), og var dermed falt. Innstillingen punkt 1-4 ble vedtatt med 64 stemmer (H, A, FrP, SV, MDG, BL, INP, R, KrF, Sp, PP). Tilleggsforslag punkt 1-4 fra A fremsatt av Fauzia Hussain-Wiik (A), fikk 27 stemmer (A, SV, MDG, R), og var dermed falt. Tilleggsforslag punkt 1-12 fra SV fremsatt av Ann Kristin Helland Ramstr\u00f8m (SV), fikk 23 stemmer (A, SV, R), og var dermed falt. Tilleggsforslag under innsatsomr\u00e5de punkt 1 fra MDG fremsatt av Christine Henriksen \u00d8degaard (MDG) fikk 27 stemmer (A, SV, MDG, R), og var dermed falt. Tilleggsforslag under strategisk m\u00e5l 1 fra MDG fremsatt av Christine Henriksen \u00d8degaard (MDG), fikk 30 stemmer (A, SV, MDG, INP, R), og var dermed falt. Tilleggsforslag punkt 1-3 fra R fremsatt av Torstein Dahle (R), fikk 23 stemmer (A, SV, R), og var dermed falt. Tilleggsforslag punkt 4-7 fra R fremsatt av Torstein Dahle (R), fikk 27 stemmer (A, SV, MDG, R), og var dermed falt. Merknad fra SV fremsatt av Diane Alexandra Berbain (SV), fikk 27 stemmer (A, SV, MDG, R), og var dermed falt. Utvalg for helse og sosial behandlet saken i m\u00f8tet 12.03.2025 sak 23/25 og avga f\u00f8lgende innstilling: Utvalgets innstilling og bystyrets vedtak er likelydende. Byr\u00e5det behandlet saken i m\u00f8tet 30.01.2025 sak 26/25 Byr\u00e5det innstiller til bystyret \u00e5 fatte f\u00f8lgende vedtak: 1. Bergen bystyre vedtar \u00abStrategi for folkehelsearbeid i Bergen 2025-2030\u00bb. 2. \u00abStrategi for folkehelsearbeid i Bergen 2025-2030\u00bb erstatter \u00abFolkehelseplan for Bergen kommune 2015-2025 Aktiv by \u2013 Friske Bergensere\u00bb. 3. \u00abStrategi for folkehelsearbeid i Bergen 2025-2030\u00bb skal f\u00f8lges opp med konkrete tiltak i den tematiske planleggingen til Bergen kommune. 6 7 "
}