{
  "dokument_id": "141e6d8b-be09-5fdd-86e7-1a39bd0fc26b",
  "doc_type": "case_attachment",
  "kommune": 4601,
  "tittel": "Notat fra m\u00f8te mellom byr\u00e5d for byutvikling og Backer AS, datert 13.05.2025.",
  "url": "https://bergen.kommune.no/politikere-utvalg/api/fil/bk360/12693194/Notat-fra-mote-mellom-byrad-for-byutvikling-og-Backer-AS-datert-13-05-2025-",
  "tekst": " BBU - kommunaldirekt\u00f8rens stab Til Notat V\u00e5r referanse: 2022/56764-118 Saksbehandler: Christian Clausen Hjelle Dato: 19. mai 2025 Fra BBU - kommunaldirekt\u00f8rens stab Notat fra m\u00f8te mellom byr\u00e5d for byutvikling og Backer AS, datert 13.05.2025. M\u00f8tested: R\u00e5dhuset i Bergen M\u00f8tedeltagere: Eivind N\u00e6vdal-Bolstad, byr\u00e5d for byutvikling (BBU) Hans Martin Moxnes, politisk r\u00e5dgiver BBU Tor Corneliussen, kommunaldirekt\u00f8ren BBU Christian Hjelle, r\u00e5dgiver, planseksjonen BBU Atle Sylvarnes, Backer AS Paal Kahs, Paal Kahrs Arkitekter AS Bakgrunnen for m\u00f8tet er at forslag til reguleringsplan for Bj\u00f8rnsonsgate er levert til politisk behandling. Byr\u00e5den \u00f8nsker velkommen, og viser til at byr\u00e5det er opptatt av arkitektur og kulturmilj\u00f8. Han har derfor invitert forslagstiller og arkitekt til en samtale om utformingen av den foresl\u00e5tte nye bebyggelsen, siden dette er et sentralt tema i forberedelse av saken. Forslagstiller Backer AS forteller at de \u00f8nsker \u00e5 etablere et nytt bygg for \u00e5 utvikle tomten til n\u00e6ringsvirksomhet, de \u00f8nsker h\u00f8y arkitektonisk kvalitet, stedstilpasning og \u00f8konomisk gjennomf\u00f8rbarhet. Arkitekten \u00f8nsker \u00e5 tegne et n\u00f8kternt, moderne og b\u00e6rekraftig bygg med god stedstilpasning. Den foresl\u00e5tte nye bebyggelsen videref\u00f8rer byggeh\u00f8yde, takform, gesimslinjer og materialbruk fra omgivelsene. Det har v\u00e6rt en lang reguleringsprosess, men den foresl\u00e5tte nye bebyggelsen er omforent med PBE, Byantikvaren og Byarkitekten. Byr\u00e5den viser til at byr\u00e5det er opptatt av at nye bygg har stor stedstilpasning, samtidig som han \u00f8nsker \u00e5 komme videre i denne saken. Han \u00f8nsker derfor \u00e5 se p\u00e5 hva som kan gj\u00f8res av mindre justeringer p\u00e5 utformingen innenfor rammen av planforslaget. Det ble avtalt at BBU i etterkant av m\u00f8tet oversender noen konkrete tilbakemeldinger om \u00f8nskede justeringer til forslagstiller og arkitekten. Eventuelle nye illustrasjoner fra arkitekten kan legges til grunn i den videre behandlingen av saken. Med hilsen BBU - kommunaldirekt\u00f8rens stab Eivind N\u00e6vdal-Bolstad - Byr\u00e5d for byutvikling Dokumentet er godkjent elektronisk. "
}