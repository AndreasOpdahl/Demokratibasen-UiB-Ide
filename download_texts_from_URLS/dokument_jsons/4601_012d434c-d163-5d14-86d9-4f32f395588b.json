{
  "dokument_id": "012d434c-d163-5d14-86d9-4f32f395588b",
  "doc_type": "case_attachment",
  "kommune": 4601,
  "tittel": "Fagnotat - Kommunal forkj\u00f8psrett Gnr 165 Bnr 50 Strandgaten 78",
  "url": "https://bergen.kommune.no/politikere-utvalg/api/fil/bk360/12473498/Fagnotat-Kommunal-forkjopsrett-Gnr-165-Bnr-50-Strandgaten-78",
  "tekst": " Boligkontoret Til Fagnotat BBSM - Seksjon for strategi og utredning - V\u00e5r referanse: 2025/116807-7 Velferd og bolig (Arbeidssted) Saksbehandler: Espen Johan F\u00f8rde Dato: 24. april 2025 Fra Boligkontoret Fagnotat - Kommunal forkj\u00f8psrett Gnr 165 Bnr 50 Strandgaten 78 Hva saken gjelder: H\u00f8lleland Holding AS (selger) har inng\u00e5tt avtale med Strandgaten Holding AS (kj\u00f8per) vedr\u00f8rende overdragelse av 100% av aksjene i Solidia AS. Solidia AS eier 100% av aksjene i Strandgaten 78 AS, som eier eiendommen Gnr 165 Bnr 50 Strandgaten 78 i Bergen kommune. Eiendommens verdi er oppgitt til \u00e5 v\u00e6re NOK 20 331 770,-. Solidia AS eier i tillegg aksjene i en rekke andre aksjeselskap som ogs\u00e5 eier eiendommer i Strandgaten, men ingen av de \u00f8vrige eiendommene i transaksjonen er gjenstand for meldeplikt etter leieg\u00e5rdsloven. Eiendommen best\u00e5r av en leieg\u00e5rd som inneholder seks boliger og ett n\u00e6ringslokale. Som f\u00f8lge av at mer enn halvparten av bruksarealet er innredet til beboelse og leieg\u00e5rden inneholder minst fem boliger, utl\u00f8ses kommunal forkj\u00f8psrett, jf. lov om kommunal forkj\u00f8psrett for leieg\u00e5rder (\u00ableieg\u00e5rdsloven\u00bb) \u00a7\u00a7 1 og 2. Av melding om overdragelse mottatt 07.02.2025 fremg\u00e5r det at alle boligene er utleid. Boligkontoret har ikke mottatt tilbakemelding fra et flertall av leietakerne om at det er \u00f8nskelig at kommunen skal benytte seg av forkj\u00f8psretten. Saken har v\u00e6rt p\u00e5 h\u00f8ring hos Byr\u00e5dsavdeling for barnevern, sosiale tjenester og mangfold (BBSM) og Studentsamskipnaden p\u00e5 Vestlandet (Sammen). BBSM har i uttalelse datert 01.04.2025 anbefalt at forkj\u00f8psretten ikke benyttes i dette tilfellet. Boligkontoret har ikke mottatt tilbakemelding fra Studentsamskipnaden p\u00e5 Vestlandet (Sammen). Konklusjonen etter en samlet vurdering er at det ikke foreligger grunn for kommunen til \u00e5 benytte forkj\u00f8psretten i dette tilfellet. Fagetatens vurdering: 1. KOMMUNENS FORKJ\u00d8PSRETT TIL LEIEG\u00c5RDER Kommunen har forkj\u00f8psrett til leieg\u00e5rder n\u00e5r eiendomsrett til leieg\u00e5rd i kommunen blir overf\u00f8rt til andre enn staten eller den fylkeskommune der eiendommen ligger, jf. leieg\u00e5rdsloven \u00a7 2 f\u00f8rste ledd f\u00f8rste setning. Dette gjelder likevel ikke overf\u00f8ringer ved arv, skifte eller ekspropriasjon, jf. leieg\u00e5rdsloven \u00a7 2 f\u00f8rste ledd andre setning. Som overf\u00f8ring av eiendomsrett regnes ogs\u00e5 erverv av aksjer, sameieandeler eller parter i leieg\u00e5rdsselskap slik at erververen blir innehaver av minst 50 % av samtlige aksjer, sameieandeler eller parter, jf. leieg\u00e5rdsloven \u00a7 2 andre ledd. Med leieg\u00e5rd menes utleieeiendom hvor mer enn halvparten av bruksarealet er innredet til beboelse og inneholder minst fem boliger, jf. leieg\u00e5rdsloven \u00a7 1 f\u00f8rste ledd f\u00f8rste setning. Av leieg\u00e5rdsloven \u00a7 3 f\u00f8rste ledd f\u00f8rste setning f\u00f8lger det at: Kommunen kan nytte forkj\u00f8psretten p\u00e5 vegne av leierne, n\u00e5r disse \u00f8nsker \u00e5 overta leieg\u00e5rden som borettslag eller eierseksjons-sameie, p\u00e5 egne vegne, p\u00e5 vegne av studentsamskipnad eller p\u00e5 vegne av selskap som ledes og kontrolleres av kommunen eller stat. Kommunens forkj\u00f8psrett g\u00e5r foran forkj\u00f8psrett som grunner seg p\u00e5 avtale. Kommunens forkj\u00f8psrett g\u00e5r ogs\u00e5 foran sameiernes innl\u00f8sningsrett etter sameieloven \u00a7 11, jf. leieg\u00e5rdsloven \u00a7 4. 2. FRIST Frist for eventuell bruk av den kommunale forkj\u00f8psretten er satt til 07.06.2025, som er fire m\u00e5neder etter at kommunen mottok fullstendig melding om overdragelse av eiendommen, jf. leieg\u00e5rdsloven \u00a7 6. 3. EIENDOMMENS BELIGGENHET Eiendommen ligger i Bergen sentrum i Bergenhus bydel. 4. TEKNISKE OPPLYSNINGER Bygget ble oppf\u00f8rt i 1880 og g\u00e5r over fire etasjer. Leieg\u00e5rden inneholder seks boliger med et boligareal p\u00e5 261 m2. Tomten er eiet og har et areal p\u00e5 96 m2. 5. LEIETAKERE I melding om overdragelse opplyses det om at alle de seks boligene er utleid. Den 20.02.2025 ble det sendt ut brev til leietakerne med orientering om salget av leieg\u00e5rden og stemmeslipper hvor de kunne stemme ja eller nei til \u00f8nske om \u00e5 danne borettslag/sameie. Frist for \u00e5 returnere disse ble satt til 06.03.2025. Ved fristens utl\u00f8p har vi ikke mottatt noen stemmeslipper i retur. Det foreligger s\u00e5ledes ikke noe flertall blant leietakerne om at det er \u00f8nskelig \u00e5 benytte den kommunale forkj\u00f8psretten. 6. OFFENTLIGE INSTANSER Byr\u00e5dsavdeling for barnevern, sosiale tjenester og mangfold (BBSM) og Studentsamskipnaden p\u00e5 Vestlandet (Sammen) er orientert om salget og kommunens adgang til \u00e5 benytte forkj\u00f8psretten. BBSM har i uttalelse datert 01.04.2025 uttalt at \u00abSelger og kj\u00f8per er blitt enige om salg av 100 prosent av aksjene i Solidia AS. Solidia eier 100 prosent av aksjene og eier ogs\u00e5 100 prosent av aksjene til flere eiendommer i Strandgaten. Megler oppgir at det kun er denne adressen som er gjenstand for meldeplikt etter leieg\u00e5rdsloven. Alle boligene i leieg\u00e5rden det er snakk om er leid ut. Leieg\u00e5rden er et trehus som ligger i sentrum, i et omr\u00e5de vi p.t., ikke \u00f8nsker flere boliger og den er ikke universelt utformet. BBSM anbefaler at forkj\u00f8psretten ikke benyttes i dette tilfellet\u00bb. Boligkontoret har ikke mottatt tilbakemelding fra Studentsamskipnaden p\u00e5 Vestlandet (Sammen). 7. SAMTYKKE TIL UTLEIE OG PANT Det er bedt om kommunens samtykke til utleie av leiligheter som st\u00e5r tomme i perioden frem til kommunens frist for \u00e5 gj\u00f8re forkj\u00f8psretten gjeldende har g\u00e5tt ut, samt samtykke til pantsettelse av eiendommen. Vi har gitt samtykke til utleie av leiligheter og samtykke til pant, jf. leieg\u00e5rdsloven \u00a7 5 andre ledd. 8. KONKLUSJON Det er ikke kommet inn \u00f8nsker fra de offentlige h\u00f8ringsinstansene om at forkj\u00f8psretten gj\u00f8res gjeldende i foreliggende sak. Det er heller ikke et flertall av leietakerne som har \u00f8nsket at kommunen skal benytte den kommunale forkj\u00f8psretten. Det anbefales derfor at den kommunale forkj\u00f8psretten ikke benyttes i denne saken. Fagetatens anbefaling: Bergen kommune gj\u00f8r ikke forkj\u00f8psretten gjeldende i henhold til \u00a7 3 i lov om kommunal forkj\u00f8psrett til leieg\u00e5rder, ved overdragelse av eiendommen Gnr 165 Bnr 50 Strandgaten 78. Med hilsen Boligkontoret Espen F\u00f8rde Gitle Lunde Saksbehandler Leder Dokumentet er godkjent elektronisk. Vedlegg: Melding om overdragelse av leieg\u00e5rd Opplysninger om leieg\u00e5rden Uttalelse vedr\u00f8rende kommunal forkj\u00f8psrett \u2013 Strandgaten 78 "
}