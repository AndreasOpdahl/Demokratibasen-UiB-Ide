{
  "dokument_id": "ed699788-90ad-55f8-8214-e7c7026a83b6",
  "doc_type": "case_attachment",
  "kommune": 4601,
  "tittel": "H\u00f8yringsnotat om mogeleg forskrift om meldeplikt p\u00e5 hogst i Bergen kommune",
  "url": "https://bergen.kommune.no/politikere-utvalg/api/fil/bk360/11607616/Hoyringsnotat-om-mogeleg-forskrift-om-meldeplikt-pa-hogst-i-Bergen-kommune",
  "tekst": " V\u00e5r referanse: 2024/179179-2 Dato: 20. november 2024 H\u00f8yringsnotat om mogeleg forskrift om meldeplikt p\u00e5 hogst i Bergen kommune Bergen kommune sender med dette p\u00e5 h\u00f8yring eit notat med mogeleg forskrift til meldeplikt p\u00e5 hogst i Bergen kommune. Bergen kommune mottar alle innspel med stor interesse, men \u00f8nsker s\u00e6rleg tilbakemelding p\u00e5 f\u00f8lgande momenter: 1. Meiner ein at meldeplikt kan vera eit eigna r\u00e5dgjevingstiltak for \u00e5 bidra til betre natur-, friluftsliv- og n\u00e6ringsmessige skogforvaltning i Bergen kommune? 2. Dersom ein ikkje meiner at meldeplikt er eit eigna tiltak, er det andre tiltak ein meiner er betre eigna? 3. Er det tilstrekkeleg at ei eventuell meldeplikt er avgrensa til hogst, eller b\u00f8r den utvidast til \u00e5 gjelda ogs\u00e5 andre skogbrukstiltak? 4. Kva konsekvensar vil ei eventuell meldeplikt gje for h\u00f8vesvis skogbruket, natur og friluftsliv? Samandrag Bergen bystyre vedtok 20.06.2024 at byr\u00e5det skal utgreia moglegheiter for innf\u00f8ring av meldeplikt ved skogbrukstiltak i Bergen kommune. Dette som r\u00e5dgjevingstiltak for \u00e5 bidra til betre natur-, friluftsliv- og n\u00e6ringsmessig skogforvaltning i Bergen kommune. I denne saka har byr\u00e5det vurdert behovet for meldeplikt ved skogbrukstiltak, og kome med framlegg til forskrift om meldeplikt p\u00e5 hogst. Hovudgrunnen er manglande forynging etter hogst og sterke milj\u00f8omsyn som b\u00f8r takast s\u00e6rleg grunna stor friluftsbruk i skogane i Bergen. Det er ikkje vurdert som naudsynt \u00e5 inkludera andre skogbrukstiltak enn hogst i forskrifta om meldeplikt, fordi dei allereie er dekka av eksisterande s\u00f8knadsplikt eller vil vera dekka av forskrift om meldeplikt. Vegbygging er til d\u00f8mes allereie underlagt s\u00f8knadsplikt, medan forynging og andre skogkulturtiltak er resultat av hogst og f\u00f8lgeleg vil bli vurdert i samband med melding om hogst. Bergen kommune sender med dette p\u00e5 h\u00f8yring eit framlegg til forskrift om meldeplikt p\u00e5 hogst i Bergen kommune. F\u00f8rem\u00e5let er \u00e5 sikra at kommunen f\u00e5r formell melding om planlagde hogstar, slik at ein kan gje informasjon og rettleiing til skogeigarar om hogstform, forynging og \u00e5 ta milj\u00f8omsyn i hogsten. Det er eit stort problem med manglande forynging etter hogst i kommunen, med manglande forynging p\u00e5 n\u00e6rare halvparten av hogstarealet. Dette er eit vesentleg brot p\u00e5 f\u00f8rem\u00e5let med og f\u00f8resegnene i skogbrukslova. Innf\u00f8ring av meldeplikt vert vurdert som eit naudsynt tiltak for \u00e5 m\u00e5lretta informasjon og rettleiing mot skogeigarar med planar om hogst. Vidare er Bergen som landets nest st\u00f8rste by annleis enn omegnskommunane og regionen med ein sv\u00e6rt stor bruk av skogane i friluftsliv- og rekreasjonssamanheng. Stor friluftsbruk av skogane set st\u00f8rre krav til milj\u00f8omsyn i skogbruket enn vanleg, noko som markaforskrifta som regulerer skogbruket i Oslomarka syner. Difor ser Bergen kommune ogs\u00e5 nytten av at ei meldeplikt p\u00e5 hogst gjennom informasjon, rettleiing og kvalitetssikring fr\u00e5 kommune vil f\u00f8re at det vert tatt betre milj\u00f8omsyn til mellom anna friluftsliv ved gjennomf\u00f8ring av hogstar i kommunen. Bergen kommune meiner at meldeplikt ikkje vil gje auka arbeidsmengde for kommunen samanlikna med dagens situasjon. For skogeigar og n\u00e6ring vil meldeplikt medf\u00f8ra at ein mister noko fleksibilitet fordi ein m\u00e5 ha nokre veker lenger planleggingshorisont p\u00e5 gjennomf\u00f8ring av drifter. Manglande kapasitet hos kommunen vil ikkje vera eit problem for skogeigar og n\u00e6ring, fordi manglande svar innan fristen medf\u00f8rer at ein kan g\u00e5 i gang med hogsten. Meldeplikt vil medf\u00f8ra ekstra kvalitetssikring av hogstplanar og foryngingsplanar og med det heva den skog- og milj\u00f8faglege kvaliteten p\u00e5 gjennomf\u00f8rte skogbrukstiltak i kommunen. 1 Innleiing 1.1 Manglande forynging etter hogst Det er ei plikt etter \u00a7 6 i skogbrukslova \u00e5 s\u00f8rga for tilfredsstillande forynging etter hogst, innan ein tidsfrist p\u00e5 3 \u00e5r. I Bergen kommune er det i perioden 2012-2021 hogd 3600 dekar granskog, og planta 1800 dekar i same tidsperiode. For andre treslag er det om lag ikkje gjennomf\u00f8rt hogstar i perioden. Med andre ord er det kun forynga p\u00e5 halvparten av hogstflatene i kommunen dei siste 15 \u00e5ra. Som grunn for manglande forynging blir det mellom anna oppgjeve manglande kjennskap til regelverk generelt og foryngingsplikt spesielt, samt kjennskap til finansieringsordningar av ny forynging. Som svar p\u00e5 denne utfordringa har det i lang tid blitt prioritert informasjonsarbeid mot skogeigarar fr\u00e5 b\u00e5de den offentlege og private rettleiingstenesta. At det framleis er ei utfordring med manglande tilplanting etter hogst, tyder p\u00e5 at dette informasjonsarbeidet ikkje har hatt tilstrekkeleg effekt. Dette informasjonsarbeidet har vore drive mot alle skogeigarar som m\u00e5lgruppe, og i stor grad vore avhengig av kapasitet til opps\u00f8kjande/aktivt arbeid fr\u00e5 kommunal og privat rettleiingsteneste si side. Den kommunale rettleiingstenesta sin kapasitet til \u00e5 driva opps\u00f8kande aktivitet og rettleiing har minka. I eit kommunalt system innretta p\u00e5 \u00e5 handtera forvaltningsoppg\u00e5ver og under stadig effektivisering er det framover truleg minkande rom for \u00e5 driva opps\u00f8kande informasjonsarbeid. Dei siste \u00e5ra har arbeid knytt til oppf\u00f8lging av foryngingsplikta i stor grad f\u00f8reg\u00e5tt ved opps\u00f8kande aktivitet p\u00e5 uforynga hogstflater, og til dels lenge etter gjennomf\u00f8rt hogst. Dette er arbeidskrevjande, og med avgrensa sjanse til \u00e5 vera vellukka. Dette fordi det er val f\u00f8r og under hogsten som til d\u00f8mes val av hogstform og -tidspunkt, skogfondsavsetjing og plan for forynging som har st\u00f8rst innverknad p\u00e5 om forynginga vert vellukka. Ei meldeplikt vil sikra at kommunen kan koma inn med r\u00e5dgjeving p\u00e5 eit tidleg tidspunkt og driva f\u00f8rebyggjande arbeid, noko som vanlegvis er tidseffektivt og gjev gode resultat. 1.2 Sterke milj\u00f8omsyn \u00a7 1 i skogbrukslova seier at: \u00abDenne lova har til form\u00e5l \u00e5 fremme ei berekraftig forvaltning av skogressursane i landet med sikte p\u00e5 aktiv lokal og nasjonal verdiskaping, og \u00e5 sikre det biologiske mangfaldet, omsyn til landskapet, friluftslivet og kulturverdiane i skogen.\u00bb Krava til milj\u00f8omsyn, herunder biologisk mangfald, omsyn til landskapet, friluftslivet og kulturverdiane i skogen, har auka dei siste ti\u00e5ra. Bergen er ein storby med nesten 300 000 innbyggararar, og stor dagleg bruk av skogareala som rekreasjonsarena. Skogbruket sine eigne sertifiseringar legg stor og aukande vekt p\u00e5 milj\u00f8omsyn, herunder friluftsliv. I viktige friluftsomr\u00e5der er det til d\u00f8mes satt krav om \u00e5 vurdera og dokumentera bruken av ei rekke tiltak for \u00e5 dempa negative verknader av hogst med omsyn til opplevingskvalitetar for friluftslivet. Praktisk talt all skog i Bergen er registrert som friluftsomr\u00e5der, og det aller meste er verdsatt som sv\u00e6rt viktige eller viktige friluftsomr\u00e5der. Vidare ligg nesten halvparten av dei viktigaste skogomr\u00e5da i kommunen innanfor hensynssone friluftsliv etter kommuneplanens arealdel. Den sv\u00e6rt store bruken av skogomr\u00e5da i Bergen til friluftsliv og rekreasjon manglar sidestykke i regional samanheng og blir i nasjonal samanheng kun overg\u00e5tt av skogane rundt Oslo, den s\u00e5kalla Oslomarka. Her er det av omsyn til friluftslivet fastsatt ei eiga forskrift om skogbehandlinga og innf\u00f8rt s\u00f8knadsplikt p\u00e5 hogst. Med sm\u00e5 eigedomar, svak n\u00e6ringsdrift og generelt svak prim\u00e6rn\u00e6ringstilknyting ved \u00e5 vera i ein storby, virker det som om mange skogeigarar i Bergen kommune har eir relativt l\u00e5gt kompetanseniv\u00e5 om skogbruk og skogbehandling. T\u00f8mmerkj\u00f8parane og skogsentrepren\u00f8rane i v\u00e5r region opererar i mange kommunar, og det er difor ikkje gitt at dei heile tida har med seg at det er sv\u00e6rt mykje st\u00f8rre friluftsinteresser i Bergen og at friluftsliv er eit viktigare tema her enn dei fleste andre stader lokalt. Bergen kommune meiner at innf\u00f8ring av meldeplikt for hogst med p\u00e5f\u00f8lgande informasjon og rettleiing fr\u00e5 kommunen vil tena som ei viktig kvalitetssikring av skogeigar og t\u00f8mmerkj\u00f8par si planlegging av skogsdriftene. Side 2 av 6 2 Grunnlaget for meldeplikt 2.1 Skogbrukslova \u00a7 11 om meldeplikt \u00a7 11 i skogbrukslova gjev kommunen eller anna skogbruksstyresmakt heimel til \u00e5 innf\u00f8ra meldeplikt p\u00e5 hogst og andre tiltak knytt til forynging og stell av skog for \u00e5 halda kontroll med at lova vert fulgt. \u00abN\u00e5r det er n\u00f8dvendig for \u00e5 halde kontroll med at lova blir f\u00f8lgt, kan kommunen eller anna skogbruksstyresmakt gjere vedtak om at skogeigarar skal ha plikt til \u00e5 melde inn planar om hogst og tiltak knytt til forynging og stell av skog. Denne meldeplikta kan gjelde ein eller fleire skogeigarar i heile eller delar av kommunen. Meldinga skal vere skriftleg og gi opplysningar om dei planane eigaren har for hogst eller tiltak. Meldinga skal sendast til kommunen seinast 3 veker f\u00f8r hogsten eller tiltaket skal setjast i verk. Har kommunen ikkje gitt svar p\u00e5 meldinga innan 3 veker fr\u00e5 den dagen da meldinga kom fram til kommunen, eller gjort vedtak med heimel i \u00a7\u00a7 6 tredje ledd, 8 andre ledd eller forskrift i medhald av \u00a7\u00a7 4 eller 7, kan det meldte tiltaket setjast i verk i samsvar med dei reglane som gjeld etter lova. Om kommunen treng meir tid for \u00e5 ta stilling til tiltaket, kan fristen forlengjast med inntil 14 dagar. Tillatelsen gjeld for 10 \u00e5r.\u00bb I forarbeida til lova skriv Landbruks- og matdepartementet mellom anna at omgrepet \u00abn\u00f8dvendig\u00bb ikkje skal tolkast for strengt. Vidare skriv dei at det er kommunen som skal avgjere om meldeplikt er n\u00f8dvendig, noko som inneber mellom anna at det er rom for noko ulik praksis fr\u00e5 kommune til kommune. Vidare kan meldeplikt ogs\u00e5 innf\u00f8rast ut fr\u00e5 milj\u00f8omsyn. Omgrepet \u00abmilj\u00f8omsyn\u00bb er i skogbrukslova ofte definert utover \u00e5 kun vera naturmangfold, og landskap, kulturminner og friluftsliv er inkludert i omgrepet. 2.2 Er meldeplikt naudsynt? Bergen kommune meiner det er naudsynt \u00e5 innf\u00f8ra meldeplikt for hogst i Bergen kommune. Dette prim\u00e6rt som eit tiltak for \u00e5 gje betre informasjon og rettleiing om planlegging av hogst, milj\u00f8omsyn og forynging til skogeigarar som planlegg hogst. Dei store utfordringane med manglande forynging \u00e5leine gjer det naudsynt med innf\u00f8ring av meldeplikt. Dette fordi omfanget av manglande forynging i sum er eit sv\u00e6rt alvorleg brot p\u00e5 foryngingsplikta i skogbrukslova, og m\u00e5let om berekraftig forvaltning av skogressursane. Ein tilleggseffekt av meldeplikt er at kommunen kan informera skogeigarar med planar om hogst om dei positive effektane forlenga oml\u00f8pstid har for kvalitet, volumproduksjon og karbonbinding p\u00e5 skogen. Dette vil vera med p\u00e5 \u00e5 kvalitetssikra at skogeigar sine avgjersler fremmer berekraftig forvaltning av skogressursane, noko som er ein sentral del av f\u00f8rem\u00e5lsparagrafen i skogbrukslova. Det er aukande krav b\u00e5de i samfunnet generelt, offentlege reguleringar og i skogbrukets eigne sertifiseringssystem til korleis hogstar vert utf\u00f8rt i omr\u00e5der med sterke friluftsinteresser. Bergen kommune meiner at dei sterke friluftsinteressene i sv\u00e6rt store delar av skogane i kommunen i tillegg gjer det viktig \u00e5 innf\u00f8ra meldeplikt for \u00e5 kunne informera og rettleia skogeigar i planleggingsprosessen, og s\u00e5leis bidra med kvalitetssikring av planlegginga av hogsten. 3 Om forskrifta F\u00f8rem\u00e5let med forskrifta er \u00e5 sikra at Bergen kommune f\u00e5r vita om planlagte hogstar f\u00f8r dei vert gjennomf\u00f8rt. D\u00e5 har kommunen moglegheit til \u00e5 gje informasjon og rettleiing til skogeigar for \u00e5 sikra at det vert tatt gode milj\u00f8omsyn i drifta og at forynginga er planlagt p\u00e5 ein god m\u00e5te. M\u00e5let er informasjon og rettleiing for \u00e5 kvalitetssikra planane for drift og forynging for \u00e5 f\u00f8rebygga eventuelle problem og manglande etterleving av skogbrukslova. Side 3 av 6 Ved \u00e5 f\u00e5 inn ei melding om hogst, sikrar kommunen at det vert registrert forvaltningsoppg\u00e5ver som skal f\u00f8lgast opp og ein sikrar at det er dokumentasjon p\u00e5 kva r\u00e5dgjeving som er gitt til skogeigar. 4 Administrative og \u00f8konomiske konsekvensar av forslaget Fr\u00e5 f\u00f8r er det i mange tilfelle allereie dialog mellom skogeigar, privat rettleiingsteneste/ t\u00f8mmerkj\u00f8par og offentleg rettleiingsteneste/kommune f\u00f8r hogst. Slik dialog er vanlegvis verdifull for dei involverte. Ei meldeplikt vil sikra at slik dialog f\u00f8reg\u00e5r i alle tilfelle der hogst vert planlagd, og at tema som hogstform, milj\u00f8omsyn og forynging vert l\u00f8fta opp som eit sv\u00e6rt viktig moment \u00e5 ta omsyn til i planlegginga. 4.1 Erfaringar fr\u00e5 Oslomarka Oslomarka er den st\u00f8rste \u00abbymarka\u00bb i Norge, omfattar heile eller deler av 17 kommunar og over 1 million menneske har tilknyting til denne. Det er ei eige forskrift som regulerer skogbruket i Oslomarka, til vanleg kalla markaforskrifta, som er fastsett av Landbruks- og matdepartementet med heimel i skogbrukslova. Denne forskrifta regulerer mellom anna storleik p\u00e5 hogstflater, foryngingsmetoder og terrengtransport. Vidare fastset forskrifta at det er s\u00f8knadsplikt p\u00e5 hogst i Oslomarka, og at kommunen m\u00e5 godkjenna planlagd hogst. Dette til skilnad fr\u00e5 framlegget her, som g\u00e5r ut p\u00e5 meldeplikt. Dette medf\u00f8rer at det er plikt \u00e5 melda om tiltaket til kommunen, men ikkje at kommunen skal godkjenna tiltaket. Celina Mathiesen unders\u00f8kte i si masteroppg\u00e5ve1 mellom anna arbeidsmengde og kostnader til saksbehandling etter markaforskrifta. Resultata til Mathiesen syner at saksbehandlingskostnad er om lag 7 kr/m3 avvirka t\u00f8mmer, at driftene er i gjennomsnitt om lag 1000 m3, gjennomsnittleg tilbakemeldingstid er 18 dagar og effektiv sakshandsamingstid er 7,2 timar. Det vert \u00e5rleg handsama 400-600 hogstmeldingar i \u00e5ret. Dei aller fleste driftene vert synfart, med 2,9 timar per synfaring. Dei kommunale sakshandsamarane meinte det var ein fordel at fleire vart inkludert ved planlegging av skogsdrifter fordi fleire detaljar kjem fram f\u00f8r driftsoppstart, og at informasjonen vert sjekka av fleire. Vidare meinte dei kommunale sakshandsamarane at dei kom i dialog med skogeigarar og kan diskutera fag og problemstillingar knytt til driftene. Fleirtalet av skogbruksleiarane (ansvarlege hj\u00e5 t\u00f8mmerkj\u00f8parane for \u00e5 planlegga driftene) meinte at det er ein fordel med hogsts\u00f8knadene at detaljar vert dr\u00f8fta n\u00f8ye i forkant av driftene, og at informasjon vert dobbeltsjekka f\u00f8r oppstart. S\u00f8knadsprosessen fungerer s\u00e5leis som ei kvalitetssikring av det dei har planlagt. Skogbruksleiarane trekker fram som mest negativt at dei mister fleksibiliteten og det \u00e5 kunne vera spontane i planleggingsarbeidet. 4.2 Omfang og antatte konsekvensar for Bergen kommune Ei oppteljing syner at det i ti\u00e5rsperioden fram til 2021 f\u00f8regjekk om lag 160 skogsdrifter i Bergen kommune, eller 16 drifter i \u00e5ret. Om ein legg til grunn same sakshandsamingstid som funna til Mathiesen fr\u00e5 Oslomarka, vert det 115 timar medg\u00e5tt arbeidstid. Det er grunn til \u00e5 tru at total mengde arbeidstid for kommunen vil vera l\u00e5gare. Dette fordi det i Oslomarka er ei s\u00f8knadsplikt medan framlegget her er ei meldeplikt, noko som medf\u00f8rer ei enklare sakshandsaming. Bergen kommune si vurdering er difor at 115 timar med sakshandsaming er maksimal antatt tidsbruk, gitt eit hogstomfang p\u00e5 same niv\u00e5 som dei siste ti \u00e5ra. Manglande tilbakemelding fr\u00e5 kommunen etter 3 veker gjev skogeigar grunnlag for \u00e5 g\u00e5 i gang med hogsten. Kommunen kan ved ressursmangel prioritera dei meldingane der det er st\u00f8rst fare for at plan for hogst og forynging ikkje er i tr\u00e5d med f\u00f8resegnene i skogbrukslova. 1 Celina Mathiesen: \u00abSkogbruk i Oslomarka: Hvordan p\u00e5virkes skogbruket av markaforskriften?\u00bb. Masteroppgave 2022 ved Fakultet for milj\u00f8vitenskap og naturforvaltning ved Norges milj\u00f8- og biovitenskapelige universitet. Tilgjengeleg p\u00e5: https://nmbu.brage.unit.no/nmbu-xmlui/handle/11250/3019200 Side 4 av 6 Bergen kommune hadde i 2022-2024 eit tilsynsprosjekt med oppf\u00f8lging av 28 potensielt uforynga hogstflater. Av desse var 18 i tr\u00e5d med regelverket, d\u00e5 det var etablert naturleg forynging, omdisponert areal eller planta etter synfaring, og 10 braut f\u00f8resegnene i skogbrukslova. Etter tett oppf\u00f8lging vart fleire av desse flatene tilplanta, men det vart ogs\u00e5 gjeve tre p\u00e5legg om forynging. Av desse vart eitt p\u00e5legg p\u00e5klaga. For flatene som var i tr\u00e5d med regelverket var ikkje tidsbruken sv\u00e6rt stor. Men p\u00e5 flatene som ikkje var i tr\u00e5d med regelverket var tidsbruken betydeleg, ikkje minst der ein m\u00e5tte g\u00e5 s\u00e5 langt som \u00e5 gje p\u00e5legg. Samla vurdering av tidsbruken i prosjektet har vore at den var st\u00f8rre enn om ein kunne ha kome inn med informasjon og rettleiing f\u00f8r hogsten vart utf\u00f8rt. P\u00e5 \u00abproblemflatene\u00bb var det tydeleg at skogeigar ikkje hadde planlagt forynginga f\u00f8r hogsten, noko som i seg sj\u00f8lv er eit brot p\u00e5 skogbrukslova. Resultatet ville difor truleg ha vore betre om kommunen kunne ha gjeve informasjon og rettleiing f\u00f8r hogst. Oppsummert meiner Bergen kommune at meldeplikt ikkje vil gje auka total tidsbruk for kommunen, men ein st\u00f8rre del av tidsbruken vil skje i f\u00f8rekant av hogst som f\u00f8rebyggande arbeid og ikkje i etterkant som opprettande arbeid. 4.3 Antatte konsekvensar for skogeigarar Det er vurdert at forslaget vil gje meirarbeid for skogeigarar og t\u00f8mmeromsetjingsleddet, fordi det er ei ekstra administrativ oppg\u00e5ve som skal utf\u00f8rast. Er drifta derimot godt planlagt, er det avgrensa kor mykje tid det tar \u00e5 f\u00f8rebu informasjonen som skal sendast inn til kommunen fordi denne allereie finst. Ein kan sj\u00e5 for seg at det vil vera ei stor utfordring for skogeigarane dersom kommunen ikkje har kapasitet til \u00e5 svara p\u00e5 hogstmeldingane, og at det vil kunne gje betydelege utfordringar for n\u00e6ringa med mange ubesvarte hogstmeldingar. Men skogeigar er ikkje avhengig av \u00e5 f\u00e5 godkjenning fr\u00e5 kommunen for \u00e5 kunne g\u00e5 i gang med hogsten. Forslaget er (slik lova ogs\u00e5 legg opp til) at skogeigar kan g\u00e5 i gang med hogsten dersom kommunen ikkje har svart p\u00e5 meldinga innan 3 veker. S\u00e5 lenge melding om hogst vert sendt inn minimum 3 veker f\u00f8r planlagt oppstart av hogst b\u00f8r ikkje meldeplikt p\u00e5 hogst vera ein stor konsekvens for skogeigar. Sidan kommunen kan utvida fristen med to veker ved behov, b\u00f8r skogeigar senda inn melding om hogst 5 veker f\u00f8r planlagt oppstart. Ei sannsynleg utfordring for n\u00e6ringa er at interessa for mange hogstar kjem til etter at det vert starta opp hogst i n\u00e6romr\u00e5det. Eit tidsperspektiv p\u00e5 inntil 5 vekers ventetid p\u00e5 ei hogstmelding kan i slike situasjonar vera lenge. Kommunen b\u00f8r i slike situasjonar strekka seg langt for \u00e5 vera rask med tilbakemelding dersom dette er godt planlagte drifter. Men det er heller ikkje uvanleg at slike \u00abekstradrifter\u00bb er d\u00e5rlegare planlagt b\u00e5de fr\u00e5 skogeigar og t\u00f8mmerkj\u00f8par si side med tanke p\u00e5 forynging og milj\u00f8omsyn. Ei ekstra kvalitetssikring med innsending til kommunen kan vera ganske viktig i slike tilfeller. Elles meiner Bergen kommune at meldeplikt i seg sj\u00f8lv vil kunne sikra meir gjennomtenkte val med tanke p\u00e5 hogstplanlegging og forynging, fordi skogeigar m\u00e5 gjera grundigare planlegging og vurdering i samband med innsending av melding om hogst. Slik sett vil meldeplikt kunne ha positive konsekvensar for skogeigarane, fordi forvaltninga av skogane vert meir gjennomtenkt og betre. 5 Framlegg til mogeleg forskrift Forskrift om meldeplikt ved hogst i Bergen kommune Heimel: Fastsett av Bergen bystyre xx.xx.xxxx med heimel lov 27.mai 2005 nr. 31 om skogbruk (skogbrukslova) \u00a7 11. \u00a7 1.F\u00f8rem\u00e5l F\u00f8rem\u00e5let med denne forskrifta er \u00e5 bidra til berekraftig forvaltning av skogressursane i Bergen kommune, sikra god forynging etter hogst, og \u00e5 sikra det biologiske mangfaldet, Side 5 av 6 omsyn til landskapet, friluftslivet og kulturverdiane i skogen, jamf\u00f8r \u00a7 1, \u00a7 4, \u00a7 6 og \u00a7 8 i skogbrukslova, ved at kommunal skogbruksstyresmakt f\u00e5r h\u00f8ve til \u00e5 gje rettleiing til skogeigar f\u00f8r hogsten vert utf\u00f8rt. \u00a7 2. Verkeomr\u00e5de Denne forskrifta omfattar all skog og skogmark i Bergen kommune der skogbrukslova gjeld, jamf\u00f8r \u00a7 2 i skogbrukslova. \u00a7 3. Meldeplikt All hogst skal meldast inn til kommunen seinast 3 veker f\u00f8r hogsten skal startast. Meldinga skal sendast inn av skogeigar personleg. Meldinga skal vera skriftleg, gje opplysningar om korleis hogsten er planlagt, kva omsyn som skal takast til biologisk mangfald, landskap, friluftsliv og kulturverdiar, samt plan for forynging etter hogst. Ved omdisponering til anna f\u00f8rem\u00e5l enn skog skal det gjevast utfyllande opplysningar om kva som er planlagt. Hogsten kan ikkje startast opp f\u00f8r kommunen har gjeve svar p\u00e5 meldinga. Har kommunen ikkje svart p\u00e5 meldinga innan 3 veker etter at meldinga kom til kommunen, kan hogsten likevel startast opp innan rammene av f\u00f8resegnene i skogbrukslova. Om kommunen treng meir tid for \u00e5 ta stilling til tiltaket, kan fristen forlengast med inntil 14 dagar. L\u00f8yvet til hogst gjeld for 10 \u00e5r. \u00a7 4. Klage Vedtak fatta av kommunen med heimel i denne forskrifta kan p\u00e5klagast til Statsforvaltaren etter f\u00f8resegnene i \u00a7 21 i skogbrukslova. \u00a7 5. Brot p\u00e5 forskrifta Den som forsettleg eller uaktsamt bryt eller medverkar til brot p\u00e5 f\u00f8resegnene i denne forskrifta, kan straffast med b\u00f8ter s\u00e5 lenge tilh\u00f8vet ikkje vert omfatta av strengare straffef\u00f8resegner, jamf\u00f8r \u00a7 22 i skogbrukslova. Side 6 av 6 "
}