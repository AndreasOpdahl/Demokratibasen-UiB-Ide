{
  "dokument_id": "d8e794e4-2958-5c24-8a84-d1f9c05f5229",
  "doc_type": "case_presentation",
  "kommune": 4601,
  "tittel": "Innbyggerforslag - Nei til hotell i Strandgaten 223",
  "url": "https://bergen.kommune.no/politikere-utvalg/api/fil/bk360/12145839/Framstilling-Innbyggerforslag-Nei-til-hotell-i-Strandgaten-223",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2025/94379-7 Innbyggerforslag - Nei til hotell i Strandgaten 223 Hva saken gjelder: Byr\u00e5det har f\u00e5tt innbyggerforslaget \u00abNei til hotell i Strandgaten 223\u00bb til behandling etter at Forretningsutvalget behandlet forslaget i m\u00f8te 04.02.2025 sak 41/25 og fattet f\u00f8lgende vedtak: 1. Innbyggerforslaget tas opp til realitetsbehandling. 2. Byr\u00e5det bes om \u00e5 fremlegge sak for bystyret senest til bystyrets m\u00f8te 18. juni 2025. 3. Utvalg for milj\u00f8 og byutvikling er innstillende utvalg i saken. Bystyrets kontor mottok 29.01.2025 innbyggerforslaget som er innsendt fra Kommunal- og moderniseringsdepartementets side minsak.no. Forslaget er signert av 519 personer og forslagsstiller er Hanne Indrehus. Innbyggerforslaget lyder slik: Innbyggerforslag - Nei til hotell i Strandgaten 223! Strandgaten 223 huser i dag om lag 40 personer i 18 leiligheter i de \u00f8verste 4 etasjene. De nederste 5 etasjene er kontor- og n\u00e6ringsarealer. Leilighetene er for utleie, der de lengstboende har hatt sine hjem her i n\u00e6rmere 50 \u00e5r. Bygget er overdratt til ny eier som skulle bygge boliger ogs\u00e5 i de nederste etasjene, en gledelig sak som er omfavnet av b\u00e5de velforeninger og naboer. I sommer ble det er gitt rammetillatelse fra kommunen til \u00e5 bygge 31 nye leiligheter i 2-5.etg. S\u00e5 viser det seg at den nye eieren i stedet planlegger et hotell med 160 senger i hele bygget, slik at alle som bor der m\u00e5 ut. Forh\u00e5ndskonferansen med kommunen ble avholdt i oktober. Vi som signerer dette oppropet, vil p\u00e5 det sterkeste advare kommunen mot \u00e5 godkjenne planer om hotell p\u00e5 adressen. Hotellet havner midt i et boligomr\u00e5de, med alt det som f\u00f8lger med av trafikk\u00f8kning fra turister i privatbil, vare-levering og avfallshenting, turbusser, st\u00f8y og natteliv. Nordnes har nok hotell-senger og airbnb-senger fra f\u00f8r, og kveles allerede av turistbussene som tidvis kj\u00f8rer i k\u00f8 rundt Nordnes-halv\u00f8yen. Bergen eksisterer p\u00e5 grunn av sine innbyggere, ikke p\u00e5 grunn av turistene. 1 Vi \u00f8nsker gode og levende nabolag med alle slags folk i forskjellige slags boliger \u2013 dette er det motsatte av den utviklingen vi opplever n\u00e5: de ordin\u00e6re boligene som folk kan leie forsvinner, airbnb og hyblifisering flytter inn. Boligutviklingsprosjektene i N\u00f8stet -omr\u00e5det (N\u00f8stebukten brygge og N\u00f8stet sj\u00f8front) bygges s\u00e5 dyre at kun et smalt sjikt har r\u00e5d til \u00e5 kj\u00f8pe. Prosjektene medf\u00f8rer ogs\u00e5 \u00f8kt trafikkbelastning p\u00e5 de eksisterende boligomr\u00e5dene rundt \u2013 da kommunen ikke har evnet \u00e5 se prosjektene i sammenheng. \u2022 Vi krever stopp i planer om hotell i Strandgaten 223! \u2022 Vi krever at kommunen jobber for en levende by basert p\u00e5 fastboende innbyggere og deres behov! \u00d8konomiske konsekvenser: Saken f\u00e5r ikke \u00f8konomiske konsekvenser. Byr\u00e5dets vurdering og anbefaling/konklusjon: Byr\u00e5det er opptatt av at det skal v\u00e6re godt \u00e5 bo i Bergen. Dette er ogs\u00e5 vektlagt i forslaget til kommuneplanens samfunnsdel som er p\u00e5 h\u00f8ring: Bergen skal v\u00e6re vakker og funksjonell, med gode og varierte boliger for ulike livssituasjoner, og nok boliger som folk har r\u00e5d til. Barn, ungdom, voksne og eldre skal kunne leve livene sine i sunne og trygge nabolag. Byr\u00e5det jobber for gode bomilj\u00f8er i hele kommunen, ogs\u00e5 i sentrumsn\u00e6re omr\u00e5der. Byr\u00e5det har forst\u00e5else for engasjementet som vises i innbyggerforslaget, som vil beholde boligene p\u00e5 Nordnes. Samtidig er byr\u00e5det opptatt av at Bergen skal v\u00e6re en god by \u00e5 bes\u00f8ke, og man m\u00e5 sikre god balanse mellom turisme og gode bomilj\u00f8. I denne sammenheng mener byr\u00e5det at den n\u00e6rmere vurderingen m\u00e5 foretas i den enkelte sak. Byr\u00e5det viser til Plan- og bygningsetatens vedtak datert 10.03.2025 om avslag p\u00e5 s\u00f8knad om bruksendring til hotell, som er avhengig av dispensasjon fra gjeldende arealform\u00e5l og kommuneplanens plankrav. Det er klagerett p\u00e5 fagetatens vedtak, og det er anledning for partene \u00e5 fremme sine synspunkter i en eventuell klagesak. Etter kommunens delegasjonsreglement skal dette sakskomplekset oversendes til politisk behandling. Byr\u00e5det mener derfor at det, uavhengig av hva en m\u00e5tte mene om hotellplanene, vil v\u00e6re mest hensiktsmessig \u00e5 avvise innbyggerforslaget og la en eventuell klagesak g\u00e5 sin gang etter plan- og bygningslovgivningen. Etter den eventuelle klagesaken er behandlet i Plan- og bygningsetaten vil ogs\u00e5 b\u00e5de byr\u00e5det og bystyret ha et langt bedre faglig underlag til \u00e5 gj\u00f8re politiske avveininger i saken. Begrunnelse for framleggelse til bystyret: Reglement for bystyret og utvalgene 2023 - 2027: oppdatert versjon etter bystyrets vedtak i B-sak 287-24: 5.7.6 Innbyggerforslag Bystyret tar stilling til innbyggerforslag som fyller kriteriene iht. \u00a7 12-1 i kommuneloven. Bystyret tar stilling til om innbyggerforslag skal avvises. Byr\u00e5det innstiller til bystyret \u00e5 fatte f\u00f8lgende vedtak: Innbyggerforslaget avvises. 2 Dato: 25. mars 2025 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Innbyggerforslag \u2013 Nei til hotell i Strandgaten 223 3 "
}