{
  "dokument_id": "9b1d5a18-5220-51b5-96dc-d852e78fd34f",
  "doc_type": "case_attachment",
  "kommune": 4601,
  "tittel": "Fana gnr 90 bnr 150 Kvernabekkvegen. Klage over avslag p\u00e5 s\u00f8knad om tomannsbolig m.m",
  "url": "https://bergen.kommune.no/politikere-utvalg/api/fil/bk360/12197761/Fana-gnr-90-bnr-150-Kvernabekkvegen-Klage-over-avslag-pa-soknad-om-tomannsbolig-m-m",
  "tekst": " Byr\u00e5d for byutvikling Fullmaktssak /25 Saksframstilling V\u00e5r referanse: 2024/129690-10 Fana gnr 90 bnr 150 Kvernabekkvegen. Klage over avslag p\u00e5 s\u00f8knad om tomannsbolig m.m. Hva saken gjelder: Saken gjelder klage over avslag p\u00e5 s\u00f8knad om nybygg tomannsbolig i 2 etasjer med tilh\u00f8rende garasje, uteoppholdsareal, sykkel- og s\u00f8ppelskur og VA-ledninger. Bebyggelsen har et bruksareal p\u00e5 311 m2. Avslaget ble gitt den 02.08.2024 da tiltaket er vurdert til \u00e5 utgj\u00f8re \u00abvesentlig nybygging\u00bb i \u00f8vrig byggesone, jf. KPA 2018 \u00a7 26.5.1. Det er forbud mot slik utbygging, og det kan dermed ikke gj\u00f8res unntak fra plankravet etter KPA 2018 \u00a7 3.3.2 som stiller krav til at tiltaket er i samsvar med bestemmelsene i kommuneplanen. Vedtaket er p\u00e5klaget av ansvarlig s\u00f8ker Byggadministrasjon Harald Bj\u00f8rndal AS v/Ingunn S\u00e6tre p\u00e5 vegne av tiltakshaver Aarvik Eiendomsutvikling AS. Eiendommen er ikke regulert. I KPA 2018 vises den innenfor \u00f8vrig byggesone. Plan- og bygningsetaten p\u00e5peker behov for dispensasjon fra KPA 2018 \u00a7 3.1 om plankrav og \u00a7 26.5.1 om forbud mot vesentlig nybygging i \u00f8vrig byggesone. Det er subsidi\u00e6rt s\u00f8kt om slike dispensasjoner i forbindelse med klagen, jf. pbl. \u00a7 19-1. Ansvarlig s\u00f8ker opplyser om at det er foretatt nabovarsling i samsvar med bestemmelsene i pbl. \u00a7 21-3, og det er kun mottatt ett sp\u00f8rsm\u00e5l fra eier av gbnr. 90/37 (Kathrine Krokeide). Det stilles sp\u00f8rsm\u00e5l ved om en er p\u00e5lagt utbedring av veien som g\u00e5r til busstoppet i Titlestadvegen. Ansvarlig s\u00f8ker svarer at tillatelse til \u00f8kt bruk av avkj\u00f8rsel er gitt uten krav til utbedring av veien. Plan- og bygningsetaten p\u00e5 sin side vurderer b\u00e5de Kvernabekkvegen og Titlestadvegen som smale og at dette tema burde v\u00e6rt bedre belyst i s\u00f8knadsdokumentene. Det er gitt avkj\u00f8rselstillatelse fra Vestland fylkeskommune og forh\u00e5ndsuttalelse fra Bergen Vann. Klage: Klager oppsummerer sin oppfatning om at avslagsvedtaket beror p\u00e5 om de smale atkomstveiene t\u00e5ler ytterligere trafikk, samt tiltakets nedbygging av fulldyrket jord. For f\u00f8rstnevnte mener klager at kommunen m\u00e5 legge til grunn at Fylkeskommunens tillatelse til \u00f8kt bruk av avkj\u00f8rsel, tilsier at tiltaket ikke g\u00e5r utover trafikksikkerheten. Videre er veien fra oms\u00f8kte eiendom til busstoppet langs fylkesveien oversiktlig. N\u00e5r det gjelder fulldyrket jord, er planen \u00e5 flytte det til gbnr. 90/156. Dette er en eiendom som er vanskelig \u00e5 bygge p\u00e5 av hensyn til utfordringer knyttet til tilkomstvei. Oms\u00f8kte eiendom p\u00e5 sin side er lite drivverdig uten noen tilknytning til landbrukseiendom. Den ligger ogs\u00e5 innenfor boligform\u00e5l og er fradelt som boligtomt. En bestrider ogs\u00e5 at det er relevant \u00e5 p\u00e5peke at nedbygging av jordbruksareal f\u00f8rer til utslipp av klimagasser mv. Ellers p\u00e5peker klager at reguleringsplan har v\u00e6rt pr\u00f8vd, og vist seg \u00e5 ikke v\u00e6re mulig p\u00e5 grunn av flomfare og fulldyrket jord p\u00e5 stedet. Etter anbefaling g\u00e5r en da i gang med 1 byggesak. I denne konkrete sak kan ikke kommunen ta stilling til ytterligere utbyggingspotensial, som enda ikke er oms\u00f8kt bebygget. Det vises til klagen i sin helhet. Det er i etterkant av klagen, subsidi\u00e6rt s\u00f8kt om dispensasjon fra KPA 2018 \u00a7\u00a7 3.1 og 26.5.1, jf. pbl. \u00a7 19-1. Det vises bl.a. til at de vesentlige forhold, som normalt utredes i plan, alt er avklart. I tillegg stiller klager seg uforst\u00e5ende til fagetatens p\u00e5pekninger om at ytterligere boligtomter kan bebygges. Det har v\u00e6rt gjort flere fors\u00f8k p\u00e5 \u00e5 lage reguleringsplan for disse tomtene uten \u00e5 f\u00e5 det til, nettopp p\u00e5 grunn av flomfare og jordbruksareal. Eiendommen er ellers tilrettelagt for denne typen utbygging innenfor boligform\u00e5let i kommuneplanen, der alle forhold er ivaretatt. Det vises til dispensasjonss\u00f8knadene i sin helhet. Fagetatens vurdering og anbefaling: Plan- og bygningsetaten som fagetat opprettholder at oms\u00f8kte tiltak inneb\u00e6rer \u00abvesentlig nybygging\u00bb og dermed omfattes av forbudet mot slik i \u00f8vrig byggesone, jf. KPA 2018 \u00a7 26.5.1. Tiltaket inng\u00e5r i en av flere boligtomter som tidligere har blitt fradelt til boligform\u00e5l, som har samme eier. Selv om flere av disse eiendommene ligger innenfor aktsomhetsomr\u00e5der for flom, s\u00e5 er det ikke dermed sagt at det ikke vil v\u00e6re mulig \u00e5 bygge p\u00e5 den enkelte tomt. Det er med dette et potensiale for videre utbygging. Oppf\u00f8ring av \u00e9n enkelt tomannsbolig i seg selv inneb\u00e6rer ikke en vesentlig utbygging, men m\u00e5 ses i sammenheng med potensialet for utbygging i omr\u00e5det. Dette f\u00f8lger av Statsforvalterens beslutning i lignende sakskompleks. Samlet sett er det da tale om \u00abvesentlig nybygging\u00bb etter KPA 2018 \u00a7 26.5.1, og det kan ikke gis unntak fra plankravet i \u00a7 3.1. Det er ikke s\u00f8kt om dispensasjon fra bestemmelsene. Fagetaten p\u00e5peker ogs\u00e5 f\u00f8lgende: - Det har p\u00e5g\u00e5tt planarbeid som ber\u00f8rer eiendommen. Stans av planarbeidet angikk risiko for flom, og sannsynlighet for innsigelser. - Godkjent tiltak fra 2023 p\u00e5 naboeiendommen gbnr. 90/91 gjelder riving av enebolig og etablering av tomannsbolig. - Eventuelt vilk\u00e5r om \u00e5 flytte fulldyrket jord, vil til en viss grad avb\u00f8te for ulempene ved \u00e5 bebygge tomten. - Fylkeskommunens tillatelse ang\u00e5r ikke selve tilkomstveien til eiendommen. Den er smal, og det vil kunne oppst\u00e5 problemer med \u00e5 passere g\u00e5ende og motg\u00e5ende trafikk ved \u00f8kt trafikkbelastning. Det vises til fagetatens notat datert 14.10.2024 i sin helhet. Fagetaten er ikke oversendt mottatt dispensasjonss\u00f8knad til vurdering. Byr\u00e5dens vurdering og konklusjon: Byr\u00e5den har vurdert saken med bakgrunn i mottatt s\u00f8knad og sakens dokumenter ellers, og er kommet til at klagen kan tas til f\u00f8lge p\u00e5 vilk\u00e5r. Vesentlig nybygging, jf. KPA 2018 \u00a7 26.5.1 Byr\u00e5det har besluttet at en skal igangsette arbeid med \u00e5 rullere bestemmelsene i KPA 2018. Konkret nevnes bl.a. bestemmelsene som ber\u00f8rer \u00f8vrig byggesone med tanke p\u00e5 at det er knyttet flere utfordringer til innholdet. Tiltaket m\u00e5 likevel vurderes opp mot n\u00e5gjeldende bestemmelser, som oppstiller forbud mot \u00abvesentlig nybygging\u00bb i \u00f8vrig byggesone, jf. pbl. \u00a7 26.5.1. Selv om det i denne saken bare er s\u00f8kt om \u00e9n tomannsbolig, som ikke i seg selv tilsier vesentlig nybygging, \u00abhar kommunen konsekvent vist til at de m\u00e5 vurdere hele utbyggingspotensialet i omr\u00e5det\u00bb, jf. Statsforvalterens vedtak ref. 2023/17804 datert 31.01.2024. Dette beror p\u00e5 at omr\u00e5dene i \u00f8vrig byggesone skal \u00abi hovedsak opprettholdes med uendret utnyttelse\u00bb, jf. bestemmelsens retningslinjer. Dessuten vil enkelvise bygges\u00f8knader medf\u00f8re en klar omg\u00e5else av bestemmelsen. Det inneb\u00e6rer at dersom 2 tomannsboligen i dette tilfellet anses \u00e5 ikke utgj\u00f8re vesentlig nybygging, er det klart utfordrende \u00e5 komme til en annen konklusjon i neste ledd. Byr\u00e5den avviser f\u00f8lgelig at en ikke kan se hen til eventuell fremtidig utbygging, og sp\u00f8rsm\u00e5let blir da om utbyggingspotensialet som foreligger i n\u00e6romr\u00e5det tilsier vesentlig nybygging i henhold til kommunens praksis i lignende sakskompleks. Byr\u00e5den trekker klare likhetstrekk til sak om tilsvarende utbygging p\u00e5 Drotningsvikveien 131. I dette tilfellet ble utbygging av \u00e5tte eneboliger (samtidige og enkelvise bygges\u00f8knader) vurdert til \u00e5 utgj\u00f8re vesentlig nybygging. Overf\u00f8rt p\u00e5 det aktuelle tiltaket, inng\u00e5r eiendommen gbnr. 90/150 i et felt av fradelte boligtomter. I sum er det tale om syv ubebygde boligtomter, som alle har samme hjemmelshaver. Dette inkluderer ikke godkjent rivning av enebolig for etablering av tomannsbolig p\u00e5 samme hjemmelshavere sin eiendom gbnr. 90/91 (skravert omr\u00e5de): Klager synes \u00e5 bestride at det er et faktisk utbyggingspotensial p\u00e5 \u00f8vrige boligtomter med henvisning til avklaringene i avsluttet planprosess. Byr\u00e5den deler imidlertid fagetatens syn p\u00e5 at forholdene p\u00e5 eiendommene ikke utelukker utbygging. Selv om denne konklusjonen ikke har som hensikt \u00e5 forskuttere i hvilken grad tomtene kan bygges ut, anses det \u00e5 foreligge et potensiale for utbygging. Potensiale gj\u00f8res ogs\u00e5 gjeldende for hjemmelshavers eiendom nord for Kvernabekkvegen (gbnr. 90/42), som ogs\u00e5 inngikk i planskissen til veiledningsm\u00f8te. Etter byr\u00e5dens syn og i tr\u00e5d med sammenlignbare saker m\u00e5 en da komme til den konklusjon at tiltaket utgj\u00f8r \u00abvesentlig nybygging\u00bb i \u00f8vrig byggesone, jf. KPA 2018 \u00a7 26.5.1. Dispensasjon fra forbudet mot vesentlig nybygging, jf. pbl. \u00a7 19-2 Det er subsidi\u00e6rt s\u00f8kt om dispensasjon fra forbudet mot vesentlig nybygging i KPA 2018 \u00a7 26.5.1, jf. pbl. \u00a7 19-1. Vilk\u00e5rene for \u00e5 dispensere f\u00f8lger av pbl. \u00a7 19-2 andre ledd hvor det fremg\u00e5r at: \u00abDispensasjon kan ikke gis dersom hensynene bak bestemmelsen det dispenseres fra, hensynene i lovens form\u00e5lsbestemmelse eller nasjonale eller regionale interesser, blir vesentlig tilsidesatt. Fordelene ved \u00e5 gi dispensasjon skal v\u00e6re klart st\u00f8rre enn ulempene\u00bb. Hensynet bak bestemmelsene i KPA 2018 \u00a7 26.5 er \u00e5 definere hvilke spesielle regler som skal gjelde for omr\u00e5der avsatt til \u00f8vrig byggesone. Bestemmelsen skal blant annet sikre at det ikke gis tillatelse til utstrakt boligbebyggelse i omr\u00e5der med d\u00e5rlig eller redusert kollektivdekning. Hensynet antas videre \u00e5 skulle redusere omfanget av bilbasert boligbygging. Bestemmelsen viser til at det kan tillates eneboliger eller tomannsboliger, forutsatt at \u00f8vrige krav i bestemmelsene her er oppfylt. Det er da en forutsetning at det ikke er potensiale for videre utstrakt boligbygging i omr\u00e5det. 3 I utgangspunktet vil all vesentlig nybygging innenfor \u00f8vrig byggesone tilsidesette hensynene som gj\u00f8r seg gjeldende bak forbudet i \u00a7 26.5.1. Dette springer ut av Bystyrets vilje i KPA 2018 om \u00f8kt fortetting fortrinnsvis innenfor sone 1 til 3. Vurderingen m\u00e5 da bero p\u00e5 om det er forhold ved oms\u00f8kte eiendoms egnethet og tiltakets art og omfang, som tilsier at hensynene ikke blir vesentlig tilsidesatt. Det er i denne sak tale om \u00e5 etablere \u00e9n tomannsbolig p\u00e5 den aktuelle eiendommen. Isolert sett er det dermed tale om begrensede endringer i omr\u00e5dets helhetlige utnyttelse til boligform\u00e5l. N\u00e5r det gjelder det totale omfanget av utbyggingspotensiale, anses denne eiendommen ogs\u00e5 best egnet til \u00e5 bebygge. Det vises hovedsakelig til at tomannsboligen plasseres i naturlig tilknytning til det eksisterende boligomr\u00e5det. Det er imidlertid ett forhold ved omr\u00e5det som byr\u00e5den vil belyse i det f\u00f8lgende av betydning for dispensasjonsvurderingen. Det er s\u00f8kt om og gitt tillatelse til utvidet bruk av avkj\u00f8rsel fra fylkesvei 5166 Titlestadvegen. Byr\u00e5den har ingen bemerkninger til dette. Fagetaten har imidlertid p\u00e5pekt at tilkomstveien (Kvernabekkvegen) til eiendommen er smal og at det vil kunne oppst\u00e5 problemer med \u00e5 passere g\u00e5ende og motg\u00e5ende trafikk som f\u00f8lge av \u00f8kt trafikkbelastning. Det vises til utklipp fra Google Street View fra juli 2022 for en oversikt over situasjonen: Fra Titlestadvegen t.v. og mot Titlestadvegen t.h. Byr\u00e5den deler fagetatens oppfatning av situasjonen p\u00e5 tilkomstveien, og anser dette momentet relevant da det vil ha innvirkning for g\u00e5ende. Det vises til at i hvilken grad forholdene er tilrettelagt for g\u00e5ende, har betydning for i hvor stor grad tiltaket m\u00e5 anses som bilbasert utbygging i strid med hensynene som gj\u00f8res gjeldende. Byr\u00e5den mener derimot at det konkrete tiltaket er innenfor en akseptabel t\u00e5legrense for ytterligere utbygging i omr\u00e5det. Med dette mener byr\u00e5den at oms\u00f8kte utbygging ikke vil utgj\u00f8re en vesentlig \u00f8kt trafikkbelastning, eller at det vil v\u00e6re behov for utbedringer av veien som f\u00f8lge av oms\u00f8kte utbygging. Byr\u00e5den er likevel klar p\u00e5 dette gjelder for det konkrete tiltaket til behandling, slik at byr\u00e5den vil kunne stille seg annerledes til temaet for eventuelle fremtidige bygges\u00f8knader i omr\u00e5det. Det forutsetter at det ikke gj\u00f8res nye vurderinger ved rulleringen av kommuneplanens arealdel, som er f\u00f8rende for hvilke hensyn som bestemmelsen skal ivareta. Tiltaket plasseres ellers i n\u00e6r tilknytning til kollektivtilbud i Titlestadvegen, samt andre service- og tjenestetilbud. Disse momentene taler ogs\u00e5 for \u00e5 kunne gi dispensasjon, og etter 4 en samlet vurdering er byr\u00e5den kommet til at hensynene bak bestemmelsen ikke blir \u00abvesentlig tilsidesatt\u00bb, jf. pbl. \u00a7 19-2. Ulempene ved dispensasjon synes hovedsakelig \u00e5 v\u00e6re tilknyttet utbygging i et omr\u00e5de som ikke er avsatt til fortetting i KPA 2018. Med n\u00e6rmere henvisning til vurderingen over, vurderer byr\u00e5den ulempene som begrenset. Byr\u00e5den mener da tomannsboligen inneb\u00e6rer positiv fortetting med \u00f8kt andel familievennlige boliger innenfor rammene av etablerte forhold, uten at det g\u00e5r p\u00e5 bekostning av omr\u00e5det i sin helhet. Boligen innordner seg da det eksisterende bygningsmilj\u00f8et og er samlet sett av et begrenset omfang med tanke p\u00e5 antall boenheter, bilbasert utbygging og andre sentrale tema i KPA 2018. Fordelene ved oms\u00f8kte utbygging er dermed \u00abklart st\u00f8rre enn ulempene\u00bb, jf. pbl. \u00a7 19-2. Byr\u00e5den er etter dette kommet til at de rettslige vilk\u00e5rene for \u00e5 dispensere er oppfylt, jf. pbl. \u00a7 19-2 annet ledd. Etter pbl. \u00a7 19-2 f\u00f8rste ledd er det da opp til forvaltningens frie skj\u00f8nn om det skal dispenseres, jf. formuleringen om at kommunen \u00abkan\u00bb gi varig eller midlertidig dispensasjon. I dette tilfellet er byr\u00e5den av den oppfatning at det kan gis dispensasjon. Dispensasjon fra plankravet i KPA 2018 \u00a7 3.1, jf. pbl. \u00a7 19-2 Tiltaket er oms\u00f8kt p\u00e5 uregulert eiendom og er f\u00f8lgelig i strid med plankravet i \u00a7 3.1. Av hensyn til ovennevnte vurderinger, er det ikke aktuelt \u00e5 ta stilling til oms\u00f8kte unntak fra plankravet i KPA 2018 \u00a7 3.1, jf. \u00a7 3.3.2. Den subsidi\u00e6re dispensasjonss\u00f8knaden tas derfor til behandling. Plankravet skal sikre bred, helhetlig og grundig vurdering av arealbruken i et bestemt omr\u00e5de, hvor offentlige myndigheter, grunneiere og andre ber\u00f8rte f\u00e5r anledning til \u00e5 fremme sine synspunkter i prosessen frem mot reguleringsvedtaket. Plankravet er ogs\u00e5 viktig for \u00e5 avklare overordnede forhold som infrastruktur, gr\u00f8ntomr\u00e5der med mer, f\u00f8r utbygging tillates. Det har v\u00e6rt gjennomf\u00f8rt veiledningsm\u00f8te i forbindelse med planskisse for utbygging av en st\u00f8rre del av omr\u00e5det (inkl. oms\u00f8kte eiendom). Deler av innholdet i fagetatens oppsummering i referat datert 20.10.2022 ref. PLAN-2022/23984-3 gjengis: \u00abPlan og bygningsetaten vurderer planinitiativet til \u00e5 v\u00e6re for omfattende for sone 4, ettersom det er snakk om 12 nye boenheter. Videre oppfyller ikke planinitiativet \u00f8vrige hensyn i KPA 2018, spesielt knyttet til flomsone og fulldyrka jord. Kommunens flomsonekart, samt ny flomrapport fra Sweco, viser at s\u00f8rlige og \u00f8stlige deler av planomr\u00e5det er innenfor en 200\u00e5rs-flomsone. NVE vil trolig v\u00e6re sterkt kritiske til bygging i flomsonen, selv med en avb\u00f8tende p\u00e5le-l\u00f8sning, som skissert i planinitiativet. Kommunens arealressurskart, viser at store deler av det midtre- og s\u00f8rlige planomr\u00e5det dekkes av fulldyrka jord. P\u00e5 bakgrunn av erfaringer i tidligere saker, s\u00e5 vurderes det som h\u00f8yst sannsynlig at Statsforvalteren i Vestland vil komme med en innsigelse til planforslag som inneb\u00e6rer nedbygging av fulldyrka jord. P\u00e5 bakgrunn av problemstillingene skissert ovenfor anbefaler vi at et eventuelt planomr\u00e5de innskrenkes til eiendommen nord for Kvernabekkvegen; gnr 90 bnr 42. Eiendommen 90/91 er for \u00f8vrig ogs\u00e5 aktuell, da den ikke ber\u00f8res av fulldyrka jord, eller inng\u00e5r i flomsonen. Det anbefales p\u00e5 den bakgrunn at forslagstiller vurderer hvorvidt de eventuelt vil \u00e5 g\u00e5 i gang med et nedskalert planarbeid eller om det er mest hensiktsmessig \u00e5 vurdere en utbygging via en byggesak\u00bb (byr\u00e5dens understrekning). Med henvisning til ovennevnte, er byr\u00e5den av den oppfatning at plankravet hovedsakelig er avklart med hensyn til denne konkrete byggesak. Det vises s\u00e6rskilt til at denne eiendommen ikke synes \u00e5 v\u00e6re ber\u00f8rt av flomproblematikken, jf. Norconsults rapport i forbindelse med planskissen. I tillegg er det ikke inngitt noen vesentlige innvendinger til prosjektet, verken fra 5 offentlige myndigheter eller ber\u00f8rte naboer. Forhold knyttet til vei, vann og avl\u00f8p er ogs\u00e5 avklart. Arealressurskartet A5 viser imidlertid at eiendommen best\u00e5r av fulldyrket jord. Fagetaten har p\u00e5pekt at dette har uheldige sider ved seg, men at vilk\u00e5r om \u00e5 ivareta jord og benytte den en annen plass vil kunne til en viss grad avb\u00f8te ulempene. Dette er ogs\u00e5 en l\u00f8sning som klager synes \u00e5 tiltre, selv om klager ikke uten videre er enig i kvalitetene p\u00e5 jorden. Byr\u00e5den p\u00e5 sin side mener at det b\u00f8r gj\u00f8res avb\u00f8tende grep for \u00e5 avhjelpe for ulempene knyttet til nedbygging av fulldyrka jord. Byr\u00e5den stiller derfor vilk\u00e5r om at fulldyrket jord ivaretas og benyttes en annen plass, jf. pbl. \u00a7 19-2 f\u00f8rste ledd annet punktum. F\u00f8r det kan gis igangsettingstillatelse m\u00e5 det avklares hvor og hvordan, samt innhentes eventuelle tillatelser fra andre relevante myndigheter. Etter angitte vilk\u00e5r og ut fra saksopplysningene ellers, er byr\u00e5den kommet til at hensynene bak plankravet ikke blir \u00abvesentlig tilsidesatt\u00bb, jf. pbl. \u00a7 19- 2. Den tid det er avklart at tiltaket ikke fortrinnsvis b\u00f8r inng\u00e5 i plan, finner ikke byr\u00e5den nevneverdige ulemper ved \u00e5 dispensere fra plankravet. Dette gjelder for det konkrete tiltaket, som ikke vil medf\u00f8re vesentlige negative konsekvenser for omr\u00e5det. Fordelene, som nevnt, gj\u00f8res enda gjeldende. Fordelene er f\u00f8lgelig \u00abklart st\u00f8rre enn ulempene\u00bb, jf. pbl. \u00a7 19-2. Byr\u00e5den er etter dette kommet til at de rettslige vilk\u00e5rene for \u00e5 dispensere er oppfylt, jf. pbl. \u00a7 19-2 annet ledd. Etter pbl. \u00a7 19-2 f\u00f8rste ledd er det da opp til forvaltningens frie skj\u00f8nn om det skal dispenseres, jf. formuleringen om at kommunen \u00abkan\u00bb gi varig eller midlertidig dispensasjon. I dette tilfellet er byr\u00e5den av den oppfatning at det kan gis dispensasjon p\u00e5 f\u00f8lgende vilk\u00e5r: \u2022 F\u00f8r det kan gis igangsettingstillatelse, m\u00e5 det avklares og dokumenteres hvor og hvordan fulldyrket jord p\u00e5 eiendommen skal flyttes etter fagkyndig kompetanse p\u00e5 fagfeltet. Eventuelle n\u00f8dvendige tillatelser m\u00e5 foreligge. Kort om nabovarsel, jf. pbl. \u00a7 21-3 Byr\u00e5den har ikke mottatt dokumentasjon som tilsier at oms\u00f8kte dispensasjoner er nabovarslet i tr\u00e5d med kravene i pbl. \u00a7 21-3. Byr\u00e5den mener likevel at varsel kan unnlates, da dispensasjonene i liten grad ber\u00f8rer naboer og gjenboere. Det gj\u00f8res ogs\u00e5 et poeng ut av at naboer er varslet om tiltaket i seg selv, og har hatt anledning til \u00e5 uttale seg om byggeplanene. Vedtakskompetanse: Byr\u00e5d for byutvikling har generell myndighet til \u00e5 fatte beslutninger som ikke er av prinsipiell betydning, jf. byr\u00e5dssak 1282/23. Alle beslutninger som er av prinsipiell betydning legges frem for byr\u00e5det. Byr\u00e5d for byutvikling fatter f\u00f8lgende vedtak: 1. Plan- og bygningsetatens vedtak datert 02.08.2024 oppheves i medhold av forvaltningslovens \u00a7 33 annet ledd. 2. Med hjemmel i pbl. \u00a7 19-2 gis det dispensasjon fra KPA 2018 \u00a7\u00a7 3.1 og 26.5.1 p\u00e5 f\u00f8lgende vilk\u00e5r: a. F\u00f8r det kan gis igangsettingstillatelse, m\u00e5 det avklares og dokumenteres hvor og hvordan fulldyrket jord p\u00e5 eiendommen skal flyttes etter fagkyndig kompetanse p\u00e5 fagfeltet. Eventuelle n\u00f8dvendige tillatelser m\u00e5 foreligge. 6 3. Med hjemmel i pbl. \u00a7 20-1, jf. \u00a7 21-4 gis det rammetillatelse til oms\u00f8kte tomannsbolig i 2 etasjer med tilh\u00f8rende garasje, uteoppholdsareal, sykkel- og s\u00f8ppelskur og VA- ledninger. 4. Det overlates Plan- og bygningsetaten \u00e5 utferdige rammetillatelsen og stille andre n\u00f8dvendige vilk\u00e5r. 5. Klagen tas til f\u00f8lge p\u00e5 vilk\u00e5r. Dato: 24. januar 2025 Christine Kahrs Byr\u00e5d for byutvikling Dokumentet er godkjent elektronisk. Vedlegg: 1) Fagetatens notat datert 14.10.2024 med f\u00f8lgende vedlegg: 1. Oversiktskart 2. Oversiktsfoto 3. Situasjonsplan 4. Klage p\u00e5 avslag, datert 21.08.2024 5. Avslag p\u00e5 s\u00f8knad, datert 02.08.2024 6. Forh\u00e5ndsuttalelse fra Bergen Vann, datert 20.04.2024 7. Vedtak fra Vestland fylkeskommune, datert 26.01.2023 8. Nabovarsel og merknad 9. S\u00f8knad 10. Tegninger 2) Subsidi\u00e6rt oms\u00f8kte dispensasjoner fra KPA 2018 \u00a7\u00a7 3.1 og 26.5.1. 7 "
}