{
  "dokument_id": "6f955872-4be6-5381-bcc2-5120e40a804d",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l fra Ingrid Nergaard Fjeldstad (V) om Fremdrift kulturhus Spelhaugen - Utvalg for milj\u00f8 og byutvikling",
  "url": "https://bergen.kommune.no/politikere-utvalg/api/fil/bk360/12225092/Svar-pa-skriftlig-sporsmal-fra-Ingrid-Nergaard-Fjeldstad-V-om-Fremdrift-kulturhus-Spelhaugen-Utvalg-for-miljo-og-byutvikling",
  "tekst": " BBU \u2013 Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2025/124778-3 Saksbehandler: Malene Nesse Gr\u00f8nningen Fra Dato: 4. mars 2025 Byr\u00e5d for byutvikling Svar p\u00e5 skriftlig sp\u00f8rsm\u00e5l fra Ingrid Nergaard Fjeldstad (V) om Fremdrift kulturhus Spelhaugen - Utvalg for milj\u00f8 og byutvikling - Innsendt: 21.2.2025 Sp\u00f8rsm\u00e5l til byr\u00e5den: Hva er forventet fremdrift p\u00e5 kulturhus Spelhaugen? N\u00e5r ansl\u00e5r byr\u00e5den at det kan bygges? Svar fra byr\u00e5den: Byr\u00e5den viser til planarbeidet for PLAN-2024/14113 \u00abSpelhaugen s\u00f8r\u00bb som skal blant annet regulere inn areal for teater. Planprogrammet som skal ligge ved oppstartsvarselet er under utarbeiding. Varsel om oppstart vil trolig bli sendt ut i l\u00f8pet av mars 2025. If\u00f8lge siste versjon av forslagsstiller sin fremdriftsplan, mottatt 6. februar 2025, skal detaljreguleringsplanen behandles i bystyret i april 2027. Det er en ambisi\u00f8s fremdriftsplan ettersom planforslaget er kompleks og utl\u00f8ser krav om planprogram og konsekvensutredning. Dersom forslagsstiller sin fremdriftsplan f\u00f8lges, vil bygging kunne starte i h\u00f8sten 2027 etter planvedtak og godkjent bygges\u00f8knad. Dette vil v\u00e6re det tidligst mulige tidspunktet for igangsetting basert p\u00e5 informasjonen som foreligger i dag. Byr\u00e5den har f\u00e5tt f\u00f8lgende opplysninger om kulturhus Spelhaugen fra byr\u00e5dsavdeling for n\u00e6ring, kultur og idrett: \u00abBergen kommune har i H\u00d8P 2025-2028 tildelt 5 millioner kroner i \u00e5rlig tilskudd for \u00e5 styrke kulturtilbudet i Fyllingsdalen. Tilskuddet er fordelt med 3 millioner kroner til Kunstkollektivet AS og 2 millioner kroner til Stiftelsen Fyllingsdalen Teater. De to akt\u00f8renes ambisjoner og planer for aktivitet og lokaler er presentert for kommunen. Tilskuddet til Kunstkollektivet vil i stor grad bidra til videreutvikling av kulturlokaler i de gamle lokalene til Statens Vegvesen p\u00e5 Spelhaugen. Gjennom driften deres skal kunstnere, artister, kulturarbeidere og publikum kunne produsere, utvikle, formidle og oppleve et vidt spekter av kunstneriske uttrykk. Det jobbes n\u00e5 med \u00e5 klargj\u00f8re lokalene. Det skal etableres egne omr\u00e5der for musikk, med b\u00e5de \u00f8vingslokaler og studio for innspilling. Det legges til rette for felles kreative omr\u00e5der, der grupper kan komme sammen \u00e5 arbeide med ulike materialer og uttrykk. Fellesrommene vil v\u00e6re tilgjengelige for kursvirksomhet. Kunstkollektivet prioriterer \u00e5 ha kurs for barn og unge i verkstedene. De vil ogs\u00e5 ha egne verkstedsomr\u00e5der med fotorom, rammeverksted, trykkeri, keramikkverksted, fellesverksted, digitalt verksted og et podkast- rom. I 2025 jobbes det spesifikt mot \u00e5 f\u00e5 klart visningsrom og galleri, rammeverksted og trykkeri, danserom, teateromr\u00e5de, podcastrom, atelierer og m\u00f8terom; samt visuell profil for \u00e5 gj\u00f8re tilbudet kjent. Fyllingsdalen Teater \u00f8nsker \u00e5 f\u00e5 bygget et nytt teaterbygg p\u00e5 Spelhaugen. De har inng\u00e5tt et samarbeid med investor Morten Fredriksen og hans selskap Angarde AS. Teateret s\u00f8ker ogs\u00e5 om offentlige midler til form\u00e5let; de har sendt en s\u00f8knad til Kulturdepartementet om midler til prosjektet og s\u00f8ker ogs\u00e5 om investeringsmidler fra fylkeskommunen.\u00bb Christine Kahrs \u2013 Byr\u00e5d for byutvikling Dokumentet er godkjent elektronisk. "
}