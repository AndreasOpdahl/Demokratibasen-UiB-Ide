{
  "dokument_id": "01ebc1c9-95f2-5a85-856d-4371411c6e7e",
  "doc_type": "case_presentation",
  "kommune": 4601,
  "tittel": "\u00c5sane gnr 216 bnr 633 Trollbakken 1A. Klage over avslag p\u00e5 s\u00f8knad om enebolig m.m.",
  "url": "https://bergen.kommune.no/politikere-utvalg/api/fil/bk360/11096096/Framstilling-Asane-gnr-216-bnr-633-Trollbakken-1A-Klage-over-avslag-pa-soknad-om-enebolig-m-m-",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/109662-7 \u00c5sane gnr 216 bnr 633 Trollbakken 1A. Klage over avslag p\u00e5 s\u00f8knad om enebolig m.m. Hva saken gjelder: Saken gjelder klage over avslag p\u00e5 s\u00f8knad om oppf\u00f8ring av enebolig m/ parkering p\u00e5 tak (210 og 72 m2-BRA), samt tilh\u00f8rende opparbeiding av uteoppholdsareal, terrenginngrep og forst\u00f8tningsmurer. Utnyttelsesgrad er oppgitt til 26,77 %. Avslaget ble gitt den 14.06.2024 da en kom til at det ikke er rettslig grunnlag for \u00e5 dispensere fra KPA 2018 \u00a7 3.1 om plankrav og \u00a7 14 om krav til uteoppholdsareal, samt fra avstandskravene i pbl. \u00a7 29-4, jf. pbl. \u00a7 19-2. Vedtaket ble p\u00e5klaget den 02.07.2024 av ansvarlig s\u00f8ker Bygg Prosjekt AS v/ Morten Nytun p\u00e5 vegne av tiltakshaver Trollbakken 1a AS. Arealet som er oms\u00f8kt bebygget, inng\u00e5r i reguleringsplan 50790000 fra 1961. Det er en eldre plan uten bestemmelser, men det er ikke vist bebyggelse p\u00e5 eiendommen i plankartet. KPA 2018 viser eiendommen som \u00f8vrig byggesone. Det er s\u00f8kt om dispensasjon fra KPA 2018 \u00a7\u00a7 3.1 og 14, samt fra pbl. \u00a7 29-4, jf. pbl. \u00a7 19-1. Det er i klageomgangen supplert med dispensasjonss\u00f8knad fra reguleringsplanen med hensyn til vist bebyggelse i reguleringsplankartet. Ansvarlig s\u00f8ker opplyser at det er foretatt nabovarsling i samsvar med bestemmelsene i pbl. \u00a7 21-3, og det er mottatt merknad fra gbnr. 216/586 (Fredrik Moen Wilkensen og Katrine Aasekj\u00e6r) og 216/628 (Irene Katrine Sjo Stavaru m.fl.). Nabomerknadene er i hovedsak knyttet til ulemper som f\u00f8lger av oms\u00f8kte fortetting. Naboene p\u00e5peker ogs\u00e5 at tiltaket medf\u00f8rer vesentlige terrenginngrep og nedbygging av gr\u00f8ntomr\u00e5de. Det vises til avslagsvedtakets pkt. 3.2 og vedlagt nabovarsel for ytterligere informasjon. Bymilj\u00f8etaten har den 15.08.2022 uttalt seg positivt til \u00f8kt bruk av avkj\u00f8rsel til kommunal vei. Klage: Klager anf\u00f8rer at vilk\u00e5rene er oppfylt for \u00e5 gi oms\u00f8kte dispensasjoner. Klager viser til at det er ressurskrevende \u00e5 regulere enkeltst\u00e5ende tomt i omr\u00e5de som er tiln\u00e6rmet utbygget. Videre mener klager at det er diskriminerende \u00e5 gi avslag med hensyn til manglende uteoppholdsareal. Det p\u00e5pekes i denne sammenheng at det er mange familier uten barn som \u00f8nsker \u00e5 bo i enebolig, og at en da ikke alene kan vise til barn og unges behov. Til sist anf\u00f8rer klager at bygningsmyndighetene ikke har tilstrekkelig vurdert dispensasjon fra avstandskravet i plan- og bygningslovningen. For \u00f8vrig mener klager at det ikke kan stilles krav til skredfarevurderinger, samt at en skulle tatt stilling til tiltakets visuelle kvaliteter. Det vises til klagen i sin helhet. Vedlagt avslutningsvis i klagen f\u00f8lger s\u00f8knad om dispensasjon med hensyn til vist bebyggelse i reguleringsplankartet (det er ingen bolig p\u00e5 eiendommen i plankartet). Klager viser til at planen er \u00abstikk i strid med gjeldende \u00f8nske om eplehage fortetting\u00bb, og at tiltaket 1 etableres i allerede bebygd omr\u00e5de uten behov for ny infrastruktur. Det s\u00f8kes samtidig om \u00e5 fravike lovens krav til nabovarsel. Fagetatens vurdering og anbefaling: Plan- og bygningsetaten som fagetat opprettholder sin vurdering om at vilk\u00e5rene for dispensasjon i pbl. \u00a7 19-2 ikke er oppfylt for \u00e5 gi oms\u00f8kte dispensasjoner. Det vises innledningsvis til Statsforvalterens omgj\u00f8ringsvedtak i sak BYGG-2023/11911. Fagetaten ga opprinnelige tillatelse til enebolig p\u00e5 n\u00e6rliggende eiendom, som videre ble opprettholdt av utvalg for milj\u00f8 og byutvikling i forbindelse med naboklage. Statsforvalteren p\u00e5 sin side ga avslag som f\u00f8lge av at omr\u00e5det m\u00e5 fortettes i henhold til ny reguleringsplan eller i medhold av kommuneplanen direkte. Fagetaten mener da at en n\u00e5 m\u00e5 forholde seg til gjeldende reguleringsplan fremfor \u00e5 stadig dispensere fra den. Fortetting gjennom stadig dispensjoner undergraver reguleringsplaner som styringsverkt\u00f8y, og kommer videre i konflikt med de rettighetene og forventningene som innbyggerne har til utbygging i omr\u00e5det. Disse forhold vil l\u00f8ses i en planprosess. Hva gjelder anf\u00f8rsel om diskriminering mot familier uten barn og unge i dispensasjonsvurderingen, p\u00e5peker fagetaten at lovgivningen inneb\u00e6rer krav til b\u00e6rekraftig utvikling til det beste for den enkelte, samfunnet og framtidige generasjoner. En m\u00e5 herunder vektlegge langsiktige l\u00f8sninger med tanke p\u00e5 at tiltaket skal tas i bruk i flere generasjoner fremover. For \u00f8vrig har fagetaten foretatt en vurdering av tiltakets visuelle kvaliteter i henhold til klagers \u00f8nske. Det vises til at den arkitektoniske stilen med rette linjer og flate tak, skiller seg i altfor stor grad fra 50- og 60-tallsstilen som kjennetegner dette nabolaget og n\u00e6romr\u00e5det. Det skaper en dissonans i det visuelle landskapet. Det vises til fagetatens notat datert 27.08.2024 i sin helhet. \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Byr\u00e5det har n\u00f8ye vurdert saken med bakgrunn i mottatt s\u00f8knad og sakens dokumenter for \u00f8vrig, og er kommet til at klagen ikke kan tas til f\u00f8lge. Byr\u00e5det har klare politiske m\u00e5lsetninger om f\u00e5 fart p\u00e5 boligbyggingen i hele Bergen, og stiller seg positiv til fortetting ogs\u00e5 i Eidsv\u00e5g. Det er imidlertid \u00e5penbare forhold ved oms\u00f8kte tiltak isolert sett og omr\u00e5det i sin helhet, som tilsier at en b\u00f8r v\u00e6re varsom med \u00e5 innvilge oms\u00f8kte dispensasjoner. F\u00f8rst og fremst vil byr\u00e5det vise til relevant vedtak fra Statsforvalteren fra 2024 i forbindelse med byggesak p\u00e5 Eidsv\u00e5gveien 100A, ref. UMBY-sak 49/23. I denne saken innvilget fagetaten tillatelse til fortetting med ny enebolig. Tillatelsesvedtaket ble opprettholdt av utvalg for milj\u00f8 og byutvikling. Statsforvalteren p\u00e5 sin side omgjorde til avslag. Det ble bl.a. p\u00e5pekt at det er b\u00e5de form\u00e5ls- og hensiktsmessig \u00e5 holde fast ved kravet om ny reguleringsplan for fortettingstiltak p\u00e5 eiendommer som inng\u00e5r i reguleringsplanen fra 1961, alternativt gi rammer for bebyggelsen som tillater utbygging i medhold av kommuneplanen direkte. N\u00e5r en ser n\u00e6rmere p\u00e5 oms\u00f8kte tiltak, er det ingen s\u00e6rskilte forhold som tilsier at det er kurant \u00e5 dispensere i forhold til ovennevnte sak. Det er her tale om \u00e5 etablere en bolig i en skr\u00e5ning der en verken innfrir gjeldende avstandskrav eller krav til uteoppholdsareal, som videre ber\u00f8rer n\u00e6rmeste naboer negativt i henhold til inngitte nabomerknader. Forhold som er problematisert (tiltakets planstatus, tiltakets plassering, visuelle uttrykk, behov for uteoppholdsareal og tiltakets betydning for naboer mv.) avklares normalt i planprosesser for \u00e5 sikre en god og helhetlig utvikling, og byr\u00e5det opprettholder det i denne sak. Byr\u00e5det mener dessuten at tiltaket ikke kan karakteriseres som typisk eplehagefortetting: 2 Utklipp fra illustrasjoner Avslutningsvis vil byr\u00e5det belyse at det er arealer i umiddelbar n\u00e6rhet, som i likhet med denne sak, verken er bebygd eller er regulert til bebyggelse. Dersom en tar klagen til f\u00f8lge, kan det skapes en uheldig forventning om at det er uproblematisk \u00e5 f\u00e5 tillatelse til fortettingstiltak i strid med Statsforvalterens f\u00f8ringer i vedtak av 16.02.2024, gjeldende reguleringsplan fra 1961 og KPA 2018 for \u00f8vrig. Byr\u00e5det tiltrer med dette fagetatens dispensasjonsvurderinger i vedlagt avslagsvedtak, og har intet \u00e5 tilf\u00f8ye fagetatens vurderinger av forholdene i klagen. Det anbefales at klagen ikke tas til f\u00f8lge. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Fagetatens vedtak datert 14.06.2024 opprettholdes. Klagen tas ikke til f\u00f8lge. Dato: 24. september 2024 Marte Joan Monstad Christine Kahrs Fung. byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagetatens notat av 27.08.2024 med f\u00f8lgende vedlegg: 1. Oversiktskart 2. Oversiktsfoto 3. Skr\u00e5foto 4. Situasjonsplan 5. Klage datert 02.07.2024 3 6. Avslag datert 14.06.2024 7. Tegninger 8. Nabovarsel 9. Uttale fra Bymilj\u00f8etaten 10. S\u00f8knad datert 10.01.2024 med tilleggsdokumentasjon 4 "
}