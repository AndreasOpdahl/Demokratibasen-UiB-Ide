{
  "dokument_id": "3f78abb2-e29a-5063-b00d-63dbb3a8f9ad",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 58 fra Jeron Joseph (A) om midler til Sammen-senteret i Laksev\u00e5g - Utvalg for helse og sosial 2024",
  "url": "https://bergen.kommune.no/politikere-utvalg/api/fil/bk360/10589069/Svar-pa-skriftlig-sporsmal-nr-58-fra-Jeron-Joseph-A-om-midler-til-Sammen-senteret-i-Laksevag-Utvalg-for-helse-og-sosial-2024",
  "tekst": " BBSM-kommunaldirekt\u00f8rens stab Til Intern korrespondanse Bystyrets kontor v/ Anne Marit Myrstad Eriksen V\u00e5r referanse: 2024/71773-5 Saksbehandler: Rune Tj\u00f8svold Fra Dato: 17. juni 2024 Svar p\u00e5 skriftlig sp\u00f8rsm\u00e5l nr. 58 fra Jeron Joseph (A) om midler til Sammen-senteret i Laksev\u00e5g - Utvalg for helse og sosial 2024 Representanten Jeron Joseph (A) har den 24. april 2024 sendt inn f\u00f8lgende skriftlige sp\u00f8rsm\u00e5l. P\u00e5 grunn av en inkurie har sp\u00f8rsm\u00e5let dessverre ikke blitt sendt over til byr\u00e5den f\u00f8r den 4. juni 2024. Sammen-senteret i Laksev\u00e5g tilbyr et lavterskeltilbud for ettervern, samt fungerer som et dag og aktivitetssenter, hovedsakelig rettet mot personer med rusavhengighet. Dette senteret er ett av fire i Norge. Dessverre har Helsedirektoratet n\u00e5 bestemt seg for \u00e5 redusere st\u00f8tten til disse sentrene med totalt 2 millioner kroner, noe som tilsvarer 500 000 per senter. Senteret tilbyr 4500 individuelle bes\u00f8k i \u00e5ret, varme m\u00e5ltider, h\u00e5rklipp, dusj, vask og t\u00f8rk av kl\u00e6r, bruk av pc og telefon, juridisk bistand, kl\u00e6r og hygieneartikler, i tillegg til fellesskap og hverdagsglede. Med dette mener jeg gode samtaler, fisketurer, h\u00e5ndarbeid, og generelt det vi tar for gitt. Dette er de som p\u00e5 et tidspunkt i livet falt utenfor, og som vi sammen m\u00e5 hjelpe slik at de kan f\u00e5 en ny sjanse i livet. De h\u00e5per p\u00e5 ekstra st\u00f8tte fra kommunen p\u00e5 300 000,-. Etter min mening er dette en liten pris \u00e5 betale for at alle disse brukerne skal f\u00e5 en bedre livskvalitet. Sp\u00f8rsm\u00e5l: \u201cVil byr\u00e5den finne midler fra Bergen kommune til Sammen-senteret i Laksev\u00e5g, og fors\u00f8ke \u00e5 finne en l\u00f8sning p\u00e5 deres \u00f8konomiske utfordringer, slik at dette s\u00e5rt trengte tilbudet utenfor sentrumssonen kan opprettholdes? Det er blant annet snakk om en erfaringskonsulent som skal benyttes.\u201d Svar fra byr\u00e5den: Jeg har hatt tett dialog med Sammen-senteret siden jeg gikk p\u00e5 som byr\u00e5d, og v\u00e6rt p\u00e5 bes\u00f8k b\u00e5de f\u00f8r jul og n\u00e5 i mai.. Onsdag 29. mai var jeg p\u00e5 Sammen-senteret sammen med ordf\u00f8rer Marit Warncke. Der fikk vi omvisning og snakket sammen om ulike utfordringer. Vi ble herunder orientert om den aktuelle \u00f8konomiske situasjonen p\u00e5 senteret, og konsekvensene nedtrekket fra statlige tilskuddsordninger ville f\u00e5 for virksomheten. Jeg mener det er sv\u00e6rt uheldig at Helsedirektoratet har kuttet i st\u00f8tten, og forst\u00e5r p\u00e5 Sammen- senteret at de i klageomgangen har f\u00e5tt reversert deler av kuttet. Jeg fikk fortalt at den \u00f8konomiske situasjonen for \u00e5ret 2024 var avklart, men at det var usikkert om senteret ville ha tilstrekkelig med driftsmidler for \u00e5ret 2025. Sammen-senteret er kjent med aktuell tilskuddsordning i Bergen kommune til ideelle organisasjoner innen rus, psykisk helse og sosialfeltet, og har sendt s\u00f8knad om tilskudd til drift for \u00e5ret 2025. Byr\u00e5dets forslag til tilskuddsliste for 2025 vil fremmes i forbindelse med forslag til budsjettfremlegg i september. Charlotte Spurkeland \u2013 byr\u00e5d for barnevern, sosiale tjenester og mangfold Dokumentet er godkjent elektronisk. "
}