{
  "dokument_id": "c5793a77-748e-57bb-a05c-83426425b4ee",
  "doc_type": "case_attachment",
  "kommune": 5501,
  "tittel": "horingsnotat-lov-om-statens-fond-i-tromso-2844062",
  "url": "https://innsyn.tromso.kommune.no/application/getMoteDokument?dokid=2001575061",
  "tekst": " FIN FINANSDEPARTEMENTET Sak: 22/6895 17.12.2023 H\u00f8ringsnotat lov om Statens fond i Troms\u00f8 Innhold 1 Innledning og hovedinnhold 3 2 Bakgrunnen for forslaget om \u00e5 etablere statlig kapitalforvaltning i Troms\u00f8 4 3 Forslag til lov om Statens fond i Troms\u00f8 7 3.1 Form\u00e5let med opprettelsen av Statens fond i Troms\u00f8 (\u00a7 1) 7 3 .2 M\u00e5let med fondsinvesteringene (\u00a7 2) 7 3.3 Eierskap mv. (\u00a7 3) 9 3.4 Ansvaret for forvaltningen og fondskapitalen (\u00a7 4) 9 3.5 Inntektene til fondet (\u00a7 5) 11 3.6 Uttak av midler fra fondet (\u00a7 6) 11 3.7 Evaluering av forvaltningen (\u00a7 7) 12 3.8 Utfyllende bestemmelser (\u00a7 8) 12 3.9 Ikrafttredelse og overgangsbestemmelser (\u00a7 9) 13 4 \u00d8konomiske og administrative konsekvenser 13 5 Utkast til lov om Statens fond i Troms\u00f8 14 Side 2 1 INNLEDNING OG HOVEDINNHOLD Finansdepartementet sender med dette p\u00e5 h\u00f8ring forslag til lov om Statens fond i Troms\u00f8. Forslaget tar utgangspunkt i vurderingene i Meld. St. 17 (2022-2023) Statens pensjonsfond 2023 kapittel 6 om etablering av en ny enhet for statlig kapitalforvaltning i Troms\u00f8. Form\u00e5let med etableringen av Statens fond i Troms\u00f8 er \u00e5 bidra til \u00e5 bygge kapitalforvaltningsmilj\u00f8er i Nord-Norge. Departementet legger opp til at det statlige s\u00e6rlovselskapet Folketrygdfondet, som i dag forvalter Statens pensjonsfond Norge og Statens obligasjonsfond, skal opprette et kontor i Troms\u00f8 hvor Statens fond i Troms\u00f8 skal forvaltes fra. Fondet skal etableres etter modell av Statens pensjonsfond og Statens obligasjonsfond. Det inneb\u00e6rer blant annet at Statens fond i Troms\u00f8 ikke vil ha et eget styre eller en egen administrasjon. Departementet legger videre opp til at fondet skal plasseres som et separat kapitalinnskudd i Folketrygdfondet. I likhet med det som gjelder for Statens obligasjonsfond, legges det opp til at finansieringen av fondet skal skje ved opptak av statsl\u00e5n. Finansdepartementet legger opp til at fondet etableres med en ramme p\u00e5 15 mrd. kroner, som kan vurderes \u00f8kt opp mot 30 mrd. kroner n\u00e5r det er h\u00f8stet noe erfaring. Vedtak om finansiering m\u00e5 besluttes av Stortinget. Finansdepartementet vil arbeide videre med \u00e5 fastsette et forvaltningsmandat og vil redegj\u00f8re n\u00e6rmere for dette n\u00e5r forslag til vedtak om finansiering legges frem i forbindelse med Revidert nasjonalbudsjett 2024. Forvaltningsmandatet vil bli fastsatt i etterkant av at Stortinget har fattet vedtak om finansiering. Departementet legger opp til at fondet skal investeres p\u00e5 markedsmessige vilk\u00e5r og at m\u00e5let med investeringene i fondet skal v\u00e6re \u00e5 oppn\u00e5 h\u00f8yest mulig avkastning over tid til en akseptabel risiko. Fondet skal forvaltes ansvarlig. Side 3 Departementet legger videre opp til at inntektene til fondet vil utgj\u00f8res av avkastningen av de forvaltede midlene fratrukket forvaltningskostnadene, og at uttak fra fondet m\u00e5 gj\u00f8res ved en overf\u00f8ring til statsbudsjettet etter vedtak i Stortinget. 2 BAKGRUNNEN FOR FORSLAGET OM\u00c5 ETABLERE STATLIG KAPITALFORVALTNING I TROMS\u00d8 Regjeringen varslet i Hurdalsplattformen at det skal bygges sterke kompetansemilj\u00f8er i hele landet. Ved \u00e5 etablere et nytt fond som skal forvaltes fra Troms\u00f8, legges det til rette for utvikling av nye kompetansemilj\u00f8er i Troms\u00f8 og Nord-Norge. I Meld. St. 9 (2021-2022) Statens pensjonsfond 2022 varslet regjeringen at den \u00abhar som m\u00e5l \u00e5 opprette en egen enhet i Troms\u00f8, som kan bidra til \u00e5 styrke statens tilstedev\u00e6relse og bygge sterke kapitalforvaltningsmilj\u00f8er i nord. Om dette skal v\u00e6re en ny enhet i Folketrygdfondet, underlagt Folketrygdfondet, en ny selvstendig enhet eller del av en annen statlig kapitalforvaltningsvirksomhet, er blant sp\u00f8rsm\u00e5lene som m\u00e5 utredes videre. Det vil ogs\u00e5 utredes om enheten skal kunne investere i unoterte selskaper i og utenfor Norge.\u00bb Finanskomiteens flertall tok dette til etterretning og im\u00f8tes\u00e5 en konkretisering og videre utredning av ulike alternativer for en slik l\u00f8sning, jf. Innst. 443 S (2021-2022). P\u00e5 bakgrunn av finanskomiteens merknader i Innst. 443 S (2021-2022) oppnevnte Finansdepartementet i september 2022 en arbeidsgruppe for \u00e5 utrede hvordan en ny kapitalforvaltningsenhet i Troms\u00f8 kan etableres. Arbeidsgruppen skulle legge til grunn at form\u00e5let med \u00e5 etablere enheten er \u00e5 bidra til \u00e5 styrke statens tilstedev\u00e6relse og bygge sterke kapitalforvaltningsmilj\u00f8er i nord, og videre at m\u00e5let med investeringene skal v\u00e6re h\u00f8yest mulig avkastning etter kostnader over tid, hensyntatt akseptabel risiko. Arbeidsgruppen frar\u00e5det at investeringene forvaltet av den nye enheten blir del av Statens pensjonsfond, fordi det vil bryte med den langvarige politiske enigheten om at Statens pensjonsfond ikke skal benyttes til \u00e5 oppn\u00e5 andre politiske m\u00e5l enn finansiell sparing. Arbeidsgruppen pekte videre p\u00e5 at staten allerede er en betydelig investor b\u00e5de i noterte og unoterte markeder, men mente at det trolig ville v\u00e6re lettere \u00e5 finne nisjer der staten ikke allerede er til stede i det unoterte markedet. Arbeidsgruppen Side 4 anbefalte p\u00e5 denne bakgrunn at en ny enhet etableres under N\u00e6rings- og fiskeridepartementet og bygges opp ved \u00e5 trekke p\u00e5 den kompetansen p\u00e5 unoterte investeringer som allerede finnes i N\u00e6rings- og fiskeridepartementets virkemiddelapparat, dvs. Investinor, Argentum og Nysn\u00f8. Arbeidsgruppen pekte i tr\u00e5d med sitt mandat ogs\u00e5 p\u00e5 en alternativ modell med Folketrygdfondet som forvalter. Dersom en slik modell velges, anbefalte arbeidsgruppen at det etableres en ny enhet med et eget forvaltningsmandat, etter modell av Statens obligasjonsfond. Det inneb\u00e6rer at enheten vil v\u00e6re underlagt Finansdepartementet og forvaltet av Folketrygdfondet, men ikke v\u00e6re del av Statens pensjonsfond. Dersom Folketrygdfondet skal v\u00e6re forvalter, mente arbeidsgruppen at investeringsuniverset for det nye fondet burde avgrenses til markeder og verdipapirer som ligger n\u00e6rt opp til Folketrygdfondets eksisterende kompetanse. I Meld. St. 17 (2022-2023) Statens pensjonsfond 2023 varslet departementet at det vil vurdere \u00e5 legge forvaltningen av den nye enheten i Troms\u00f8 til Folketrygdfondet. Finansdepartementet delte arbeidsgruppens vurdering av at den nye enheten ikke b\u00f8r v\u00e6re del av Statens pensjonsfond. Videre skrev departementet at investeringsuniverset for en ny enhet med Folketrygdfondet som forvalter b\u00f8r legges n\u00e6rt opp til Folketrygdfondets eksisterende kompetanse, som i all hovedsak er forvaltning i noterte markeder. Videre stod det i meldingen at investeringsuniverset for den nye enheten skal avgrenses, slik at overlapp med forvaltningsmilj\u00f8ene og virkemiddelapparatet under N\u00e6rings- og fiskeridepartementet unng\u00e5s. Kapitalforvaltning kjennetegnes normalt av stordriftsfordeler. A bygge opp parallelle statlige forvaltningsmilj\u00f8er med 0 samme kompetanse og som opererer i samme marked, er lite hensiktsmessig. Siden staten allerede er en stor investor b\u00e5de i noterte og unoterte kapitalmarkeder, er det krevende \u00e5 fastsette et investeringsunivers som ikke overlapper med statens \u00f8vrige kapitalforvaltningsvirksomhet. Finanskomiteens flertall sluttet seg i Innst. 364 S (2022-2023) til at den nye enheten i Troms\u00f8 ikke blir del av Statens pensjonsfond. Flertallet mente at satsing p\u00e5 et kapitalforvaltningsmilj\u00f8 i Troms\u00f8 vil legge til rette for viktige nye arbeidsplasser i Side 5 Troms\u00f8 og Nord-Norge og vil kunne skape ytterlige ringvirkninger som bidrar til videre vekst og n\u00e6ringsutvikling i hele regionen. Flertallet uttalte ogs\u00e5 at det ville v\u00e6re naturlig \u00e5 vurdere arbeidsgruppens anbefaling om at det opprettes en formuesmasse som f\u00f8rst og fremst skal investeres i unoterte aktiva og at forvalter etableres som en del av eller underlagt enhet av en eller flere av de eksisterende forvalterne tilh\u00f8rende N\u00e6rings- og fiskeridepartementet (Investinor, Argentum eller Nysn\u00f8). I denne proposisjonen f\u00f8lger regjeringen opp den delen av finanskomiteens merknad som g\u00e5r ut p\u00e5 \u00e5 etablere et kapitalforvaltningsmilj\u00f8 i Troms\u00f8 som vil legge til rette for nye arbeidsplasser og styrke kompetansemilj\u00f8er innen kapitalforvaltning i regionen. Finansdepartementet ba i brev 31. mars 2023 Folketrygdfondet om \u00e5 vurdere hvilke markeder som kan v\u00e6re aktuelle for et nytt fond forvaltet av Folketrygdfondet, samt ulike praktiske og operasjonelle sider ved et slikt oppdrag. Folketrygdfondet anbefalte i brev 15. september 2023 at et nytt fond kan investere i b\u00f8rsnoterte selskaper i Norge og Norden som ikke inng\u00e5r i referanseindeksen til SPN. Dette vil hovedsakelig v\u00e6re selskaper med lavere markedsverdi enn de selskapene som er i SPNs portef\u00f8lje. Folketrygdfondet anbefalte ogs\u00e5 at fordelingen av kapital b\u00f8r f\u00f8lge av st\u00f8rrelsen p\u00e5 markedet i de ulike landene, m\u00e5lt ved markedsverdier. Folketrygdfondet anslo at det m\u00e5 etableres en minimumsbemanning p\u00e5 fem personer f\u00f8r investeringer foretas. P\u00e5 sv\u00e6rt usikkert grunnlag antok Folketrygdfondet at en bemanning p\u00e5 \u00e5tte til femten personer i Troms\u00f8 vil v\u00e6re tilstrekkelig til \u00e5 utf\u00f8re oppdraget p\u00e5 sikt. Folketrygdfondet frar\u00e5det unoterte investeringer dersom forvaltningen skal legges til Folketrygdfondet. Slike investeringer krever kompetanse Folketrygdfondet ikke har, og ville overlappe med andre statlige kapitalforvaltere under N\u00e6rings- og fiskeridepartementet. Finansdepartementet ba i brev 7. desember 2023 Folketrygdfondet om ytterligere analyser og vurderinger som grunnlag for departementets arbeid med et Side 6 investeringsmandat for Statens fond i Troms\u00f8. Dette inneb\u00e6rer en n\u00e6rmere konkretisering av anbefalingene gitt i brev 15. september 2023. Folketrygdfondet er blant annet bedt om \u00e5 komme med forslag til en referanseindeks som er velegnet for dette forvaltningsoppdraget og vurderinger av hva som vil v\u00e6re hensiktsmessige risikorammer. Folketrygdfondet er gitt frist til 16. februar 2024. 3 FORSIAG TIL LOV OM STATENS FOND I TROMS\u00d8 3.1 Form\u00e5let med opprettelsen av Statens fond i Troms\u00f8 (\u00a7 1) Form\u00e5let med etableringen av statlig kapitalforvaltningsvirksomhet i Troms\u00f8 er \u00e5 bygge kapitalforvaltningsmilj\u00f8er i Nord-Norge. Departementet foresl\u00e5r at dette form\u00e5let inntas som en egen lovbestemmelse. Ved \u00e5 etablere et nytt fond som skal forvaltes fra Troms\u00f8 legges det til rette for utvikling av nye kompetansemilj\u00f8er i Troms\u00f8 og Nord- Norge. Departementet kan med hjemmel i lov om Folketrygdfondet \u00a7 1 delegere andre oppgaver enn forvaltningen av Statens pensjonsfond Norge til Folketrygdfondet, slik det er gjort for oppgaven med \u00e5 forvalte Statens obligasjonsfond. Departementets gode erfaringer med Folketrygdfondet som forvalter av disse to fondene, gj\u00f8r at departementet mener at Folketrygdfondet vil v\u00e6re en godt egnet akt\u00f8r til \u00e5 bidra til form\u00e5let med opprettelsen ogs\u00e5 av Statens fond i Troms\u00f8. Departementets forel\u00f8pige vurderinger av hvordan forvaltningsmandatet b\u00f8r utformes, er omtalt i avsnitt 3.2 om m\u00e5let med fondsinvesteringene. Se forslag til\u00a7 1. 3.2 M\u00e5let med fondsinvesteringene (\u00a7 2) Departementet foresl\u00e5r at det inntas en egen bestemmelse om m\u00e5let for fondsinvesteringene i loven \u00a7 2. Departementet legger opp til at fondsmidlene skal plasseres i verdipapirmarkedet slik at de gir h\u00f8yest mulig avkastning over tid til akseptabel risiko. Fondet skal forvaltes ansvarlig. N\u00e5r departementet skal utforme mandatet til forvalter, vil det m\u00e5tte utformes slik at m\u00e5let med investeringene kan n\u00e5s, Side 7 og med krav til ansvarlig forvaltning. Videre skal investeringene gj\u00f8res p\u00e5 markedsmessige vilk\u00e5r, og det overordnede m\u00e5let for eierskapsut\u00f8velsen skal v\u00e6re \u00e5 underst\u00f8tte fondets finansielle interesser. I lovforslaget er dette uttrykt ved at m\u00e5let med investeringene i Statens fond i Troms\u00f8 skal v\u00e6re \u00e5 oppn\u00e5 h\u00f8yest mulig avkastning til akseptabel risiko, og at fondet skal forvaltes ansvarlig. Den foresl\u00e5tte ordlyden er noe annerledes enn ordlyden i lov om Statens pensjonsfond \u00a7 2, men inneb\u00e6rer ingen tilsiktet meningsforskjell. En finansiell m\u00e5lsetting som foresl\u00e5tt vil etter departementets mening underst\u00f8tte form\u00e5let for etableringen av Statens fond i Troms\u00f8. For \u00e5 bygge opp et kompetent kapitalforvaltningsmilj\u00f8 er det viktig \u00e5 kunne rekruttere personer med h\u00f8y og relevant kompetanse. M\u00e5let med investeringene er viktig b\u00e5de av hensyn til klarhet om hva virksomheten ved kapitalforvaltningskontoret g\u00e5r ut p\u00e5 og for at virksomheten skal kunne stilles til ansvar for at m\u00e5let n\u00e5s. Et m\u00e5l om \u00e5 oppn\u00e5 h\u00f8yest mulig avkastning til akseptabel risiko vil v\u00e6re entydig og gj\u00f8re det mulig \u00e5 evaluere m\u00e5loppn\u00e5elsen i ettertid. Flere m\u00e5l ville derimot kunne medf\u00f8re m\u00e5lkonflikter og vanskeliggj\u00f8re eiers vurderinger av virksomhetens m\u00e5loppn\u00e5else. Hva som er akseptabel risiko, vil fastsettes i mandatet for forvaltningen. Departementet vil komme tilbake til dette n\u00e5r forslag om finansiering legges frem for Stortinget i forbindelse med Revidert nasjonalbudsjett 2024. Avkastningen av fondets midler vil vurderes etter fratrekk av forvaltningskostnader, dvs. netto avkastning. En best mulig m\u00e5loppn\u00e5else stiller derfor ogs\u00e5 krav til at forvaltningen drives kostnadseffektivt. Et krav om en kostnadseffektiv forvaltning vil vurderes tatt inn som en bestemmelse i forvaltningsmandatet. I tillegg vil det stilles krav om \u00e5penhet i forvaltningen. Om krav til ansvarlig forvaltning er det i mandatet til forvaltningen av SPN vist til internasjonalt anerkjente prinsipper og standarder, som FNs Global Compact, OECDs prinsipper for eierstyring og selskapsledelse og OECDs retningslinjer for flernasjonale selskaper. Disse standardene angir normer for god selskapsstyring og stiller Side 8 forventninger til selskapers h\u00e5ndtering av blant annet milj\u00f8messige og samfunnsmessige forhold. Departementet legger opp til at bestemmelser om ansvarlig forvaltning i mandatet for Statens fond i Troms\u00f8 ogs\u00e5 skal bygge p\u00e5 internasjonalt anerkjente prinsipper og standarder. Se forslag til\u00a7 2. 3.3 Eierskap mv. (\u00a7 3) Departementet foresl\u00e5r at det fremg\u00e5r i \u00a7 3 at midlene i Statens fond i Troms\u00f8 eies av staten, samt at Statens fond i Troms\u00f8 ikke selv kan ha rettigheter eller plikter overfor private eller offentlige myndigheter, og ikke kan saks\u00f8ke eller saks\u00f8kes. Statens fond i Troms\u00f8 er ikke et eget fond i rettslig forstand eller etablert som en juridisk person, men betegnelsen p\u00e5 et statlig kapitalinnskudd i Folketrygdfondet. Se forlag til\u00a7 3. 3.4 Ansvaret for forvaltningen og fondskapitalen (\u00a7 4) Departementet foresl\u00e5r at det fremg\u00e5r av\u00a7 4 f\u00f8rste ledd at Statens fond i Troms\u00f8 forvaltes av departementet. Bestemmelsen m\u00e5 ses i sammenheng med \u00a7 8 hvor det fremg\u00e5r at departementet kan gi utfyllende bestemmelser til gjennomf\u00f8ring av loven. Departementet legger opp til \u00e5 delegere oppgaven med \u00e5 forvalte fondet til Folketrygdfondet, herunder etableringen av et kontor for kapitalforvaltning i Troms\u00f8, med hjemmel i lov om Folketrygdfondet \u00a7 1 annet punktum. Delegeringen vil gj\u00f8res i tr\u00e5d med alminnelig ulovfestet forvaltningsrettslig delegasjonsl\u00e6re. Som utgangspunkt er det i prinsippet verken innholdsmessige eller formmessige skranker for departementets adgang til \u00e5 instruere Folketrygdfondet om hvordan forvaltningen av fondet skal foreg\u00e5. Oppgavefordelingen mellom Finansdepartementet og Folketrygdfondet i forvaltningen av Statens fond i Troms\u00f8 vil tilsvare den oppgavefordelingen som gjelder for forvaltningen av Statens pensjonsfond Norge og Statens obligasjonsfond. F\u00f8lgelig vil overordnede rammer for investeringene i Statens fond i Troms\u00f8 bli fastsatt av Side 9 departementet gjennom en instruks (forvaltningsmandatet), mens Folketrygdfondet vil st\u00e5 for den operative gjennomf\u00f8ringen av forvaltningen. Finansdepartementet vil f\u00f8lge opp at Folketrygdfondets forvaltning skjer i henhold til det regelverket som gjelder for fondet. Departementet vil vektlegge at mandatet b\u00f8r inneb\u00e6re en tilstrekkelig delegering av fullmakter til at l\u00f8pende beslutninger i den operative forvaltningen kan tas n\u00e6r markedene fondet investeres i. I likhet med hva som gjelder for forvaltningen av Statens pensjonsfond Norge og Statens obligasjonsfond, ser departementet det for eksempel som hensiktsmessig at forvalter skal foreta enkeltinvesteringer og ut\u00f8ve eierrettigheter i selskapene fondet er investert i, uavhengig av departementet. Mandatet for fondet vil bli utformet med sikte p\u00e5 \u00e5 fremme lovens form\u00e5l i st\u00f8rst mulig utstrekning, samtidig som det legges vekt p\u00e5 behovet for god styring og kontroll av risiko. Departementet foresl\u00e5r at det fremg\u00e5r av\u00a7 4 annet ledd at kapitalen i Statens fond i Troms\u00f8 fastsettes etter vedtak i Stortinget. Folketrygdfondet vil p\u00e5legges \u00e5 plassere kapitalen som et kontol\u00e5n til staten. Departementet vil opprette en konto i Norges Bank for dette form\u00e5let. Kontoen vil ikke v\u00e6re renteb\u00e6rende. Forvalter vil deretter kunne trekke p\u00e5 kontoen i Norges Bank for \u00e5 finansiere investeringer i markedet. Avkastningen p\u00e5 investeringene vil l\u00f8pende bli tillagt fondskapitalen, fratrukket forvaltningskostnadene, jf. omtale i avsnitt 3.5. Videre foresl\u00e5r departementet at det fremg\u00e5r av \u00a7 4 tredje ledd at kapitalen i Statens fond i Troms\u00f8 plasseres som et separat kapitalinnskudd i Folketrygdfondet. Fondet vil ikke v\u00e6re et eget rettssubjekt, jf. omtale i avsnitt 3.3, men navnet p\u00e5 kapitalinnskuddet i Folketrygdfondet. Folketrygdfondet skal i eget navn plassere midlene i Statens fond i Troms\u00f8 videre i markedet til markedsmessige vilk\u00e5r og i henhold til forvaltningsmandatet fra departementet. Den finansielle risikoen knyttet til verdipapirene b\u00e6res av staten. Verdien av innskuddet vil avhenge av markedsverdien til de verdipapirene fondsmidlene er plassert i. Side 10 Se forslag til\u00a7 4. 3.5 Inntektene til fondet (\u00a7 5) Departementet foresl\u00e5r at det fremg\u00e5r av \u00a7 5 at inntekter i Statens fond i Troms\u00f8 er avkastningen av de forvaltede midlene fratrukket forvaltningskostnadene. Godtgj\u00f8ringen til Folketrygdfondet dekkes ved \u00e5 trekke p\u00e5 fondets brutto avkastning slik det ogs\u00e5 gj\u00f8res for Statens pensjonsfond Norge og Statens obligasjonsfond. Med unntak av tilf\u00f8yelsen om forvaltningskostnadene er denne bestemmelsen likelydende med tilsvarende bestemmelse om inntektene til Statens pensjonsfond Norge i lov om Statens pensjonsfond \u00a7 5. Se forslag til\u00a7 5. 3.6 Uttak av midler fra fondet (\u00a7 6) Departementet foresl\u00e5r at det fremg\u00e5r av \u00a7 6 at midlene i Statens fond i Troms\u00f8 bare kan anvendes til en bel\u00f8psmessig overf\u00f8ring til statsbudsjettet etter vedtak i Stortinget. Denne paragrafen er en prosessbestemmelse for uttak fra Statens fond i Troms\u00f8. Det vises til avsnitt 3.5 om inntektene til fondet som utgj\u00f8res av avkastningen p\u00e5 midlene fratrukket forvaltningskostnadene. Bestemmelsen er likelydende med tilsvarende bestemmelse om uttak fra Statens pensjonsfond i lov om Statens pensjonsfond \u00a7 7 f\u00f8rste ledd. Departementet legger opp til at kapitalinnskuddet i Statens fond i Troms\u00f8 vil bli l\u00e5nefinansiert. Det f\u00f8lger av lov om Statens pensjonsfond \u00a7 7 annet ledd at staten ikke skal l\u00e5nefinansiere utgifter p\u00e5 statsbudsjettet s\u00e5 lenge det er midler i Statens pensjonsfond utland. Dette tilsier at det bare er avkastningen av fondets midler som kan benyttes til \u00e5 dekke utgifter p\u00e5 statsbudsjettet. En eventuell omplassering av kapitalen vil iht. prinsippene for budsjettering av l\u00e5netransaksjoner inntektsf\u00f8res som l\u00e5netransaksjon (90-post), jf. Prop. 1 S (2022-2023) Statsbudsjettet 2023, avsnitt 8.2. Side 11 Se forslag til \u00a7 6. 3.7 Evaluering av forvaltningen (\u00a7 7) Departementet foresl\u00e5r at det fremg\u00e5r av \u00a7 7 at departementet regelmessig skal evaluere forvaltningen av Statens fond i Troms\u00f8 og rapportere om dette til Stortinget. Evalueringene b\u00f8r omfatte b\u00e5de investeringsstrategien fastlagt av Finansdepartementet og den operative forvaltningen som utf\u00f8res av Folketrygdfondet. Folketrygdfondets styre skal i tr\u00e5d med lov om Folketrygdfondet \u00a7 12 s\u00f8rge for at det ved utgangen av hvert kalender\u00e5r blir utarbeidet \u00e5rsberetning, og for at fondet avlegger regnskap. Finansdepartementet er ansvarlig for oppf\u00f8lgingen av Folketrygdfondet. I tr\u00e5d med nevnte paragraf rapporterer Folketrygdfondet sine resultater til Finansdepartementet, som i sin tur informerer Stortinget p\u00e5 egnet vis. Departementet skal \u00e5rlig rapportere til Stortinget om forvaltningen av Statens fond i Troms\u00f8. Se forslag til\u00a7 7. I henhold til lov om Folketrygdfondet\u00a7 14 kan Riksrevisjonen foreta unders\u00f8kelser i Folketrygdfondet etter riksrevisjonloven og instruks fastsatt av Stortinget. Det f\u00f8lger av lov om Folketrygdfondet \u00a7 13 at Folketrygdfondet skal ha revisor som velges av departementet. 3.8 Utfyllende bestemmelser (\u00a7 8) Departementet foresl\u00e5r at det fremg\u00e5r av \u00a7 8 at departementet kan gi utfyllende bestemmelser til gjennomf\u00f8ring av loven. Delegeringen vil gj\u00f8res i tr\u00e5d med alminnelig ulovfestet forvaltningsrettslig delegasjonsl\u00e6re, se n\u00e6rmere omtale av forslag til \u00a7 4 i avsnitt 3.4 om ansvaret for forvaltningen. Se forslag til \u00a7 8. Side 12 3.9 Ikrafttredelse og overgangsbestemmelser (\u00a7 9) Departementet foresl\u00e5r at departementet kan bestemme n\u00e5r loven skal tre i kraft. Etter forslaget skal departementet ogs\u00e5 gis kompetanse til \u00e5 fastsette overgangsbestemmelser. Se forslag til\u00a7 9. 4 \u00d8KONOMISKE OG ADMINISTRATIVE KONSEKVENSER M\u00e5let med investeringene er h\u00f8yest mulig avkastning med akseptabel risiko over tid. Avkastningen m\u00e5les etter fratrekk av forvaltningskostnader. Forvaltningskostnadene skal dekkes av fondskapitalen gjennom trekk fra avkastningen p\u00e5 investeringene. Med utgangspunkt i sitt innspill til forvaltningsmodell i brev 15. september 2023 til departementet antydet Folketrygdfondet p\u00e5 sv\u00e6rt usikkert grunnlag at en bemanning i Troms\u00f8 p\u00e5 \u00e5tte til femten personer vil v\u00e6re tilstrekkelig for \u00e5 utf\u00f8re oppdraget p\u00e5 sikt. Folketrygdfondet har videre ansl\u00e5tt de \u00e5rlige forvaltningskostnadene til om lag 25-50 mill. kroner. I estimatet inng\u00e5r l\u00f8nn, kostnader til lokaler samt andre driftskostnader. Kostnadene er en funksjon av en estimert grunnbemanning og vokser med antall selskaper der fondet f\u00e5r en h\u00f8y eierandel og totalt antall selskaper i portef\u00f8ljen. I brev til Folketrygdfondet 7. desember 2023 skrev departementet at det tas sikte p\u00e5 at fondet etableres med en ramme p\u00e5 15 mrd. kroner, og at kapitalen kan \u00f8kes opp til 30 mrd. kroner n\u00e5r det er h\u00f8stet noe erfaring. Fondskapitalen skytes inn som et statlig kapitalinnskudd i Folketrygdfondet, og departementet legger opp til at den finansieres ved statlig oppl\u00e5ning. Det vil gi \u00f8kte renteutgifter for staten. Departementet vil komme tilbake med n\u00e6rmere vurderinger av tallfestede \u00f8konomiske konsekvenser n\u00e5r forslag til finansiering legges frem for Stortinget. Departementet vil samtidig redegj\u00f8re n\u00e6rmere for investeringsstrategien og forvaltningsmandatet. Side 13 5 UTKAST TIL LOV OM STATENS FOND I TROMS\u00d8 \u00a71 Form\u00e5let med etableringen av Statens fond i Troms\u00f8 er \u00e5 bidra til \u00e5 bygge kapitalforvaltningsmilj\u00f8er i Nord-Norge. \u00a72 M\u00e5let med investeringene av midlene i Statens fond i Troms\u00f8 skal v\u00e6re \u00e5 oppn\u00e5 h\u00f8yest mulig avkastning til en akseptabel risiko. Fondet skal forvaltes ansvarlig. \u00a73 Midlene i Statens fond i Troms\u00f8 eies av staten. Statens fond i Troms\u00f8 kan ikke selv ha rettigheter eller plikter overfor private eller offentlige myndigheter, og kan ikke saks\u00f8ke eller saks\u00f8kes. \u00a74 Statens fond i Troms\u00f8 forvaltes av departementet. Kapitalen i Statens fond i Troms\u00f8 fastsettes etter vedtak i Stortinget. Statens fond i Troms\u00f8 plasseres som et kapitalinnskudd i Folketrygdfondet. Motverdien forvaltes etter n\u00e6rmere bestemmelser fastsatt av departementet, jf \u00a7 8. \u00a75 Inntekter i Statens fond i Troms\u00f8 er avkastningen av de forvaltede midlene fratrukket forvaltningskostnadene. \u00a76 Midlene i Statens fond i Troms\u00f8 kan bare anvendes til en bel\u00f8psmessig overf\u00f8ring til statsbudsjettet etter vedtak i Stortinget. \u00a77 Departementet skal regelmessig evaluere forvaltningen av Statens fond i Troms\u00f8 og rapportere om dette til Stortinget. \u00a78 Departementet kan gi utfyllende bestemmelser til gjennomf\u00f8ring av loven. \u00a79 Side 14 Loven gjelder fra den tid departementet bestemmer. Departementet kan gi overgangsbestemmelser. Side 15 "
}