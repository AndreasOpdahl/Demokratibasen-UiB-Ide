{
  "dokument_id": "67e7c7f5-c9d8-55b2-a1cf-1a433dbb002e",
  "doc_type": "case_presentation",
  "kommune": 4601,
  "tittel": "Klagesak. Fana gnr 8 bnr 79 Sanddalsbotn 24. Klage p\u00e5 tillatelse til enebolig med garasje og utomhusanlegg",
  "url": "https://bergen.kommune.no/politikere-utvalg/api/fil/bk360/12618636/Framstilling-Klagesak-Fana-gnr-8-bnr-79-Sanddalsbotn-24-Klage-pa-tillatelse-til-enebolig-med-garasje-og-utomhusanlegg",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2024/184283-19 Fana gnr 8 bnr 79 Sanddalsbotn 24. Klage p\u00e5 tillatelse til enebolig med garasje og utomhusanlegg Hva saken gjelder: Saken gjelder klage p\u00e5 tillatelse datert 13.11.2024 der det ble gitt tillatelse til oppf\u00f8ring av enebolig med garasje og utomhusanlegg i form av parkering, murer, stikkledning og uteoppholdsareal. Det ble i samme vedtak gitt dispensasjon fra reguleringsplanen som viser plassering av nye boliger og byggegrense langs offentlig vei. Vedtaket er p\u00e5klaget av naboene Irene Eeg Tveit, Raymond Eeg Folles\u00f8 (8/257), Birger R\u00f8s\u00e6ther, Monica R\u00f8s\u00e6ther (8/258), Anne Kristin Ramstad og Jone Engelsvold (8/259) ved felles brev datert 02.12.2024. Ansvarlig s\u00f8ker er Arkoconsult AS og tiltakshaver er Idunn Blaalid Indreb\u00f8. Eiendommen er regulert i reguleringsplan for Fana, Sandal/S\u00e6dal/Nattland planomr\u00e5de 2 (plan-id 6350000) vedtatt 04.03.1985. I KPA 2018 er eiendommen vist som \u00f8vrig byggesone. Tiltaket er avhengig av dispensasjon for plassering av enebolig i plankartet og byggegrense langs vei. Begge dispensasjoner er oms\u00f8kt og godkjent, jf. pbl. \u00a7\u00a7 19-1 og 19-2. Ansvarlig s\u00f8ker har opplyst at tiltaket er nabovarslet i tr\u00e5d med pbl. \u00a7 21-3, og det er mottatt merknad fra eierne av gnr 8 bnr 39 og 259 ved Jone Engelsvold, gnr 8 bnr 39 og 258 ved Monica Hansen R\u00f8s\u00e6ther og Birger R\u00f8s\u00e6ther og gnr 8 bnr 39 og 257 ved Raymond Eeg Folles\u00f8 og Irene Eeg Tvedt. Merknadene g\u00e5r i hovedsak p\u00e5 at dispensasjoner fra reguleringsplan svekker planen som styringsverkt\u00f8y, tiltaket strider mot planens \u00f8nske om \u00e5 beholde gr\u00f8nnstruktur og eksisterende boligtetthet. Omr\u00e5det er preget av et nabolag med eneboliger midt i den gr\u00f8nne aksen, med \u00e5pne gr\u00f8nne lunger mellom boligene. Det er smal tilkomstvei, og veien b\u00f8r utvides. Det b\u00f8r ikke gis tillatelse f\u00f8r det foreligger en ny reguleringsplan som vurderer omr\u00e5det i sin helhet. Tiltaket er plassert tett p\u00e5 nabo mot vest som vil forringe bokvalitetene, gi betydelig innsyn og redusere lys og sol. Boligen er ogs\u00e5 h\u00f8y og b\u00f8r trekkes bort fra grensen. Det vises til merknadene i sin helhet. Ansvarlig s\u00f8ker har kommentert merknadene, og viser til at det allerede er bebyggelse n\u00e6rmere vei enn reguleringsplanen tilsier, slik at veien ikke kan utbedres i tr\u00e5d med planen. Det er likevel mulig \u00e5 gj\u00f8re forbedringstiltak p\u00e5 vei, selv med \u00f8nsket plassering av bolig. Det er s\u00f8kt om oppf\u00f8ring av 1 enebolig, som er i tr\u00e5d med str\u00f8kskarakteren i omr\u00e5det. Fortetting p\u00e5 eiendommer som har egenskaper til det er positivt. Selv om det etableres en ny boenhet p\u00e5 eiendommen, vil omr\u00e5det fortsatt beholde sine gode kvaliteter. Det er fortsatt gr\u00f8ntomr\u00e5det i omr\u00e5det som ivaretar behovet for tilgang til gr\u00f8ntarealer. 1 Det er i klagen bedt om utsatt iverksettelse av tiltaket til klagen er behandlet. I brev datert 18.12.2024 besluttet Plan- og bygningsetaten \u00e5 ikke gi utsatt iverksettelse, jf. fvl. \u00a7 42. Klager rettet deretter foresp\u00f8rselen om utsatt iverksettelse til Statsforvalter. I brev av 07.02.2025 besluttet Statsforvalter i Vestland \u00e5 ikke gi utsatt iverksettelse av vedtaket. Bymilj\u00f8etaten har 29.10.2024 uttalt at tiltaket ikke ber\u00f8rer veiinteressene p\u00e5 en m\u00e5te som er til hinder for veivedlikehold eller fremtidige veiutvidelser. Klagen: Klagerne mener at dispensasjonen er gitt p\u00e5 uriktig grunnlag og mener at s\u00f8knaden om ny bolig p\u00e5 den aktuelle tomten skulle v\u00e6rt avsl\u00e5tt med henvisning til at videre fortetting i omr\u00e5det b\u00f8r vurderes i en st\u00f8rre sammenheng. Det argumenteres med at vedtaket ikke anerkjenner reguleringsplanen som styringsdokument og at grunnlaget for dispensasjon er gitt p\u00e5 et for svakt grunnlag. Det er heller ikke et argument at planen er gammel. Det vises videre til at eiendommen ikke er i en fortettingssone og at kommuneplanen legger opp til at en skal v\u00e6re tilbakeholden med \u00e5 gi tillatelse til nybygg som ikke er i tr\u00e5d med gjeldende reguleringsplan. Det vises ogs\u00e5 til merknadene som er inngitt tidligere i saken. Det hevdes videre at det er gjort saksbehandlingsfeil p\u00e5 grunn av manglende faktagrunnlag for vurdering om at boligen ikke f\u00f8rer med seg mer ulemper til lys, sol og innsyn enn det som er p\u00e5regnelig. Subsidi\u00e6rt klages det p\u00e5 plasseringen av boligen, og mener at bygget kunne v\u00e6rt flyttet flere meter lenger bort fra klagers boliger dersom boligen hadde v\u00e6rt planlagt annerledes. Det vises til klagen i sin helhet. Ansvarlig s\u00f8ker har kommet med tilsvar til klagen i brev datert 20.12.2024. Det vises til at kommuneplanens arealdel har egne bestemmelser om unntak fra plankrav for bebyggelse i \u00f8vrig byggesak, der det er grunnlag for \u00e5 gj\u00f8re unntak fra plankravet, jf. KPA 2018 \u00a7 3.3.2. N\u00e5r det gjelder planens alder, er ansvarlig s\u00f8ker uenig med klager og mener at dette er et moment som kan v\u00e6re del av dispensasjonsvurderingen. Gamle planer er ofte ikke i tr\u00e5d med dagens \u00f8nsker og behov for utvikling, og kan hindre utvikling som er i tr\u00e5d med dagens politikk og prioritering. Det er ogs\u00e5 viktig \u00e5 fremheve at kommuneplanens arealdel tillater ene- og tomannsboliger i arealform\u00e5let \u00f8vrig byggesone. Det vises til tilsvaret i sin helhet. Fagetatens vurdering og anbefaling: Plan- og bygningsetaten som fagetaten har vurdert klagen, men ikke funnet grunnlag for \u00e5 ta klagen til f\u00f8lge. N\u00e5r det gjelder klagers anf\u00f8rsler om at s\u00f8knaden skulle v\u00e6rt avsl\u00e5tt med henvisning til at videre fortetting i omr\u00e5det m\u00e5 vurderes i en st\u00f8rre sammenheng, viser fagetaten til at tiltaket er unntatt fra plankravet etter KPA 2018 \u00a7 3.3.2. N\u00e5r det gjelder dispensasjon fra reguleringsplanens viste plassering av nye eneboliger viser fagetaten til s\u00f8kers dispensasjonss\u00f8knad og dispensasjonsvurderingen som er gjort i vedtaket, og bemerker at det i denne konkrete saken er lagt vekt p\u00e5 at reguleringsplanen er forholdsvis gammel og mindre egnet som styringsverkt\u00f8y. Det er videre lagt vekt p\u00e5 at tiltaket er i tr\u00e5d med kommuneplanens arealdel og ikke krever ny infrastruktur, jf. forh\u00e5ndsuttale fra Bergen Vann og at Bymilj\u00f8etaten har uttalt seg positivt til utvidet bruk av avkj\u00f8rsel for oms\u00f8kt tiltak. Dette indikerer at infrastrukturen i omr\u00e5det er dimensjonert til \u00e5 t\u00e5le en ny enebolig p\u00e5 eiendommen. Det vises videre til at eiendommen ligger ca 650 meter fra Kringlebotn skole og relativt tett p\u00e5 busstopp i Kringlebotn samt Midtun, Nesttun og 2 Paradis som har gode kollektivmuligheter. Det forventes noe bilbruk, men det vurderes ikke til \u00e5 bli en vesentlig forverring av trafikksituasjonen. Det er ogs\u00e5 store gr\u00f8ntarealer i n\u00e6rheten av boligen utover uteoppholdsarealet p\u00e5 egen tomt. Fagetaten mener at en samfunnsmessig fordel ved oms\u00f8kt tiltak er at arealdisponerings- og ressurshensyn ivaretas ved at det bygges en ny bolig p\u00e5 en allerede bebygd tomt og det er \u00f8nskelig med flere boliger og boligutvikling. Det vurderes at fordelene er klart st\u00f8rre enn naboulempene som er fremsatt. Tiltaket er ogs\u00e5 avhengig av dispensasjon fra byggegrense mot vei. I dette tilfellet har veimyndighet vurdert at den nye boligen ikke vil vanskeliggj\u00f8re drift og vedlikehold av veien og at boligen ikke vil komme i konflikt med trafikksikkerhet og eventuelt areal for veiutvidelse eller milj\u00f8et langs veien. I likhet med Bymilj\u00f8etaten vurderer fagetaten tiltaket til ikke \u00e5 vesentlig tilsidesette de hensyn byggegrensen skal ivareta. Fordelene ved \u00e5 dispensere er arealdisponerings- og ressurshensyn ved at det etableres en ny bolig p\u00e5 en eksisterende boligeiendom, og omr\u00e5det er utbygd med ferdig infrastruktur. Ulemper vil v\u00e6re avvik fra planomr\u00e5dets bebyggelsesstruktur. N\u00e5r det gjelder naboulemper og alternativ plassering av bygget, viser fagetaten til pbl. \u00a7 29-4 om at kommunen m\u00e5 foreta en konkret vurdering av tiltakets plassering, h\u00f8ydeplassering og h\u00f8yde ut fra forholdene p\u00e5 stedet. Det vises videre til rundskriv fra Kommunal- og moderniseringsdepartementet H-8/15 samt at Sivilombudet har lagt til grunn at naboulempene m\u00e5 v\u00e6re kvalifiserte f\u00f8r bygningsmyndighetene kan gripe inn mot tiltakshavers \u00f8nske, jf. \u00e5rsmelding 1987 s. 172. Vurderingstemaet etter pbl. \u00a7 29-4 blir om de naboulempene som gj\u00f8res gjeldende g\u00e5r ut over det som m\u00e5 t\u00e5les i det aktuelle omr\u00e5det. Fagetaten har forst\u00e5else for at naboer blir noe p\u00e5virket av tiltaket i form av ulemper som p\u00e5virkning for utsyn, noe mer innsyn og at det blir tettere mellom husene. Etter en samlet vurdering mener likevel fagetaten at ulempene ligger innenfor det som m\u00e5 t\u00e5les i et boligomr\u00e5de. Tiltaket er heller ikke i strid med h\u00f8ydekrav eller avstandskravet i pbl. \u00a7 29-4. Det vises til fagnotatet i sin helhet. \u00d8konomiske konsekvenser: Ikke aktuelt. Byr\u00e5dets vurdering og anbefaling/konklusjon: Byr\u00e5det har vurdert klagen og resten av dokumentasjonen i saken, men kan ikke se at det er grunnlag for \u00e5 ta klagen til f\u00f8lge. KPA 2018 viser til at det i \u00f8vrig byggesone er tillatt med etablering av enkelte ene- eller tomannsboliger, og at det rom for \u00e5 gi unntak fra plankravet om tiltaket ellers er i tr\u00e5d med kommuneplanens bestemmelser. Dette er innfridd i denne saken, og det er etter byr\u00e5dets vurdering riktig \u00e5 unntak fra plankravet, jf. KPA 2018 \u00a7 3.3.2. Etter byr\u00e5dets vurdering er det gjort grundige vurderinger av dispensasjonene som er oms\u00f8kt. At reguleringsplanen er av eldre dato kan vektlegges i en dispensasjonsvurdering, men vil ikke v\u00e6re den tungtveiende grunnen for \u00e5 gi dispensasjon. Som fagetaten peker p\u00e5 vurderes det som at vilk\u00e5rene er oppfylt, og en klar fordel er etter byr\u00e5dens mening at det er god arealdisponering \u00e5 \u00e5pne for bygging av en enebolig p\u00e5 en tomt der det er st\u00f8rrelse for det. Hensynene som planen skal sikre, vil heller ikke bli vesentlig tilsidesatt. N\u00e5r det gjelder byggegrense mot vei, vil byr\u00e5det s\u00e6rlig p\u00e5peke at det gitt uttalelse fra veimyndighetene om at tiltaket ikke vil p\u00e5virke vedlikehold av veg negativt. Det er videre stilt vilk\u00e5r fra veimyndigheten som m\u00e5 opprettholdes. 3 Det vises ellers til vurderingene som er gjort i tillatelsen og i fagnotatet, og byr\u00e5det slutter seg til dette. Byr\u00e5det anbefaler at tillatelsen datert 13.11.2024 opprettholdes. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Tillatelse datert 13.11.2024 opprettholdes. Klagen tas ikke til f\u00f8lge. Dato: 20. mai 2025 Christine B. Meyer Eivind N\u00e6vdal-Bolstad Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagetatens notat datert 25.02.2025 med vedlegg: 1. Situasjonskart 2. Ortofoto 3. Flyfoto 4. Situasjonsplan 5. Tegninger 6. Beslutning om ikke utsatt iverksetting datert 07.02.2025 7. Tilsvar til klage, datert 20.12.2024 8. Bekreftelse p\u00e5 mottatt klage \u2013 ikke utsatt iverksetting datert 18.12.2024 9. Klage datert 02.12.2024 10. Tillatelse til tiltak med ansvarsrett datert 13.11.2024 11. Uttalelse fra Bymilj\u00f8etaten datert 29.10.2024 12. Forh\u00e5ndsuttalelse fra Bergen Vann datert 02.01.2024 13. S\u00f8knad om dispensasjon datert 15.08.2024 og 24.05.2024 14. S\u00f8knad datert 07.02.2024 15. Nabomerknader og kommentarer til nabomerknader 16. Uttalelse fra Bymilj\u00f8etaten datert 20.12.2022 4 "
}