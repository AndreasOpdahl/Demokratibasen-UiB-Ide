{
  "dokument_id": "caa1b482-b7bc-5bb2-ac79-14ff1bd5ae30",
  "doc_type": "case_presentation",
  "kommune": 5501,
  "tittel": "Representantforslag - Helsehjelp til lengev\u00e6rende asyls\u00f8kere/ papirl\u00f8se - Hanne Stenvaag",
  "url": "https://innsyn.tromso.kommune.no/application/getMoteDokument?dokid=2001978930",
  "tekst": "Arkivsaksnr. 25/02384-1 Saksbehandler Espen Henriksen Harper Saksgang M\u00f8tedato Kommunestyret 12.02.2025 Representantforslag - Helsehjelp til lengev\u00e6rende asyls\u00f8kere/ papirl\u00f8se - Hanne Stenvaag Innstilling til vedtak: Representantforslaget sendes til helse- og velferdsutvalget for videre utredning Gunnar Wilhelmsen Ordf\u00f8rer 1 Hva saken gjelder Klikk her og skriv hva saken gjelder. Saksutredning Om representantforslag Hvordan representantforslag skal behandles fremg\u00e5r av reglement for saksbehandling i folkevalgte organer 4.8 Representantforslag: Medlemmer av kommunestyret kan fremsette representantforslag til vedtak. Representantforslag kan bare omhandle en sak, og saken m\u00e5 h\u00f8re inn under kommunens ansvarsomr\u00e5de. Representantforslag kan ikke ha samme innhold som konkrete saker som ligger til behandling i et av kommunestyrets organer. Representantene kan heller ikke fremme forslag med samme innhold som konkrete saker som har v\u00e6rt ferdigbehandlet i kommunestyrets organer i samme valgperiode, uten \u00e5 ha f\u00e5tt n\u00f8dvendig tilslutning. Representantforslag skal leveres ordf\u00f8rer/ politisk sekretariat senest kl. 09.00 dagen f\u00f8r forslaget skal fremmes i m\u00f8te. Et representantforslag skal v\u00e6re ledsaget av en skriftlig begrunnelse som belyser saksforholdet. Forslagsstiller gis inntil 4 minutter til \u00e5 fremme og begrunne forslaget. Kommunestyret skal etter forslag fra ordf\u00f8rer avgj\u00f8re hvilket utvalg som skal behandle representantforslaget. Kommunedirekt\u00f8ren har anledning til \u00e5 uttale seg og eventuelt komme med forslag. Kommunestyret kan avvise forslaget. Det \u00e5pnes ikke for debatt om innholdet i forslaget, kun om hvilket utvalg som skal f\u00e5 saken til innstilling. Det er ikke anledning til \u00e5 fremme andre forslag. Det innstillende utvalg kan behandle representantforslaget p\u00e5 f\u00f8lgende m\u00e5ter: \u2022 Hvis utvalget finner at forslaget helt eller delvis b\u00f8r im\u00f8tekommes og at saken egner seg for avgj\u00f8relse i kommunestyret uten n\u00e6rmere utredning, skal innstilling avgis etter at kommunedirekt\u00f8ren og eventuelt andre utvalg har hatt anledning til \u00e5 uttale seg \u2022 Hvis utvalget anser at det er behov for \u00e5 utrede saken n\u00e6rmere, kan utvalget oversende forslaget til kommunedirekt\u00f8ren for saksforberedelse f\u00f8r endelig vedtak \u2022 Hvis utvalget ikke st\u00f8tter forslaget, skal utvalget fremme innstilling til kommunestyret om at forslaget avvises. Innstillinger til representantforslag fremmet av utvalget behandles som ordin\u00e6re saker i kommunestyrets m\u00f8te. Vurdering Representantforslaget fra Stenvaag oppfyller vilk\u00e5rene for behandling og er innsendt f\u00f8r fristen. Ordf\u00f8rer foresl\u00e5r at helse- og velferdsutvalget f\u00e5r saken til behandling. Representantforslag Helsehjelp til lengev\u00e6rende asyls\u00f8kere/ papirl\u00f8se Lengev\u00e6rende asyls\u00f8kere, ofte kalt for papirl\u00f8se, er mennesker som oppholder seg i Norge etter at de har f\u00e5tt endelig avslag p\u00e5 sin asyls\u00f8knad. Dette er personer som av ulike grunner ikke kan tvangsreturneres, og som ikke t\u00f8r \u00e5 reise tilbake til sine hjemland. Mange kommer fra krigsherjede land eller regimer hvor menneskerettigheter i liten grad respekteres. De velger \u00e5 bli i Norge, selv om de m\u00e5 leve uten helt grunnleggende rettigheter over lang tid. Det kan ogs\u00e5 v\u00e6re forhold utenfor den enkeltes kontroll, som gj\u00f8r at de ikke kan returnere frivillig eller som 2 hindrer at norske myndigheter kan returnere dem. Mange lengev\u00e6rende asyls\u00f8kere havner derfor i limbo, uten rettigheter, og lever i sv\u00e6rt utsatte situasjoner. Gjennom det nasjonale Yemane-nettverket, som jobber for bedre vilk\u00e5r for lengev\u00e6rende asyls\u00f8kere, har det blitt satt fokus p\u00e5 denne gruppa som best\u00e5r av et lite antall, men s\u00e5rbare mennesker. Nettverket har f\u00e5tt navn etter Yemane Teferi, som d\u00f8de 8. januar 2016 etter \u00e5 ha levd p\u00e5 asylmottak i 24 \u00e5r i Sverige og Norge, 18 av disse \u00e5rene i Norge, uten mulighet for \u00e5 leve et normalt liv, og uten framtid. I \u00e5r var det tredje gang Yemane-dagen ble markert i Troms\u00f8. Blant kravene til Yemane-nettverket er at det m\u00e5 lages ordninger som gj\u00f8r at det er en grense for hvor lenge mennesker skal leve i limbo som papirl\u00f8se, og at lengev\u00e6rende asyls\u00f8kere f\u00e5r rett til helsehjelp. Dette m\u00e5 prim\u00e6rt endres p\u00e5 nasjonalt niv\u00e5, men Troms\u00f8 kommune kan vedta \u00e5 gi rett til helsehjelp innenfor den kommunale helsetjenesten. I dag er helsehjelp til papirl\u00f8se migranter begrenset til akutthjelp og helsehjelp som er helt n\u00f8dvendig og ikke kan vente (jf. forskrift om rett til helse- og omsorgstjenester til personer uten fast opphold i riket). Gravide og barn har utvidede rettigheter, men ikke rett p\u00e5 blant annet fastlege. Ettersom de ikke er medlem av folketrygden, m\u00e5 de selv betale fulle kostnader for helsehjelpen. Det betyr at lengev\u00e6rende asyls\u00f8kere ofte ikke f\u00e5r helsehjelpen de har behov for, noe som kan f\u00f8re til alvorlige sykdomstilstander som kunne v\u00e6rt forhindret med bedre helsehjelp. I Oslo finnes Helsesenter for papirl\u00f8se migranter, drevet av Kirkens bymisjon og R\u00f8de kors, og et tilsvarende senter finnes i Bergen. I Trondheim har kommunen et eget flyktninghelseteam, som ogs\u00e5 gir tilbud til personer med endelig avslag som oppholder seg i Trondheim kommune. Erfaringene fra disse helsetjenestene viser at lengev\u00e6rende papirl\u00f8se flyktninger ikke f\u00e5r dekket sine behov for helsehjelp. Det finnes ingen n\u00f8yaktig oversikt over antallet papirl\u00f8se i Norge. I 2020 anslo politiet at det var rundt 2400 papirl\u00f8se. I 2023 var det 572 pasienter som opps\u00f8kte Helsesenter for papirl\u00f8se i Oslo, og 108 som kontaktet Helsesenteret i Bergen. Det er vanskelig \u00e5 vite hvor mange lengev\u00e6rende asyls\u00f8kere som oppholder seg i Troms\u00f8 kommune. En del av de lengev\u00e6rende asyls\u00f8kerne bor p\u00e5 asylmottak, og vi har ikke noe mottak i Troms\u00f8 kommune. En del lengev\u00e6rende asyls\u00f8kere bor imidlertid utenfor mottak, og det finnes papirl\u00f8se flyktninger ogs\u00e5 i Troms\u00f8. Det er sannsynlig at det er en liten gruppe. FNs komit\u00e9 for \u00f8konomiske, sosiale og kulturelle rettigheter har i sin sjette rapport om Norge (2020) kritisert Norge for brudd p\u00e5 menneskerettighetene ved ikke \u00e5 tilby papirl\u00f8se migranter helsehjelp p\u00e5 linje med resten av befolkningen. I et opprop fra 2020 uttalte Norsk Sykepleierforbund, Den norske legeforening, Norsk psykologforening, Kirkens Bymisjon, Norsk Folkehjelp, Norges Kristelige Legeforening og Leger Uten Grenser seg om papirl\u00f8se, og de sier blant annet: \u00abSom leger, sykepleiere og psykologer er vi forpliktet til \u00e5 hjelpe de med sykdom eller lidelser til \u00e5 gjenvinne sin helse. Vi skal helbrede, lindre og tr\u00f8ste. Et regelverk som forskjellsbehandler eller ekskluderer enkelte grupper, er ikke forenlig med v\u00e5r yrkesetikk. Rett til helsetjenester m\u00e5 ta utgangspunkt i individets medisinske og psykologiske behov - ikke innvandringsregulerende hensyn. Vi oppfordrer norske myndigheter til \u00e5 gi papirl\u00f8se reell tilgang til helsehjelp, basert p\u00e5 helsefaglige vurderinger, yrkesetiske retningslinjer og menneskerettslige prinsipper. Vi vil v\u00e6re leger, sykepleiere og psykologer. H\u00e5ndheving av innvandringspolitikken overlater vi til andre.\u00bb Trondheim kommune vedtok i 2023 flere tiltak for \u00e5 bedre levek\u00e5rene for flyktninger med endelig avslag, og som er tilknyttet asylmottaket i kommunen. Kommunen ga dem en symbolsk \u00abinnbyggerstatus\u00bb. I Troms\u00f8 kommune har vi ikke lengev\u00e6rende asyls\u00f8kere som bor p\u00e5 asylmottak, noe som gj\u00f8r at det ikke er mulig \u00e5 gj\u00f8re samme avgrensning som Trondheim kommune. Ved \u00e5 fokusere p\u00e5 helsehjelp vil imidlertid tiltaket v\u00e6re mye mindre omfattende enn tiltakene i Trondheim. Gjennom \u00e5 gj\u00f8re et vedtak om \u00e5 gi helsehjelp til lengev\u00e6rende asyls\u00f8kere, vil Troms\u00f8 kommune f\u00e5 en bedre oversikt over hvor stor gruppa er, og vil kunne f\u00e5 vite mer om andre mulige tiltak for \u00e5 bedre levek\u00e5rene for denne gruppa. 3 P\u00e5 bakgrunn av dette fremmes f\u00f8lgende forslag: Troms\u00f8 kommune skal gi helsehjelp til lengev\u00e6rende asyls\u00f8kere/ papirl\u00f8se ut over dagens begrensede rett til \u00f8yeblikkelig hjelp og helsehjelp som er helt n\u00f8dvendig. Administrasjonen bes om \u00e5 legge fram en sak om hvordan dette kan gjennomf\u00f8res, for eksempel ved Sosialmedisinsk senter, med utgangspunkt i at det antas \u00e5 v\u00e6re et begrenset antall lengev\u00e6rende asyls\u00f8kere i Troms\u00f8. Konklusjon Representantforslag som er kommet inn til m\u00f8tet sendes videre til utvalg for videre behandling. Vedtakskompetanse Kommunestyret Vedlegg 4 "
}