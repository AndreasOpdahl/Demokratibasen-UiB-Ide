{
  "dokument_id": "44ec4076-b97a-5554-ac85-b5b106957658",
  "doc_type": "case_presentation",
  "kommune": 4601,
  "tittel": "S\u00f8knad om redusert leiepris for bruk av Fl\u00f8ysletten og Byfjellene 2024 - Trolljeger AS\n",
  "url": "https://bergen.kommune.no/politikere-utvalg/api/fil/bk360/11068532/Framstilling-Soknad-om-redusert-leiepris-for-bruk-av-Floysletten-og-Byfjellene-2024-Trolljeger-AS-",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/257537-14 S\u00f8knad om redusert leiepris for bruk av Fl\u00f8ysletten og Byfjellene 2024 - Trolljeger AS Hva saken gjelder: Saken gjelder s\u00f8knad om redusert pris for leie av Fl\u00f8ysletten og omr\u00e5dene rundt til l\u00f8pet Trolljegerpr\u00f8ven. Det s\u00f8kes om redusert leiepris for perioden 26. august til 23. september 2024. Det omfatter ogs\u00e5 tid for rigging og demontering. Trolljeger AS er et privat aksjeselskap som driver treningssenter, samt arrangerer l\u00f8p og andre sportsarrangement. Trolljegerpr\u00f8ven er et terrenghinderl\u00f8p som gjennomf\u00f8res flere steder i Norge. Hinderl\u00f8pet er designet for \u00e5 v\u00e6re utfordrende for b\u00e5de styrke og kondisjon, men ogs\u00e5 for \u00e5 gi en unik opplevelse. Arrangementet er gjennomf\u00f8rt p\u00e5 Fl\u00f8yen hvert \u00e5r siden 2016, og fikk innvilget redusert leiepris i 2022 og 2023. Trolljeger AS arrangerte \u00e5retsTrolljegerpr\u00f8ve p\u00e5 Fl\u00f8ysletten og omr\u00e5dende rundt den 14. og 15. september 2024. S\u00f8knadene behandles etter Regelverk for bruk av kommunale parker, friomr\u00e5der, byfjell og byrom (heretter Regelverket) \u00a7 5-2, fastsatt av byr\u00e5det i sak 1129/21, 29.04.2021: \u00a7 5-2. Kommersielle arrangementer Kommersielle arrangementer som ikke er \u00e5pne for allmennheten skal som hovedregel ikke tillates. Kommersielle arrangementer med kulturell verdi kan likevel tillates etter en konkret vurdering. I vurderingen vil Bruksplan for Fl\u00f8yenomr\u00e5det, vedtatt av Bergen bystyre i sak 167-03, 29.09.2003, bli lagt til grunn. Fl\u00f8ysletten er regulert til offentlig friomr\u00e5de i reguleringsplan 19550000 Bergen, gnr 166 bnr 13 mfl. Fl\u00f8yen. I planens bestemmelse \u00a7 4.1.1 st\u00e5r det: Fl\u00f8ysletten, OF 3 Omr\u00e5de for intensiv friluftsbruk, tilrettelagt oppholds- og aktivitetsomr\u00e5de med rasteplasser, gapahuk, leskur, amfi, scene, apparater og skulpturer. Fagetatens vurdering og anbefaling: Det tas billettinntekt og arrangementet fremmer kommersielle interesser. L\u00f8pet/arrangementet er derfor i henhold til Regelverk for bruk av kommunale parker, friomr\u00e5de, byfjell og byrom til arrangement m.m. et kommersielt arrangement, og det skal betales leie for arrangementer av denne karakter. Leieprisen i 2024 (vedtatt av Bergen bystyre) er kr 10 580,- per dag. Leie skal ogs\u00e5 betales for dager som g\u00e5r med til rigging og demontering. Dette vil for arrang\u00f8r utgj\u00f8re kr 306 820,- i leiekostnader. 1 Bymilj\u00f8etaten viser til byr\u00e5dssak 1095/24, datert 18.04.2024, hvor byr\u00e5det vedtok \u00e5 gi Stiftelsen Nye Fyllingsdalen Teater 90 % reduksjon av ordin\u00e6r leiepris for leie av Fl\u00f8ysletten. Bymilj\u00f8etatens vurdering er at det er vesentlig at sammenlignbare akt\u00f8rer som \u00f8nsker \u00e5 leie kommunal grunn m\u00f8tes med like vilk\u00e5r. B\u00e5de Trolljeger og teateret er i henhold til regelverket kommersielle arrangement, men bidrar ogs\u00e5 til \u00e5 gj\u00f8re Bergen til en attraktiv og aktiv by. Selv om Bymilj\u00f8etatens budsjettforutsetninger i utgangspunktet ikke gir rom for \u00e5 innvilge redusert leiepris, er etatens vurdering at Trolljeger AS b\u00f8r bli behandlet p\u00e5 lik linje med Stiftelsen Nye Fyllingsdalen Teater. Bymilj\u00f8etaten anbefaler at s\u00f8knad om redusert leiepris blir innvilget, med en reduksjon p\u00e5 90% av ordin\u00e6r leiepris. \u00d8konomiske konsekvenser: 90 % reduksjon av ordin\u00e6r leiepris vil gi en leie p\u00e5 kr. 30 682,- Det inneb\u00e6rer 276 138,- i tapte inntekter. Byr\u00e5dens vurdering og anbefaling/konklusjon: Byr\u00e5d for byutvikling viser til at Trolljegerpr\u00f8ven har blitt arrangert flere ganger, og er popul\u00e6rt arrangement for b\u00e5de privatpersoner og bedriftsidretten. Arrangementet bidrar til \u00e5 trekke barn (Trolljeger Junior) og voksne til Fl\u00f8yen, for trening og konkurranse i naturen, som er positivt fra et folkehelseperspektiv. Byr\u00e5den er imidlertid ikke enig med Bymilj\u00f8etaten i at Trolljeger AS og Stiftelsen Nye Fyllingsdalen Teater skal behandles likt i denne sammenheng. Stiftelsen Nye Fyllingsdalen Teater er en ideell organisasjon, mens Trolljeger AS er et privat aksjeselskap. Begge organisasjoner har billettinntekter og er s\u00e5ledes kommersielle arrangementer i henhold til regelverket. Stiftelsen Nye Fyllingsdalen Teater mottar imidlertid tilskudd fra Bergen kommune (2,6 MNOK i innev\u00e6rende \u00e5r). P\u00e5 den annen side er Trolljeger AS et privateid aksjeselskap. Etter byr\u00e5dens mening er det vesentlig forskjell p\u00e5 \u00e5 gi en ideell stiftelse som driver kulturformidling redusert leiepris, kontra \u00e5 gi det til en kommersiell n\u00e6ringsakt\u00f8r. \u00c5 innvilge redusert leiepris som oms\u00f8kt til sistnevnte, vil ogs\u00e5 kunne utl\u00f8se problemstillinger knyttet til statsst\u00f8tteregelverket dersom bel\u00f8pene blir store nok. Trolljeger AS fikk innvilget prisreduksjon i 2022 og 2023. I 2022 ble prisreduksjon begrunnet i at det var pandemi og at arrangementet var underlagt strenge koronatiltak som f\u00f8rte til en sterk reduksjon i inntektsgrunnlaget. I 2023 ble prisreduksjonen videref\u00f8rt som en del av budsjettavtalen for revidert budsjett for 2023, jf. avtalens punkt 6: \u00ab6.Trolljeger p\u00e5 Fl\u00f8yen Bystyret er positiv til at det arrangeres Trolljeger p\u00e5 Fl\u00f8yen i september. Bystyret ber om at det legges til grunn en rabattordning i leieprisen, slik som tidligere \u00e5r.\u00bb Etter byr\u00e5dens mening er forutsetningene for prisreduksjon n\u00e5 endret. Det foreligger ingen restriksjoner p\u00e5 arrangementet utover det som fastsettes i avtalen med hensyn til slitasje p\u00e5 omr\u00e5det. Det foreligger heller ingen bestilling fra bystyret om at reduksjon skal innvilges. Tidligere begrunnelser for \u00e5 gi prisreduksjon er n\u00e5 bortfalt. Byr\u00e5den mener derfor at det ikke foreligger grunnlag for \u00e5 innvilge s\u00f8knaden fra Trolljeger AS. Som p\u00e5pekt i byr\u00e5dssak 1095/24, er det uheldig at leieprisen fastsatt av bystyret ikke overholdes. Det gir liten forutsigbarhet for akt\u00f8rer, og kan gi ulik behandling av forskjellige akt\u00f8rer dersom man fra s\u00f8knad til s\u00f8knad skal vurdere prissettingen s\u00e6rskilt. I dette 2 konkrete tilfellet mener imidlertid byr\u00e5den at det er saklig grunnlag for \u00e5 behandle s\u00f8knaden fra Stiftelsen Nye Fyllingsdalen Teater og s\u00f8knaden Trolljeger AS ulikt, av de grunner som er nevnt ovenfor. Den daglige leieprisen fastsatt av bystyret skal som utgangspunkt legges til grunn for alle leieavtaler, og byr\u00e5den ser ingen grunn til \u00e5 fravike dette utgangspunktet for Trolljeger AS. Byr\u00e5den anbefaler p\u00e5 denne bakgrunn at Trolljeger AS ikke f\u00e5r 90 % reduksjon i leieprisen. Vedtakskompetanse: Byr\u00e5dets fullmakter \u00a7 18.1 vedtatt av bystyret 16.12.2020 i sak 378/20: Innenfor fagomr\u00e5dene klima, milj\u00f8, byggesak og byutvikling har byr\u00e5det fullmakter til \u00e5 ut\u00f8ve myndighet med utgangspunkt i Plan- og bygningsloven og annet relevant lovverk. Byr\u00e5d for byutvikling innstiller til byr\u00e5det \u00e5 fatte f\u00f8lgende vedtak: 1. S\u00f8knad om redusert pris for leie av Fl\u00f8ysletten og omr\u00e5dene rundt til l\u00f8pet Trolljegerpr\u00f8ven fra Trolljeger AS avsl\u00e5s. 2. Leieprisen settes til kr. 306 820,- i henhold til ordin\u00e6r leiepris. Dato: 1. oktober 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: 1. Fagnotat fra Bymilj\u00f8etaten datert 19.07.2024. Trolljeger AS - S\u00f8knad om redusert leiepris for bruk av Fl\u00f8ysletten og Byfjellene 2024, med f\u00f8lgende vedlegg: 2. S\u00f8knad fra Trolljeger om reduksjon i leiepris, datert 04. juni 2024 3 "
}