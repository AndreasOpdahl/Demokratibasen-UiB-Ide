{
  "dokument_id": "566c7f00-c72c-5797-83ee-8e5f2818154e",
  "doc_type": "case_attachment",
  "kommune": 4601,
  "tittel": "SSH - Innspill til h\u00f8ring om endringer i sivilbeskyttelsesloven",
  "url": "https://bergen.kommune.no/politikere-utvalg/api/fil/bk360/9880609/SSH-Innspill-til-horing-om-endringer-i-sivilbeskyttelsesloven",
  "tekst": " Samfunnssikkerhetens hus Til Intern korrespondanse BLED - Arbeidsgiverseksjonen (Arbeidssted) V\u00e5r referanse: 24-3836 v/Eli Karin Gaupholm Eide Saksbehandler: Toril Berle Schalck Dato: 6. februar 2024 Fra Samfunnssikkerhetens hus Foresp\u00f8rsel om innspill til h\u00f8ring om endringer i sivilbeskyttelsesloven Hva saken gjelder Justis- og beredskapsdepartementet har sendt p\u00e5 h\u00f8ring forslag om endringer i sivilbeskyttelsesloven \u2013 sivil arbeidskraftberedskap n\u00e5r rikets selvstendighet eller sikkerhet er i fare med h\u00f8ringsfrist 15. april 2024. Endringsforslaget g\u00e5r i hovedsak ut p\u00e5 \u00e5 innta et nytt kapittel i sivilbeskyttelsesloven som gir Kongen hjemmel til \u00e5 regulere sivile arbeids- og tjenesteforhold og p\u00e5legge sivil arbeidsplikt n\u00e5r rikets selvstendighet eller sikkerhet er i fare. Forslaget retter seg i hovedsak mot sikkerhetspolitisk krise og krig som kan true samfunnssikkerheten av et slikt alvor og omfang at rikets selvstendighet eller sikkerhet er i fare. Etatens vurdering Etaten Samfunnssikkerhetens hus im\u00f8teser en slik lovendring og ser behovet for en strengere regulering av sivil arbeidskraftsberedskap. I en krise og krig m\u00e5 innbyggernes grunnleggende behov ivaretas samtidig som en stor del av samfunnets ressurser m\u00e5 st\u00f8tte Forsvaret og den milit\u00e6re innsatsen. Kommunen har en viktig rolle i \u00e5 ivareta innbyggernes grunnleggende behov under en krise og krig. Funksjoner som er vesentlige for \u00e5 dekke befolkningens og samfunnets grunnleggende behov er blant annet helse- og omsorgstjenester og atomberedskap. Kommunens ledelse og krisestab er ogs\u00e5 vesentlige funksjoner for \u00e5 sikre kommunens styringsevne og demokrati. I tillegg vil ivaretakelse av kommunens vannforsyning og -kvalitet og kontroll p\u00e5 kommunens IKT-systemer v\u00e6re vesentlige for \u00e5 sikre at samfunnet fungerer. Endringsforslagene fra departementet g\u00e5r ikke inn i hvilke samfunnskritiske funksjoner man skal sikre. Erfaringene fra pandemien har l\u00e6rt oss at ansatte i grunnskolen og barnehager er helt avgj\u00f8rende for at man skal ha tilgang til ressurser som m\u00e5 fylle andre kritiske funksjoner. Selv om barnehager og skoler ikke er definert som kritiske samfunnsfunksjoner i seg selv, er de indirekte avgj\u00f8rende for at andre kritiske funksjoner skal opprettholdes. Er barnehager og skoler stengt, m\u00e5 foreldrene v\u00e6re hjemme med barna og kan ikke l\u00f8se andre samfunnskritiske oppgaver. Konklusjon: \u2022 Etaten st\u00f8tter endringsforslaget \u2013 Sivil arbeidskraftsberedskap n\u00e5r rikets selvstendighet eller sikkerhet er i fare. Det sikrer et helhetlig rammeverk som kan benyttes for \u00e5 mobilisere arbeidskraft til de omr\u00e5dene som skal prioriteres for \u00e5 h\u00e5ndtere situasjonen og opprettholde n\u00f8dvendige samfunnskritiske funksjoner. \u2022 Etaten understreker viktigheten av at man i krise og krig skjermer ansatte i barnehage og skole for \u00e5 kunne opprettholde kritiske funksjoner i samfunnet. Etaten mener at dette ikke er tilstrekkelig tydeliggjort i dagens veiledere og forskrifter til loven og ber om at dette presiseres. Med hilsen Samfunnssikkerhetens hus Britt Lise Nymark - leder Toril Berle Schalck - saksbehandler Dokumentet er godkjent elektronisk. "
}