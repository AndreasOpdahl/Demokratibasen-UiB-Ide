{
  "dokument_id": "5efe89d1-5450-5b6b-99e2-21c5f319158d",
  "doc_type": "case_presentation",
  "kommune": 5501,
  "tittel": "Evaluering av tildelingsmodell for spesialundervisning i private skoler",
  "url": "https://innsyn.tromso.kommune.no/application/getMoteDokument?dokid=2001673839",
  "tekst": "Arkivsaksnr. 24/05878-1 Saksbehandler Marit Stensen Saksgang M\u00f8tedato Oppvekst- og utdanningsutvalget 05.04.2024 Evaluering av tildelingsmodell for spesialundervisning i private skoler Kommunedirekt\u00f8rens innstilling til vedtak: Evalueringen av tildelingsmodellen for spesialundervisning for privatskoler tas til orientering Mari E. Hult Kari Henriksen Konst. kommunedirekt\u00f8r Avdelingsdirekt\u00f8r for oppvekst, utdanning og kultur 1 Hva saken gjelder 01.01.21 tr\u00e5dte den nye tildelingsmodellen for spesialundervisning i privatskolene i kraft. Ordf\u00f8rer ba i den anledning om en evaluering av modellen etter at den hadde v\u00e6rt i drift minimum et \u00e5r. I den anledning ble saken i juni 2023 tatt opp i Utvalget for oppvekst og utdanning med den hensikt \u00e5 avklare mulige evalueringspunkter. Utvalget ga i dette m\u00f8tet tilslutning til at f\u00f8lgende evalueringspunkter skulle legges til grunn: \u2022 Siden enkeltvedtak avgj\u00f8r elevene sine rettigheter til spesialundervisning: Er enkeltvedtak knyttet til spesialundervisning i tr\u00e5d med anbefaling i sakkyndig vurdering i 2022/23? \u2022 Har ny tildelingsmodell p\u00e5virket det generelle l\u00e6ringsmilj\u00f8et i privatskolen i noen grad? \u2022 Bedre TPO p\u00e5virker jo behov for SPU: Foreldrebetaling \u2013 er det vurdert \u00e5 \u00f8ke foreldrebetaling for \u00e5 \u00f8ke rommet for TPO? \u2022 Hvor stor andel av privatskolenes finansiering er dekt av foreldrebetaling? \u2022 Dersom man skal bruke skj\u00f8nnssp\u00f8rsm\u00e5l av overordnet karakter i evalueringen m\u00e5 offentlig skole f\u00e5 mulighet til \u00e5 svare p\u00e5 samme forhold, slik at likebehandling sikres. Saksutredning Saken vil f\u00f8rst belyse hovedprinsipper i ny og gammel modell og hvem som har ansvar for \u00e5 sikre elevenes rett til spesialundervisning. Deretter vil det bli pekt p\u00e5 hovedpunkt fra evalueringen blant privatskolene i tr\u00e5d med f\u00f8ringer fra utvalget. Plassering av myndigheten knyttet til spesialundervisning Friskolene gis et statstilskudd tilsvarende 85 % av en sats per elev. Satsene er beregnet med utgangspunkt i kostnadene i den offentlige skolen. M\u00e5let med tilskuddsordningen er \u00e5 sikre at det kan etableres private grunnskoler med rett til statstilskudd. Tilskuddet skal bidra til \u00e5 finansiere driften av skolen. Skolen kan i tillegg kreve skolepenger. I tillegg til statstilskudd og eventuell foreldrebetaling, skal hjemkommunen dekke utgifter til spesialundervisning p\u00e5 lik linje med de offentlige skolene, jf. friskoleloven \u00a7 3 \u2013 6. Tildelingsmodellen for privatskolene i Troms\u00f8 kommune begrenser ikke elevens rett til spesialundervisning etter oppl\u00e6ringsloven \u00a7 5-1. I tr\u00e5d med gjeldende lovrett er det skolen eleven g\u00e5r p\u00e5 som skal oppfylle elevens rett til spesialundervisning. Retten til \u00e5 fatte enkeltvedtak knyttet til spesialundervisning er delegert til privatskolene i Troms\u00f8 kommune. Tildelingsmodellen regulerer kun de \u00f8konomiske forholdene mellom Troms\u00f8 kommune og friskolene. Hovedprinsipper i gammel modell for tildeling av spesialundervisning \u2022 Friskolene fikk tilskudd fra kommunen for hver enkelt time med spesialundervisning som ble gitt uten at det ble tatt hensyn til eventuell samordning av timer i eks. grupper. \u2022 De offentlige skolene ble ikke finansiert verken basert p\u00e5 antall elever med spesialundervisning eller antall timer med SPU (unntatt s\u00e6rskilt elevtildeling). De har en overordnet ramme basert p\u00e5 elevtall som m\u00e5 dekke spesialundervisning uansett omfang. Hovedprinsipper i dagens tildelingsmodell 2 Modellens hovedform\u00e5l er \u00e5 sikre at det i st\u00f8rst mulig grad er likebehandling i ressurstildelingen knyttet til spesialundervisning mellom offentlige skoler og friskoler, enn det som var tilfelle med forrige modell. Bakgrunn for prinsippet om likebehandling har utgangspunkt i Stortingets vedtak om en endring i friskoleloven som lovfester at kommunene skal kunne likebehandle friskoler og offentlige skoler n\u00e5r det kommer til dekking av utgifter til spesialundervisning. Denne lovendringen bunnet i at det var en nasjonal trend i skjevfordeling av ressurser til spesialundervisning mellom barn i offentlig skoler til fordel for barn i private skoler. Lovendringen tr\u00e5dte i kraft 1. august 2017. Ny tildelingsmodell for de private skolene ble i tr\u00e5d med nytt loverk skrevet i tr\u00e5d med f\u00f8lgende prinsipper: - Ressursene skal fordeles etter objektive kriterier og sikre likebehandling mellom offentlige skoler og friskoler - Modellen skal gi forutsigbarhet for skolene gjennom budsjett\u00e5ret - Kriteriene m\u00e5 v\u00e6re transparent for skolene \u2013 etterpr\u00f8vbart og lett \u00e5 forst\u00e5 - Modellen m\u00e5 v\u00e6re enkel \u00e5 administrere Tildelingsmodellen beregner tilskuddet til spesialundervisning ved at det faste tilskuddet beregnes p\u00e5 bakgrunn av gjennomsnittlig antall pedagog- og assistenttimer per enkeltvedtak i de kommunale skolene. Det gjennomsnittlige timetallet til spesialundervisning registrert i GSI de siste fem skole\u00e5rene \u00e5rene legges til grunn. Ved beregning av refusjon til privatskolene legges gjennomsnittsl\u00f8nn til pedagog og assistent i Troms\u00f8 kommune til grunn. Timetallet til elever p\u00e5 ressursskolene er ikke med i gjennomsnittsberegningen. Dette fordi ressursskolene er et s\u00e6rskilt forsterket skoletilbud, og dette er et s\u00e6rskilt tilbud som de \u00f8vrige kommunale skolene og friskolene i Troms\u00f8 kommune ikke har. Timene som elevene f\u00e5r i s\u00e6rskilt elevtildeling og blinde og d\u00f8ve vil v\u00e6re med i gjennomsnittsberegningen av timer til spesialundervisningen, og tas derfor h\u00f8yde for i tildelingen til friskolene. P\u00e5 denne m\u00e5ten vil friskolenes ressurser til spesialundervisning relatere seg direkte til antallet elever med spesialundervisning, og ikke det totale elevantallet p\u00e5 den enkelte skole. Gjennomsnittlige \u00e5rstimer til spesialundervisning per elev for skole\u00e5ret 2023/24 er 143 pedagogtimer og 148 assistenttimer. Timesatsen basert p\u00e5 gjennomsnittsl\u00f8nn i kommunale skoler utgj\u00f8r 1028 kroner for pedagoger i barneskolen og 1162 kroner for pedagoger i ungdomsskolen, samt 353 kroner for assistenttimer. Det ble sendt ut en sp\u00f8rreunders\u00f8kelse med utgangspunkt i evalueringspunkter fra utvalgsm\u00f8tet. Svarene ligger vedlagt, men en overordnet oppsummering knyttet til hvert enkelt evalueringspunkt gis i saken. Sp\u00f8rreunders\u00f8kelse blant privatskolene \u2022 Er enkeltvedtak knyttet til spesialundervisning i tr\u00e5d med anbefaling i sakkyndig vurdering i 2022/23?: Halvparten av skolene sier at de ikke har avvik, mens en sier at de har et lite avvik grunnet teknisk fordeling av timer mellom ulike trinn. En skole beskriver imidlertid et omfattende og alvorlige brudd p\u00e5 samsvar mellom sakkyndig vurdering og enkeltvedtak, hvor avviket er begrunnet med \u00f8konomi og utgj\u00f8r hele 44% av sakene knyttet til spesialundervisning. Hoved\u00e5rsaken til avvikene er at skolen heller organiserer styrkningen de f\u00e5r til spesialundervisning som en generell styrkning med to timer i 5 fag for alle elever. Timer ut over det til spesialundervisning gis kun som assistent. \u2022 Har ny tildelingsmodell p\u00e5virket det generelle l\u00e6ringsmilj\u00f8et i privatskolen i noen grad?: Halvparten av skolene sier at l\u00e6ringsmilj\u00f8 ikke er endret, mens en skole sier at det p\u00e5virker b\u00e5de positivt og negativt. En skole sier at de ikke tar inn elever med store og 3 omfattende behov slik at de f\u00e5r en elevmasse med mindre utfordringer, og at de har en \u00f8kning i \u00a79A saker knyttet til et trygt skolemilj\u00f8. \u2022 Foreldrebetaling \u2013 hvor stor andel av foreldrebetaling dekker skolens utgifter til ordin\u00e6r oppl\u00e6ring?: To av skolen har ca 10 % dekt av foreldrebetaling, mens lovverket legger opp til at opptil 15% av disse utgiftene kan dekkes av foreldrebetaling. En skole har maksimum foreldrebetaling p\u00e5 15%, og dette er samtidig den skolen som er gjennomg\u00e5ende forn\u00f8yd med tildelingsmodellen. Den siste har en tildeling mellom 10 \u2013 15 % av utgiftene avhengig av om det er lav eller h\u00f8y sats. \u2022 Foreldrebetaling \u2013 er det vurdert \u00e5 \u00f8ke foreldrebetaling for \u00e5 bedre det generelle l\u00e6ringsmilj\u00f8et? Tre skoler har vurdert dette, mens en skole har ikke vurdert dette og beskriver samtidig at denne modellen fungerer godt for deres elever. Det ble ogs\u00e5 gitt rom for komme med andre innspill til modellen i sp\u00f8rreunders\u00f8kelsen. Skolene pekte gjennomg\u00e5ende p\u00e5 at veilederen til modellen fungerte godt, mens 3 av 4 skoler \u00f8nsker at gammel modell med time for time finansiering blir gjeninnf\u00f8rt. Offentlige skoler sitt syn p\u00e5 finansiering av utgifter til spesialundervisning Det ble i prinsippene for evaluering lagt til grunn at i den grad de private skolene skulle komme med allmenne innspill knyttet til finansiering av spesialundervisning skulle de offentlige ha samme mulighet. I den anledning vises det til hva de offentlige skolene svarte p\u00e5 omr\u00e5det spesialundervisning i tr\u00e5d med kommunalrevisjonens tilsyn p\u00e5 omr\u00e5det tilpasset oppl\u00e6ring og spesialundervisning. Her svarer blant annet seks av alle v\u00e5re barneskoler at de har tilstrekkelige ressurser b\u00e5de \u00f8konomisk og faglig til \u00e5 ivareta lovkravene om tilpasset oppl\u00e6ring og intensiv oppl\u00e6ring. De resterende 16 barneskolene svarer imidlertid at de ikke har nok ressurser til \u00e5 ivareta lovkravene om tilpasset oppl\u00e6ring og spesialundervisning. Ti av disse 16 skolene oppgir at \u00e5rsaken kun er manglende \u00f8konomisk handlingsrom, mens fem svarer at det er en kombinasjon mellom manglende \u00f8konomisk handlingsrom og manglende kompetanse p\u00e5 enkelte fagomr\u00e5der. Da tidlig innsats for v\u00e5re sm\u00e5 er den viktigste innsatsen for \u00e5 gi tilfredsstillende oppl\u00e6ring viser det at ogs\u00e5 de kommunale skolene har utfordringer med \u00e5 finansiere utgiftene til spesialundervisning. Dette underst\u00f8ttes ogs\u00e5 av begrunnelsen mange skoler gir til merforbruk ut over \u00f8konomisk ramme i \u00e5rsregnskapet for 2023, da nettopp utgifter til spesialundervisning trekkes frem som en hovedbegrunnelse for avvik. Administrative og \u00f8konomiske konsekvenser Det er vanskelig \u00e5 gi en eksakt \u00f8konomisk kalkyle om modellen skulle endres tilbake til gammel modell da det ville bli p\u00e5virket av innholdet i hvert enkelt barns sakkyndig vurdering. Med utgangspunkt i historiske tall er det sannsynlig at en endring av modell tilbake til gammel versjon vil medf\u00f8re en betydelig merutgift ut over dagens utgifter. Siste \u00e5r med gammel modell var kostnaden 19,4 millioner, mens kostnaden siste skole\u00e5r med ny modell utgj\u00f8r 11,2 millioner. Utbetaling til spesialundervisning til private skoler de siste \u00e5rene viser f\u00f8lgende: \u2022 2018/2019: 12,4 millioner Gammel modell \u2022 2019/2020: 17,3 millioner Gammel modell \u2022 2020/2021: 19,4 millioner Gammel modell \u2022 2021/2022: 13,1 millioner Overgangs\u00e5r \u2022 2022/2023: 10,9 millioner Ny modell 4 \u2022 2023/2024: 11,2 millioner Ny modell 2021/2022 er en blanding av gammel ordning h\u00f8st 2021 og ny ordning v\u00e5r 2022. I lys av form\u00e5let om likebehandling av alle elever uavhengig av om de er i offentlig eller privat skole vil det ogs\u00e5 v\u00e6re relevant \u00e5 se p\u00e5 hva tallene ville v\u00e6rt p\u00e5 offentlig skole dersom man skulle bruke samme tildelingslogikk som i gammel modell for tildeling med time for time p\u00e5 offentlige skoler. Det vil i s\u00e5 fall v\u00e6re hensiktsmessig \u00e5 foreta en beregning basert p\u00e5 gamle tall for timer gitt til spesialundervisning for privatskoler f\u00f8r kommunen innf\u00f8rte den nye modellen for tildeling til privatskolene. Differansen mellom kostnad per elev med spesialundervisning i offentlig skole og gjennomsnitt i private skoler utgjorde kr. 111 000 skole\u00e5ret 20/21. Skole\u00e5ret 20/21 er siste skole\u00e5ret med gammel modell, og alts\u00e5 det nyeste tallet vi har. Dersom man skulle gi tildeling time for time ogs\u00e5 til kommunale barn med spesialundervisning ville det gitt en merkostnad p\u00e5 ca. 80 millioner kroner. Dette med utgangspunkt i antall barn med spesialundervisning i kommunale skoler registrert i GSI skole\u00e5ret 23/24. Konklusjon Kommunedirekt\u00f8ren vil videref\u00f8re prinsippene i dagens modell for finansiering av spesialundervisning i private skoler. Dette for \u00e5 sikre likebehandling mellom private og offentlige skoler, og av hensyn til \u00e5 sikre \u00f8konomisk b\u00e6rekraftig forvaltning av utgifter til spesialundervisning. Dagens modell vil i tillegg m\u00e5tte tilpasses juridiske f\u00f8ringer i ny Oppl\u00e6ringslov som innf\u00f8res neste skole\u00e5r. Arbeidet med \u00e5 implementere ny Oppl\u00e6ringslov arbeider skoleeier med i en egen prosess. Vedtakskompetanse Utvalget for oppvekst, utdanning og kultur Vedlegg Formsunders\u00f8kelse hos privatskolene HTV referat tildelingsmodell 5 "
}