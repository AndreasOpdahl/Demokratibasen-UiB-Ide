{
  "dokument_id": "cafb4632-a1d7-5cd4-9d0a-511f7b46b2a7",
  "doc_type": "case_attachment",
  "kommune": 4601,
  "tittel": "Klage datert 27.10.2023",
  "url": "https://bergen.kommune.no/politikere-utvalg/api/fil/bk360/9631693/Klage-datert-27-10-2023",
  "tekst": "Bergen Kommune Postboks 7700 5020 BERGEN 27.10.2023 Saksnr. BYGG-2023/12489 KLAGE P\u00c5 VEDTAK Det vises til vedtak av 06.10.23 hvor det ble gitt avslag p\u00e5 s\u00f8knad om oppf\u00f8ring av naust, rehabilitering/heving av betongkai(legalisering), utlegging av utrigger(legalisering), st\u00f8pt betongplate p\u00e5 terreng(legalisering). P\u00e5 vegne av tiltakshaver vil vi med dette p\u00e5klage vedtaket. Vedtaket ble mottatt 06.10.23 og klagefristen er 27.10.23. Klagen er dermed rettidig fremsatt. Forhistorie Oms\u00f8kt eiendom ble opprettet etter s\u00f8knad om deling i saksnr. 201318604. Del av bnr. 20 ble her delt opp og 4 nautstomter ble opprettet. I forbindelse med utskillingen av tomtene ble det oppdaget at naust p\u00e5 eiendommen gnr. 107, bnr. 336 krenket tiltakshavers eiendomsgrenser. Tiltakshaver sendte en klage til byggesak i 2014, men fikk i 2015 svar om at kommunen valgte \u00e5 avst\u00e5 \u00e5 forf\u00f8lge ulovligheten p\u00e5 det tidspunktet. Tiltakshaver ble dermed n\u00f8dt til \u00e5 ta saken inn for jordskifteretten for \u00e5 komme til enighet med nabo og f\u00e5r rettet opp i forholdet. En slik prosess tar tid, og f\u00f8rst i 2017 var man kommet til enighet. Tiltakshaver startet da prosessen med \u00e5 f\u00e5 tegnet og s\u00f8kt naust p\u00e5 eiendommene. I saksnr. 201810142 ble det s\u00f8kt om nye naust p\u00e5 tiltakshavers eiendommer. Naustene ble utformet i tr\u00e5d med bestemmelse vist til av saksbehandler i svar p\u00e5 henvendelse om forh\u00e5ndskonferanse, se vedlagt bilde av e-post av 25.01.2018. S\u00f8knaden ble avsl\u00e5tt i juni samme \u00e5r. Avslaget er i hovedsak begrunnet med at naustene ikke er utformet i tr\u00e5d med den nasjonale veilederen for utforming av naust, til tross for at de ble utformet i tr\u00e5d med bestemmelse om utforming som saksbehandler hadde vist til. Avslaget ble p\u00e5klaget, og i behandlingen av klagen vises det til, b\u00e5de fra byggesak og byr\u00e5det, at vurderingen ville \u00abkunne stille seg annerledes\u00bb ved en ny s\u00f8knad hvor naustene er \u00abutformet i henhold til veilederen\u00bb, se vedlagte bilder med utklipp fra saksfremstilling og fagnotat. Disse uttalene gav naturlig nok tiltakshaver en oppfatning av at en ny s\u00f8knad om naust i henhold til veilederen ville kunne godkjennes. Eksisterende kai har if\u00f8lge tiltakshaver, og historiske flyfoto, eksitert siden en gang p\u00e5 1960- 70-tallet. Betong forvitrer over tid, og m\u00e5 n\u00f8dvendigvis vedlikeholdes og f\u00e5 nytt dekke ved jevne mellomrom. Som redegjort for i s\u00f8knaden har tidevannsforskjellene i pollen \u00f8kt betraktelig etter at kommunen p\u00e5 1990-tallet sprengte ut en kanal mellom V\u00e5gsb\u00f8pollen og Hillerenveien 114, 5174 Mathopen Tlf. 55 50 03 60 Org.nr. 997.790.952 mva www.hillerenprosjektering.no Vestrepollen. Kaien, som f\u00f8r dette var t\u00f8rr ved flo sj\u00f8, stod dermed under vann ved flo sj\u00f8, og det ble n\u00f8dvendig for tiltakshaver \u00e5 heve kaien for \u00e5 sikre bakenforliggende (godkjente) naust, samt for \u00e5 sikre en videre hensiktsmessig bruk av kaien. Klage p\u00e5 avslag S\u00f8knaden er avsl\u00e5tt under henvisning til kommuneplanens arealdel \u00a7 3.1 og \u00a7 27.7.6 om plankrav. Bygningsmyndighetene synes ikke \u00e5 ha vurdert de enkelte tiltakene hver for seg, men avsl\u00e5r s\u00f8knaden i sin helhet under henvisning til plankravet i overnevnte bestemmelser. P\u00e5 vegne av tiltakshaver vil vi p\u00e5klage vedtaket. Det er i s\u00f8knad eksplisitt bedt om at hvert enkelt tiltak vurderes separat i det tilfelle bygningsmyndighetene finner at s\u00f8knaden i sin helhet ikke kan godkjennes. Dette er likevel ikke gjort, og begrunnelsen i vedtaket synes i hovedsak \u00e5 rette seg mot oms\u00f8kt naust. Det er ikke begrunnet, eller vist, hvordan oms\u00f8kt utbedring av kai, eller oms\u00f8kt utlegging av utrigger vil sette hensynene bak plankravet til side. Fordelene ved innvilgelse av dispensasjon for disse tiltakene er heller ikke vurdert i vedtaket. Vedtaket er etter dette ikke tilstrekkelig begrunnet, og s\u00f8knad synes ikke tilstrekkelig vurdert. Vi ber derfor om at s\u00f8knad vurderes p\u00e5 nytt, og tiltak godkjennes som oms\u00f8kt. Kommuneplanens arealdel \u00a7 3.1 og 27.7.6 om plankrav Eiendommen er ikke regulert og faller ikke inn under unntaksreglene for plankrav. Tiltaket krever derfor dispensasjon fra bestemmelsen om plankrav. Bygningsmyndighetene har avsl\u00e5tt dispensasjonss\u00f8knaden. Vi er uenige i de vurderinger og konklusjoner bygningsmyndighetene trekker i begrunnelsen for vedtaket, og mener dispensasjonss\u00f8knad b\u00f8r innvilges for hele tiltaket. Dersom dispensasjon ikke kan gis for oppf\u00f8ring av nytt naust er vi av den oppfatning at det i alle fall b\u00f8r gis for oms\u00f8kt heving/utbedring av kai og for utlegging av utrigger. Bygningsmyndighetene viser til at plankravet skal sikre en bred, helhetlig og grundig vurdering av arealbruken i et bestemt omr\u00e5de. Videre vises det til at \u00abDispensasjon fra plankravet vil f\u00f8rst og fremst v\u00e6re aktuelt i allerede fullt utbygde omr\u00e5der, der det ikke er n\u00f8dvendig med en overordnet vurdering av hensynene plankravet skal ivareta.\u00bb Oms\u00f8kt eiendom ligger i en etablert rekke av naust og naustetomter. Det er eksisterende naust med kaianlegg/flytebrygger b\u00e5de \u00f8st og vest for eiendommen. Omr\u00e5det avsatt til naustform\u00e5l er i s\u00e5 stor grad allerede utbygd, at det fremst\u00e5r uforholdsmessig \u00e5 kreve utarbeidelse av reguleringsplan for omr\u00e5det f\u00f8r oms\u00f8kte tiltak kan godkjennes. Dette underbygges ogs\u00e5 av komite for milj\u00f8- og byutvikling sin behandling av klagesak p\u00e5 gnr. 107, bnr. 557. I behandling av klagesak 257/22 utalte utvalget f\u00f8lgende (min utheving i fet skrift) Utvalget merker seg at den aktuelle eiendommen ligger i et naustomr\u00e5de, med eksisterende naust med kaianlegg/flytebrygger b\u00e5de \u00f8st og vest for eiendommen, og som allerede privatiserer omr\u00e5det. Eiendommen er regulert til naust og oms\u00f8kte naust f\u00f8lger de bestemmelser gitt i kommuneplanens arealdel. Det har ogs\u00e5 tidligere st\u00e5tt et naust her og i et naustomr\u00e5de m\u00e5 det v\u00e6re p\u00e5regnelig med en noe lavere tilgjengelighet for allmennheten. Utvalget uttalte videre i vedtak i klagesak sak 324/23 f\u00f8lgende (min utheving i fet skrift) N\u00e5r det gjelder plankravet jf. KPA 2018 \u00a7 3, s\u00e5 er hovedhensynet bak bestemmelsen at kommunen skal f\u00e5 mulighet til \u00e5 foreta en helhetlig vurdering av omr\u00e5der \u00abder kommuneplanens arealdel ikke gir tilstrekkelige avklaringer\u00bb, jf. Ot.prp. nr. 32 (2007-2008) s. 221. Plankravet skal med andre ord sikre en helhetlig arealdisponering og en forsvarlig utredning av overordnede Hillerenveien 114, 5174 Mathopen Tlf. 55 50 03 60 Org.nr. 997.790.952 mva www.hillerenprosjektering.no forhold som infrastruktur, tomteutnyttelse, bygningstype, forholdet til kulturminner mv., samt sikre medvirkning fra offentlige myndigheter og ber\u00f8rte grunneiere. Videre skal nasjonale interesser og strandsoneinteressene vurderes her. De statlige planretningslinjer for differensiert forvaltning av strandsonen langs sj\u00f8 (SPR) skal sikre bevaring av strandsonen, og s\u00e6rskilt sikre tilrettelegging for allmenn tilkomst. SPR forutsetter likevel en konkret vurdering av hvert enkelt tiltak. Slik vi ser det utl\u00f8ser ikke tiltaket et behov for helhetlig vurdering og planlegging.(...) Fordelene med \u00e5 dispensere fra KPAs plankrav er at en f\u00e5r en ryddig behandling av saken med en ressursbruk som st\u00e5r i forhold til de tiltak det er tale om. Ulempen med \u00e5 dispensere fra KPAs plankrav er at en mister muligheten til \u00e5 se tiltakene i en st\u00f8rre sammenheng. I dette tilfelle vil denne prosessen kun v\u00e6re begrenset til tiltakshaverens egne tiltak. Forskjellen mellom planbehandling og dispensasjonsbehandling er dermed ikke vesentlig. Det tillegges ogs\u00e5 vekt p\u00e5 at UMBY i sin behandling av dispensasjonssaken har befart eiendommen og omr\u00e5det \u2013 og dermed har f\u00f8rsteh\u00e5nds kjennskap til de lokale forhold. Etter en samlet vurdering vil derfor fordelene med dispensasjon fra plankravet v\u00e6re klart st\u00f8rre enn ulempene. Saken utvalget behandlet p\u00e5 bnr. 557 gjaldt oppf\u00f8ring av naust med tilh\u00f8rende brygge. Vurderingene utvalget der gjorde vil f\u00f8lgelig v\u00e6re relevante for vurdering av dispensasjon for de oms\u00f8kte tiltakene p\u00e5 bnr. 553 og 554. Som utvalget p\u00e5peker vil tiltak som oppf\u00f8ring av naust og etablering av b\u00e5tfeste ved brygge/utrigger ikke utl\u00f8se \u00abet behov for helhetlig vurdering og planlegging\u00bb. Videre vil en behandling av saken ved dispensasjon fremfor krav om reguleringsplan medf\u00f8re en \u00abressursbruk som st\u00e5r i forhold til de tiltak det er tale om\u00bb. Oms\u00f8kt tiltak omhandler eksempelvis utbedring og rehabilitering av en eksisterende og tidligere godkjent betongkai. Kaien er eldre, og det var n\u00f8dvendig \u00e5 rehabilitere kaien med et nytt betonglag. Tiltakshaver la til grunn at slik rehabilitering var innenfor vanlig vedlikehold. Det fremst\u00e5r b\u00e5de urimelig og fullstendig up\u00e5regnelig for tiltakshaver at det skal v\u00e6re n\u00f8dvendig med utarbeidelse av en reguleringsplan for at han skal kunne reparere og utbedre en eksisterende og lovlig kai. Vi kan ikke se hvordan utbedringen av den eksisterende og godkjente kaien kan sies \u00e5 medf\u00f8re behov for reguleringsplan. Selv om arealform\u00e5lsomr\u00e5det ikke er \u00abfullt utbygd\u00bb er det bare f\u00e5 eiendommer innenfor form\u00e5lsomr\u00e5det som ikke er bebygd per i dag. De ubebygde eiendommene fremst\u00e5r dessuten, som f\u00f8lge av tidligere vilk\u00e5r om rivning av tidligere naust, samt grunnarbeider utf\u00f8rt i henhold til tillatelse om oppf\u00f8ring av naust p\u00e5 bnr. 20, i stor grad som bearbeidede og planerte tomter, klare for oppf\u00f8ring av naust. Utklipp fra bergenskart \u2013 kommuneplanens arealdel 2018-2030 Hillerenveien 114, 5174 Mathopen Tlf. 55 50 03 60 Org.nr. 997.790.952 mva www.hillerenprosjektering.no I vedtaket er det vist til uttale fra bymilj\u00f8etaten. Bymilj\u00f8etaten hevder der det er gjennomf\u00f8rt ulovlige terrenginngrep p\u00e5 nabotomten. Under f\u00f8lger grunneiers/tiltakshavers kommentar til bymilj\u00f8etatens p\u00e5stand i uttalen: Grunneier er helt uenig i at det er foretatt store terrenginngrep p\u00e5 nabotomten som milj\u00f8etaten kommenterer. Det ble i \u00e5r 2009 sprengt p\u00e5 tomten 107/20 som n\u00e5 blitt 107/553, 107/554, 107/556 107/557. Det var gitt tillatelse til \u00e5 bygge naust p\u00e5 107/20 i 2008. Etter at vi hadde sprengt ut tomten for dette naustet som var godkjent i 2008 forandret vi p\u00e5 v\u00e5re planer. Vi fikk skilt ut 4 stk naust parseller i 2013. Naustet som vi bygget, ble en del smalere en det som var godkjent. Om man ser p\u00e5 flyfoto fra f\u00f8r sprenging og etter riving av det gamle naustet s\u00e5 ser man at her har det ikke v\u00e6rt noen store terrenginngrep. Naust som er godkjent p\u00e5 107/20 har en bredde p\u00e5 6 m + takutstikk 0.5 m vest og \u00f8st + stillas \u00f8st ifb med bygging av naustet 1m. Nabo ville ikke tillate oss \u00e5 bygge veg i vegg, her m\u00e5tte vi til jordskifteretten for \u00e5 f\u00e5 det til. Grunneier vil komme tilbake med dokumentasjon p\u00e5 v\u00e5re p\u00e5stander at her er det ikke gjort store terrenginngrep. Naust Oms\u00f8kt naust er utformet i tr\u00e5d med kommuneplanens bestemmelser om utforming og gjeldende retningslinjer for utforming av naust. Tiltaket passer inn i etablert struktur i omr\u00e5det, og underordner seg \u00f8vrig bebyggelse n\u00e5r det gjelder h\u00f8yde og volum. Bygningsmyndighetene uttaler selv i vedtaket at tiltakets visuelle kvaliteter er funnet tilfredsstillende. Utformingen av naustet kan dermed ikke si \u00e5 utl\u00f8se behov for overordnede vurderinger gjennom plan. Naustet er plassert slik at man sikrer passasje b\u00e5de p\u00e5 fremsiden og baksiden av naustet, samt vest for naustet. Som utvalget ogs\u00e5 la til grunn i behandling av sak p\u00e5 bnr. 557, fremst\u00e5r hele omr\u00e5det avsatt til naustform\u00e5l som allerede privatisert. Tiltaket vil ikke medf\u00f8re en \u00f8kt privatisering eller p\u00e5 annen m\u00e5te en forringelse av strandlinjen. Hensynene bak bestemmelsen om plankrav eller hensynene til allmennhetens interesser vil p\u00e5 ingen m\u00e5te bli skadelidende eller bli \u00abvesentlig tilsidesatt\u00bb ved innvilgelse av dispensasjon. Kai og utrigger Utbedring av kai krever dispensasjon fra avstandsbestemmelsen i pbl \u00a7 29-4. Det er s\u00f8kt om dispensasjon, og bygningsmyndighetene viser til at \u00abman kan p\u00e5regne \u00e5 f\u00e5 dispensasjon\u00bb men at s\u00f8knad ikke er behandlet \u00absiden s\u00f8knaden avsl\u00e5s med hjemmel i andre bestemmelser\u00bb. I vedtaket er det imidlertid ikke vurdert om, eller hvordan den oms\u00f8kte rehabiliteringen av kaien setter hensynene bak plankravet til side, ei heller om fordelene ved dispensasjon ville v\u00e6rt klart st\u00f8rre enn ulempene. Den oms\u00f8kte rehabiliteringen med heving av kaifront var som vist i s\u00f8knaden helt n\u00f8dvendig. Betongkaien er eldre, og det var p\u00e5krevd med vedlikehold og nytt toppdekke. Som redegjort for har ogs\u00e5 tidevannsforholdene endret seg etter at kommunen selv gjennomf\u00f8rte tiltak. Heving av kaien ble derfor gjort som et tiltak for \u00e5 sikre bakenforliggende naust, og for at kaien ikke lenger skulle bli st\u00e5ende under vann ved flo sj\u00f8. Bilder under illustrerer hvordan hele kaien tidligere har st\u00e5tt under vann ved full flo. Hillerenveien 114, 5174 Mathopen Tlf. 55 50 03 60 Org.nr. 997.790.952 mva www.hillerenprosjektering.no Ettersom tiltaket s\u00e5 klart er knyttet til en eksisterende kai kan vi p\u00e5 ingen m\u00e5te se hvordan bygningsmyndighetene mener at tiltaket \u00abvesentlig\u00bb tilsidesetter hensynene bak plankravet. \u00c5 st\u00f8pe et 20 cm tykt dekke p\u00e5 topp av en eksisterende og godkjent kai vil p\u00e5 ingen m\u00e5te medf\u00f8re behov for \u00abhelhetlig vurdering og planlegging\u00bb. Tiltaket vil ikke ber\u00f8re natur- og milj\u00f8verninteresser, vil ikke medf\u00f8re \u00f8kt nedbygging av strandsone, og vil p\u00e5 ingen m\u00e5te hindre tilkomst til, eller langs sj\u00f8 \u2013 heller tvert imot. Det fremst\u00e5r b\u00e5de uforholdsmessig og urimelig \u00e5 kreve reguleringsplan f\u00f8r det kan gis tillatelse til \u00e5 vedlikeholde og utbedre en eksiterende og godkjent kai. For tiltakshaver oppleves det ekstra urimelig ettersom utfordringen med at kaien blir st\u00e5ende under vann ved flo sj\u00f8 f\u00f8rst ble et problem etter de endrede tidevannsforholdene som fulgte av kommunens eget tiltak. Se utklipp fra rapport under, som ogs\u00e5 ble vist til og lagt ved i s\u00f8knaden. Tilsvarende viser tiltakshaver til at utrigger ble lagt ut som erstatning for tidligere godkjente flytebrygge som ble flyttet. Som flyfoto over omr\u00e5det viser, medf\u00f8rer oms\u00f8kte utrigger minimale endringer fra tidligere situasjon og arealbruk. Det har alltid v\u00e6rt b\u00e5tplasser tilknyttet eiendommen, og utriggeren medf\u00f8rer p\u00e5 ingen m\u00e5te noen \u00f8kt utnyttelse eller privatisering, men gir bare en bedre, mer hensiktsmessig og brukervennlig fort\u00f8yningsmulighet for bnr. 553 og 554. Hillerenveien 114, 5174 Mathopen Tlf. 55 50 03 60 Org.nr. 997.790.952 mva www.hillerenprosjektering.no Flyfoto fra 2016 viser tidligere situasjon. Flytebryggen var lite hensiktsmessig da den delvis stod p\u00e5 grunn ved fj\u00e6re sj\u00f8. Flyfoto viser dagens situasjon. Utrigger er plassert tilsvarende som tidligere flytebrygge. Oms\u00f8kte utrigger skal betjene b\u00e5de bnr. 554 og bnr. 553, og vil derfor v\u00e6re en objektiv fordel for begge eiendommene. I vedtaket vises det til at fordelene ved dispensasjon her bare vil v\u00e6re av privat karakter. Dette er tiltakshaver sterkt uenig i. Den oms\u00f8kte hevingen av kai har klare milj\u00f8messige fordeler ved at man har f\u00e5tt utbedret og vedlikeholdt eksisterende kai som stod til nedfalls, og man har f\u00e5tt skjermet bakenforliggende naust mot h\u00f8y sj\u00f8. Uten den oms\u00f8kte hevingen ville kaien Hillerenveien 114, 5174 Mathopen Tlf. 55 50 03 60 Org.nr. 997.790.952 mva www.hillerenprosjektering.no fortsatt \u00e5 smuldre opp, til ulempe for alle som ferdes i omr\u00e5det, og for tilliggende sj\u00f8areal og strandlinje. Naustet ville videre blitt utsatt for videre p\u00e5kjenning og etterf\u00f8lgende \u00f8kt vedlikeholdsbehov og dermed mer avfall enn n\u00f8dvendig. Tilsvarende vil utriggeren bidra til at nausttomtene og eksisterende naust p\u00e5 bnr. 553 vil f\u00e5 bedre tilkomst og fort\u00f8yningsmuligheter fra sj\u00f8, og dermed lettere kan brukes i tr\u00e5d med sitt form\u00e5l. Utriggeren betjener b\u00e5de bnr. 554 og 553, og vil derfor v\u00e6re en objektiv fordel for begge eiendommene. Avsluttende merknader \u00c5 kreve utarbeidelse av reguleringsplan for oms\u00f8kte tiltak fremst\u00e5r urimelig og un\u00f8dvendig, for ikke \u00e5 snakke om uforholdsmessig kostbart. Eiendommen ligger i et etablert nausteomr\u00e5de, og det er begrenset med muligheter for videre utbygging innenfor omr\u00e5det. For tiltakshaver fremst\u00e5r situasjonen sv\u00e6rt urimelig. Den klare forutsetning ved s\u00f8knad om fradeling av naustetomtene, og videre gjennomf\u00f8ring av vilk\u00e5r om riving av naustet som hadde st\u00e5tt p\u00e5 eiendommen i over 50 \u00e5r, var at naustetomtene skulle bebygges med nye naust. Tiltakshaver har s\u00f8kt \u00e5 f\u00f8lge de tilbakemeldinger han har f\u00e5tt i tidligere henvendelser og s\u00f8knader til kommunen, og har utbedret kai og erstattet utrigger i tro om at dette var unntatt s\u00f8knadsplikt som vanlig vedlikehold og erstatning av godkjent flytebrygge som ble flyttet. Tiltakshaver har v\u00e6rt gjennom flere lange prosesser og stiller sp\u00f8rsm\u00e5l ved hvorfor man i tidligere behandling av s\u00f8knad og klage p\u00e5 oms\u00f8kte eiendommer har p\u00e5pekt at vurderingen ville \u00abkunne stille seg annerledes\u00bb ved en ny s\u00f8knad hvor naustene er \u00abutformet i henhold til veilederen\u00bb, n\u00e5r man likevel avsl\u00e5r s\u00f8knad om naust som er utformet helt i tr\u00e5d med nevnte veileder. Kommunen har en plikt til \u00e5 veilede, og tiltakshaver sitter igjen med en f\u00f8lelse av \u00e5 gjentatte ganger ha blitt villedet i stedet for veiledet. Som vist er vilk\u00e5rene for innvilgelse av n\u00f8dvendige dispensasjoner her til stede. Videre er tiltaket utformet i henhold til gjeldende krav og retningslinjer om utforming av naust. Vi ber derfor om vedtak om avslag omgj\u00f8res og tiltaket godkjennes som oms\u00f8kt. Vi presiserer og ber igjen om at hvert tiltak vurderes konkret og separat. Ved sp\u00f8rsm\u00e5l kan undertegnede kontaktes p\u00e5 e-post liv-grete@hillerenprosjektering.no eller pr. telefon 55 50 03 60. Med vennlig hilsen Hilleren Prosjektering AS Liv Grete Rangnes Jurist/ansvarlig s\u00f8ker Hillerenveien 114, 5174 Mathopen Tlf. 55 50 03 60 Org.nr. 997.790.952 mva www.hillerenprosjektering.no Vedlegg E-post av 21.01.2018 fra saksbehandler Gunn \u00d8stvik Petersen med svar p\u00e5 foresp\u00f8rsel om forh\u00e5ndskonferanse. Hillerenveien 114, 5174 Mathopen Tlf. 55 50 03 60 Org.nr. 997.790.952 mva www.hillerenprosjektering.no Utklipp fra fagnotat s. 3 og s. 4, med tiltakshavers markering - saksnr. 201810142/17. Hillerenveien 114, 5174 Mathopen Tlf. 55 50 03 60 Org.nr. 997.790.952 mva www.hillerenprosjektering.no Utklipp fra byr\u00e5dets saksfremstilling - Referansenr. 2019/06485-2. Gul markering er tiltakshavers markering. Hillerenveien 114, 5174 Mathopen Tlf. 55 50 03 60 Org.nr. 997.790.952 mva www.hillerenprosjektering.no "
}