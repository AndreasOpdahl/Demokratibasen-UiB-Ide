{
  "dokument_id": "09ebf730-07eb-5fb5-9ac1-6a5ccdf8597f",
  "doc_type": "case_attachment",
  "kommune": 4601,
  "tittel": "UMBY Skriftlig innlegg Signe Barratt Rafoss Boligplanen 2",
  "url": "https://bergen.kommune.no/politikere-utvalg/api/fil/bk360/12223494/UMBY-Skriftlig-innlegg-Signe-Barratt-Rafoss-Boligplanen-2",
  "tekst": "KRITIKK AV BOLIGPLANEN Kulturmilj\u00f8 og arkitektur Boligplanen er en katastrofe for n\u00e6rmilj\u00f8et. Men ogs\u00e5 en ulykke for byen Bergen. Mange av boligene dere vil rive p\u00e5 vestsiden av Storetveitvegen har if\u00f8lge kulturminnerapporten h\u00f8y verneverdi. Byantikvaren har i sine h\u00f8ringssvar gjentatte ganger sagt fra at disse b\u00f8r bevares, og at det ikke er i tr\u00e5d med kommunens vedtatte kulturminnestrategi \u00e5 rive dem. Og en kan sp\u00f8rre hva byens befolkning egentlig mener om at disse vakre villaene og gr\u00f8ntomr\u00e5dene skal erstattes med blokker. For det er jo ikke bare snakk om \u00e5 rive villaer i forbindelse med dette private planforslaget, men hele det historiske Wergeland sentrum skal erstattes med blokker. Det har jo v\u00e6rt ganske kraftig kritikk av hvordan det er blitt seende ut langs bybanen, feks p\u00e5 Kronstad, Paradis og Lagunen. Og n\u00e5 skal alts\u00e5 likevel det samme skje p\u00e5 Wergeland. Dere vil kanskje svare at prosjektet skal ha et tydelig tradisjonelt formspr\u00e5k og fasadeuttrykk som ivaretar den klassiske villabebyggelsen som rives. Det har jeg imidlertid mine tvil om. For det holder nemlig ikke at man bare setter p\u00e5 et skr\u00e5tak. Det ble nylig satt opp et bygg i dette str\u00f8ket som liksom skulle v\u00e6re en moderne utgave av et tradisjonelt bygg. Det store bildet viser den gamle brune villaen som stod der opprinnelig, mens det lille bildet viser litt av bygget det ble erstattet med (den h\u00f8yeste delen av det er ikke synlig p\u00e5 bildet). Og som dere forh\u00e5pentligvis ser, s\u00e5 krasjer det fullstendig med de tradisjonelle villaene ved siden av. Det skaper ubalanse i milj\u00f8et og dermed i menneskets sinn. Jeg vet nemlig at mange g\u00e5r og irriterer seg over det nye bygget. Dere hadde nok forst\u00e5tt hva jeg mente om dere tok dere en befaring her (jeg hadde dessverre ikke s\u00e5 gode bilder tilgjengelig). Jeg antar at de nye boligene som skal settes opp kommer til \u00e5 bli i samme stil som dette nye bygget. Bokser med skr\u00e5tak p\u00e5. Og en kan ogs\u00e5 sp\u00f8rre hvor varige disse moderne trehusene vil v\u00e6re n\u00e5r de bygges uten takutspring. Det er kjent at det regner mye i Bergen og derfor har takutspring v\u00e6rt viktig for \u00e5 hindre at kledningen r\u00e5tner. Man har ikke lang erfaring med \u00e5 bygge uten det i Bergen. Riving og ekspropriasjon Dere skriver at dere b\u00e5de gjennom sykkelplanen og boligplanen har valgt en l\u00f8sning som totalt sett gir god m\u00e5loppn\u00e5else og minst negative konsekvenser for kulturmilj\u00f8 og boliger. Dette inneb\u00e6rer at dere velger \u00e5 rive alle villaene p\u00e5 vestsiden av Storetveitvegen for \u00e5 spare alle villaene p\u00e5 \u00f8stsiden. En slik fremstilling gir imidlertid ikke et riktig bilde av saken. For i sykkelplanen er det mulig \u00e5 spare noen villaer p\u00e5 vestsiden uten \u00e5 m\u00e5tte rive noen p\u00e5 \u00f8stsiden. Dette har b\u00e5de vi i \u201cLa Wergeland Leve-gruppen\u201d og Tystad med andre sagt fra om underveis i behandlingen av sykkelplanen. Brev fra meg om dette ligger p\u00e5 saken. Og i tilfelle dette ikke er kjent for alle, s\u00e5 vil jeg her vise et av alternativene som dere selv har f\u00e5tt utredet: Her ser dere alternativ 2A fra forslag til reguleringsplan for sykkelveien som viser veianlegget, som best\u00e5r av vei, sykkelvei og fortau. Som dere ser svinger veianlegget unna de to mest verneverdige villaene p\u00e5 vestsiden. Den ene boligen (Storetveitvegen 27) er eid av private som ikke \u00f8nsker \u00e5 gi den fra seg. N\u00e5r dere ikke velger \u00e5 spare disse, selv om det er mulig, s\u00e5 kan ikke dette forst\u00e5s p\u00e5 annen m\u00e5te enn at dere \u00f8nsker \u00e5 f\u00e5 sanert alt p\u00e5 denne strekningen gjennom sykkelplanen for at utbygger skal kunne f\u00e5 gjennomf\u00f8rt sitt prosjekt. Som dere selv skriver s\u00e5 vil utbygger v\u00e6re avhengig av et positivt ekspropriasjonsvedtak om ikke de private boligene eksproprieres gjennom sykkelplanen. For n\u00e6rmere detaljer om hvordan man ogs\u00e5 kan spare den andre privatboligen, betydningen av fortauet p\u00e5 \u00f8stsiden og hvordan ordne med adkomster ut i Nyhaugveien framfor Storetveitvegen, viser jeg de brevene jeg har sendt dere, dok 166 og dok 158 /155 /153 i sykkelveisaken. At det var mulig \u00e5 unng\u00e5 ekspropriasjon p\u00e5 vestsiden uten \u00e5 m\u00e5tte rive noe p\u00e5 \u00f8stsiden mener jeg var en s\u00e5 viktig saksopplysning at det burde ha fremg\u00e5tt eksplisitt av saksfremstillingen da sykkelplanen ble behandlet og vedtatt i bystyret. Selv om sykkelplanen er vedtatt, er ikke vedtaket endelig siden det skal gjennom lovlighetskontroll og vil bli p\u00e5klaget. Det kan ogs\u00e5 bli overpr\u00f8vd av retten. I saksfremstillingen til boligplanen synes jeg derfor ikke man burde fremstille det som om boligene med sikkerhet vil bli ekspropriert av fylkeskommunen gjennom sykkelplanen. Hvis sykkelplanen likevel blir st\u00e5ende, vil boligeieren be om \u00e5 f\u00e5 flyttet huset bakover, evt bygge nytt p\u00e5 tomten. Og hvis ikke vedkommende kan f\u00e5 utkj\u00f8rsel til Nyhaugveien gjennom utbygger sin eiendom, er sannsynligvis en nabo villig til \u00e5 gi det. Mangler omr\u00e5deplan Utbygger s\u00f8kte opprinnelig om \u00e5 f\u00e5 bygge ut et mindre omr\u00e5de i dette str\u00f8ket (deler av W2 fortettningsomr\u00e5det i KPA). Fagavdelingen var f\u00f8rst skeptisk fordi det manglet en offentlig omr\u00e5dereguleringsplan, men skrev at hvis utbygger fikk kj\u00f8pt opp flere boliger og dermed utvidet planomr\u00e5det til en viss st\u00f8rrelse, kunne en slik privat plan erstatte en offentlig omr\u00e5deplan. Utbygger kj\u00f8pte dermed opp flere boliger, men de innlemmet ogs\u00e5 noen boliger i planomr\u00e5det som de ikke fikk kj\u00f8pt opp. Noen av disse ble seinere trukket ut av byggeomr\u00e5det da boligeierne klaget. Men de eiendommene som var foresl\u00e5tt ekspropriert gjennom sykkelplanen ble v\u00e6rende som byggeomr\u00e5de i planen og det ble tegnet inn blokker her. Dette kan man lese om i begynnelsen av sak 2014/06550. Hvis utbygger ikke f\u00e5r tak i disse eiendommene gjennom ekspropriasjon, vil jeg stille sp\u00f8rsm\u00e5l om utbygger egentlig har en privat plan som kan erstatte en offentlig omr\u00e5deplan. For jeg har forst\u00e5tt det slik at noe av poenget med en omr\u00e5deplan er at det skal v\u00e6re en helhet i omr\u00e5det. Bygges disse blokkene vil omr\u00e5det etter mitt skj\u00f8nn se ganske kaotisk ut, med en kombinasjon av blokker og sm\u00e5husbebyggelse. Omr\u00e5det var jo opprinnelig satt av til sm\u00e5husbebyggelse, men denne ble endret til blokkbebyggelse i sykkelveiplanen uten at det var foretatt h\u00f8ring. Men sykkelplanvedtaket, som ikke er kunngjort enda, skal igjen sette omr\u00e5det tilbake til sm\u00e5husbebyggelse. Hva det videre vil ha \u00e5 si for den private boligplanen med blokkbebyggelse er uklart. Burde man derfor ikke vurdere om ikke de nye byggene i det minste kan reduseres i h\u00f8yde, slik at de glir lettere inn i str\u00f8ket? Er kravet om uteoppholdsareal oppn\u00e5dd I forutsetningene st\u00e5r det at det skal etableres minimum 40m4 uteoppholdsareal per boenhet. Minimum 50% skal utformes som fellesareal eller offentlig tilgjengelig areal. Det st\u00e5r ikke noe i saksfremstillingen om at dette m\u00e5let er n\u00e5dd. I uteoppholdsarealet inng\u00e5r ogs\u00e5 eiendommen til en privatperson (Storetveitvegen 23) som ikke \u00f8nsker \u00e5 gi den fra seg (f_BUT1), og man er avhengig av at den eksproprieres av fylkeskommunen i sykkelplanen og gis til utbygger. Eiendommen har atkomst til Nyhaugveien og det er fullt mulig \u00e5 flytte huset eller bygge nytt p\u00e5 eiendommen selv om det m\u00e5 fjernes pga sykkelveien. Denne eiendommen kan derfor ikke utbygger ta for gitt i sitt uteoppholdsareal. Trafikksikkerhet Etter det jeg forst\u00e5r s\u00e5 er det i planforslaget regulert et fortau p\u00e5 to meter i Elvebakken og siktlinjer knyttet til kryss med Granveien. PBE stiller imidlertid ikke krav om at utbygger faktisk m\u00e5 opparbeide dette, men at det blir regulert med tanke p\u00e5 \u00e5 kunne sikres dersom behovet oppst\u00e5r i forbindelse med framtidig fortetting i omr\u00e5det. Hvordan skal dette forst\u00e5s? Dette krysset mellom Elvebakken og Granveien har veldig d\u00e5rlig sikt, som mest sannsynlig vil bli et problem allerede for den \u00f8kte trafikken fra dette planforslaget. Hvis man skulle f\u00e5tt bedre sikt her, s\u00e5 m\u00e5tte utbygger ekspropriere deler av privat eiendom og bl.a fjerne en hekk. Er poenget at det offentlige skal komme inn \u00e5 ekspropriere her p\u00e5 et seinere tidspunkt? Uklare setninger, forskj\u00f8nning av prosjektet og manglende illustrasjon Jeg vil her p\u00e5pekte noen setninger i saksframstillingen som er uklare: 1.\u200b Setning 1: \u201cDer nye bygg blir oppf\u00f8rt tett p\u00e5 eksisterande bustader langs Nyhaugveien ligg dei nye bustadene p\u00e5 eit l\u00e5gare niv\u00e5 og vil derfor ikkje ha negative konsekvensar n\u00e5r det gjeld sikt og solforhold.\u201d Sikter man her til all den nye bebyggelsen, b\u00e5de blokkene og de lave byggene? Ingen av dem vil uansett ligge p\u00e5 et lavere niv\u00e5 enn den opprinnelige bebyggelsen. Blokkene vil ligge p\u00e5 toppen av en skr\u00e5ning i Storetveitvegen og dermed ruve i landskapet. Mens de lave nye byggene vil ligge p\u00e5 samme eller litt h\u00f8yere niv\u00e5 enn den eksisterende bebyggelsen i Nyhaugveien. De vil dessuten v\u00e6re p\u00e5 3 etasjer og dermed h\u00f8yere enn mange av boligene. Det er ogs\u00e5 mulig at man mener at de lave bygningene vil ligge p\u00e5 et lavere niv\u00e5 enn blokkene (og ikke p\u00e5 et lavere niv\u00e5 enn den opprinnelige bebyggelsen). Men da m\u00e5 dere nesten skrive det. 2.\u200b Setning 2: \u201c PBE viser til at bygga framst\u00e5r som vesentleg l\u00e5gare sett fr\u00e5 Nyhaugveien og Storetveitvegen p\u00e5 grunn av bruken av underetasjar p\u00e5 ein til to etasjar. Vesentlig lavere enn hva? Menes det at de blir vesentlig lavere enn om hele bygget skulle st\u00e5tt p\u00e5 niv\u00e5 med Storetveitvegen? Beboerne i Nyhaugveien, og flere andre steder, vil uansett se byggene i sin helhet. 3.\u200b Setning: \u201cPBE viser til at det p\u00e5 grunn av terrengforskjellane i omr\u00e5det ikkje vil bli mogleg \u00e5 f\u00e5 til universelt tilgjengelege tverrforbindelsar alle stader. PBE vurderer likevel at planforslaget bidrar til betring av situasjonen i planomr\u00e5det i dag. I dag er ikke gr\u00f8ntomr\u00e5dene allment tilgjengelig fordi de er private hager. Gir det da mening i \u00e5 snakke om en bedring av universell utforming? Eller mener man med bedring at omr\u00e5dene blir tilgjengelig for allmennheten? Hva snakker man egentlig om her? Disse 3 setningene synes jeg uansett er en forskj\u00f8nning av planforslaget. Sannheten er at de nye blokkene vil ruve i landskapet og framst\u00e5 som h\u00f8ye for mange i n\u00e6rmilj\u00f8et. Det burde dessuten v\u00e6rt laget en bedre illustrasjon som viste hvordan blokkene ser ut nedenfra Nyhaugveien. Konklusjon Utbygger b\u00f8r tegne om prosjektet. "
}