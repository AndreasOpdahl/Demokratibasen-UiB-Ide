{
  "dokument_id": "b36d3c04-38c3-50f6-ad3e-07773fb3e967",
  "doc_type": "case_attachment",
  "kommune": 4601,
  "tittel": "_ 2024_115344-28 Laksev\u00e5g gnr 143 bnr 883 Br\u00f8stanesveien. Klage p\u00e5 avslag - felling av tr\u00e6r 12070679_6_0 (1)",
  "url": "https://bergen.kommune.no/politikere-utvalg/api/fil/bk360/12197526/-2024-115344-28-Laksevag-gnr-143-bnr-883-Brostanesveien-Klage-pa-avslag-felling-av-traer-12070679-6-0-1-",
  "tekst": " Byr\u00e5d for byutvikling Fullmaktssak /25 Saksframstilling V\u00e5r referanse: 2024/115344-28 Laksev\u00e5g gnr 143 bnr 883 Br\u00f8stanesveien. Klage p\u00e5 avslag - felling av tr\u00e6r Hva saken gjelder: Saken gjelder avsl\u00e5tt s\u00f8knad om dispensasjon for felling av 20 tr\u00e6r langs en all\u00e9 p\u00e5 gbnr. 143/883. S\u00f8knaden ble avsl\u00e5tt i vedtak datert 02.07.2024, med begrunnelsen at tr\u00e6rne har kulturminneverdi, og at vilk\u00e5rene for dispensasjon ikke ble vurdert oppfylt. Det ble blant annet vist til at Bymilj\u00f8etaten hadde uttalt at det b\u00f8r gj\u00f8res en grundigere vurdering av hvert enkelt tre, som tydelig viser hvorfor de utgj\u00f8r en sikkerhetsrisiko. Vedtaket ble p\u00e5klaget av F\u00e6sterg\u00e5rden Velforening v/styreleder Anja Helen Solheim. Velforeningen er ogs\u00e5 s\u00f8ker for dispensasjonen. Saken ble behandling av Utvalg for milj\u00f8 og byutvikling 05.12.2024, jf. 428/24, som returnerte saken med sikte p\u00e5 \u00e5 avklare eierforhold. I kommuneplanens arealdel (KPA 2018), vedtatt 19.06.2019, er arealet lagt til \u00f8vrig byggesone. I reguleringsplan for Laksev\u00e5g. Gnr 143 bnr 1 og 114, Br\u00f8staneset (planid: 1 3350401), vedtatt 1995, er de aktuelle tr\u00e6rne regulert til fellesomr\u00e5de \u2013 tr\u00e6r som skal bevares. Se avslagsvedtaket \u00a7 3.1 for utfyllende planstatus. Felling av tr\u00e6rne krever dispensasjon fra reguleringsplanbestemmelsene \u00a7 4 (2), slik dispensasjon er oms\u00f8kt. Bymilj\u00f8etaten uttalte seg f\u00f8rst i 28.06.2024, hvor de uttaler at ikke alle de oms\u00f8kte tr\u00e6rne er av en tilstand som utgj\u00f8r en sikkerhetsrisiko. Det b\u00f8r gj\u00f8res en grundigere vurdering av hvert tre, som viser hvorfor det er en sikkerhetsrisiko, og hvilke tr\u00e6r som trenger mer pleie, eventuelt hvilke som er syke og d\u00f8de. Det er viktig at man gj\u00f8r det man kan for \u00e5 bevare denne typen tre. Bymilj\u00f8etaten har i oppdatert uttalelse datert 06.02.2025 vurdert den reviderte tilstandsrapporten og konkludert med at den avdekker misdannelser p\u00e5 tr\u00e6rne, blant annet for\u00e5rsaket av manglende vedlikehold eller d\u00e5rlig skj\u00f8tsel. P\u00e5 bakgrunn av den nye informasjonen vurderer Bymilj\u00f8etaten at enkelte tr\u00e6r utgj\u00f8r en sikkerhetsrisiko og b\u00f8r skiftes ut. Dette gjelder 20 tr\u00e6r. Bymilj\u00f8etaten har vurdert saken i samarbeid med Byantikvaren og anbefaler at tr\u00e6r som skiftet ut erstattes med en ny all\u00e9 i tiln\u00e6rmet samme omr\u00e5de som den eksisterende. For \u00e5 sikre god etablering og overlevelse av de nye tr\u00e6rne, b\u00f8r disse ha en minimum stammediameter p\u00e5 25cm ved planting, da dette gir bedre rotfeste og \u00f8ker sjansen for overlevelse i de f\u00f8rste \u00e5rene. Tr\u00e6rne skal ha en skj\u00f8tselgaranti p\u00e5 minimum tre \u00e5r. Den nye beplantningen skal gjennomf\u00f8res enten samme \u00e5r eller senest \u00e5ret etter at de eksisterende tr\u00e6rne fjernes. Byantikvaren har gitt uttale datert 21.06.2024, hvor de beklager at kulturmilj\u00f8verdien til den historiske tre-all\u00e9en langs Br\u00f8stanesveien de senere \u00e5rene er svekket som f\u00f8lge av fjerning av tr\u00e6r, mangel p\u00e5 hensiktsmessig skj\u00f8tsel og moderne inngrep. De kan ikke se at det foreligger oppdatert dokumentasjon i saken som tilsier at alle tr\u00e6rne har skader eller sykdom som n\u00f8dvendiggj\u00f8r felling. Dersom oms\u00f8kte tr\u00e6r er friske og har lang forespeilet levetid, frar\u00e5des det at det gis dispensasjon, og det oppfordres til \u00e5 se p\u00e5 alternativer. Dersom enkelttr\u00e6r utgj\u00f8r sikkerhetsrisiko og faglige r\u00e5d tilsier at de m\u00e5 felles, anbefales det at de erstattes med tilsvarende for \u00e5 sikre lesbarheten av all\u00e9en i det historiske veifaret. Statens vegvesen har gitt uttalelse datert 12.06.2024, hvor de r\u00e5r til at det reetableres tr\u00e6r i omr\u00e5det som avb\u00f8tende tiltak for tr\u00e6r som eventuelt blir tatt ned. Det kan aksepteres at tr\u00e6rne kan tas ned i den grad de utgj\u00f8r en reell fare for ferdsel og boliger p\u00e5 stedet, men det m\u00e5 ligge en trefaglig begrunnelse for dette. Ansvarlig s\u00f8ker opplyser at det er foretatt nabovarsling i samsvar med bestemmelsene i plan- og bygningsloven \u00a7 21-3, og bekrefter at det ikke er mottatt noen merknader. Klage: Klager ber om at vedtaket blir omgjort, slik at det blir gitt dispensasjon som oms\u00f8kt. Klager viser til samtaler med Bymilj\u00f8etaten og Plan- og bygningsetaten f\u00f8r innsending av s\u00f8knad, hvor de skal ha f\u00e5tt opplyst at det ikke var behov for ny rapport om tr\u00e6rne. Klager mener Plan- og bygningsetaten burde bedt om ny rapport f\u00f8r avslag. Det stilles ogs\u00e5 sp\u00f8rsm\u00e5l ved bakgrunnen for Bymilj\u00f8etatens uttalelse, og vises til at fors\u00f8k p\u00e5 \u00e5 komme i dialog med Bymilj\u00f8etaten og Byantikvaren bare f\u00f8rer til at det vises til Plan- og bygningsetaten som dem som skal fatte vedtaket. Klager er av den oppfatning at tr\u00e6rne er en stor risikofaktor i deres nabolag, og det er innhentet ny rapport om tr\u00e6rnes tilstand. Det vises til komplett klage. Fagetatens vurdering og anbefaling: Plan- og bygningsetaten som fagetat har vurdert klagen, og tilr\u00e5r at den ikke tas til f\u00f8lge. Fagetaten kan ikke se at ny tilstandsrapport endrer vurderingen, og viser til at Bymilj\u00f8etaten har vurdert at den ikke kan anses som tilstrekkelig uavhengig og at den rent faktisk ikke kan kategoriseres som en tilstandsrapport. Det foreligger ikke nye, relevante moment i 2 klageomgangen som tilsier at vurderingen av dispensasjon skal endres. Fagetaten opprettholder vurdering fra avslagsvedtaket. Det vises ellers til komplett fagnotat. Byr\u00e5dens vurdering og konklusjon: Byr\u00e5den har vurdert saken og resten av dokumentasjonen i saken, og er kommet til at klagen tas til f\u00f8lge. Det s\u00f8kes om dispensasjon for \u00e5 fjerne 18 lindetr\u00e6r, 1 spissl\u00f8nn og 1 platanl\u00f8nn som er regulert bevart langs all\u00e9. Tiltaket kommer i strid med reguleringsplanens \u00a7 4-2. ledd med hensyn til Fellesomr\u00e5de tr\u00e6r som skal bevares: Tr\u00e6r i fellesomr\u00e5det, vist med spesielle signaler, har kulturhistorisk verdi og skal bevares. Det er ikke tillatt \u00e5 endre livsgrunnlaget for disse, for eks. ved betydelig oppfylling over rotsonen, fjerning av jord ved rotsonen eller andre tekniske inngrep. Tr\u00e6rne skal pleies fagmessig og tillates besk\u00e5ret og/eller uttynnet i grensemerket i den grad dette er forenlig med opprettholdelse av all\u00e9ens karakter. Dispensasjonshjemmelen f\u00f8lger av pbl. \u00a7 19-2: Dispensasjon kan ikke gis dersom hensynene bak bestemmelsen det dispenseres fra, hensynene i lovens form\u00e5lsbestemmelse eller nasjonale eller regionale interesser, blir vesentlig tilsidesatt. Fordelene ved \u00e5 gi dispensasjon skal v\u00e6re klart st\u00f8rre enn ulempene. Hensynet med bestemmelsen er \u00e5 ivareta kulturhistoriske verdier og opprettholde all\u00e9ens karakter. Revidert tilstandsrapport som er sendt inn i klageomgangen gj\u00f8r en oppdatert vurderinga av tr\u00e6rne som s\u00f8kes revet, og opplyser at trerekken fremst\u00e5r usammenhengende og vanskj\u00f8ttet. Det er bemerket h\u00f8y risiko knyttet til flere av tr\u00e6rne der r\u00e5teangrep er sv\u00e6rt framskredet i stamme og rotplate. Bymilj\u00f8etaten har gjort en ny vurdering av saken med bakgrunn i revidert tilstandsrapport, og vurderer at de 20 tr\u00e6rne b\u00f8r skiftes ut som f\u00f8lge av sikkerhetsrisikoen tr\u00e6rne utgj\u00f8r, jf. som vist i oversikt i rapporten. Det g\u00e5r frem av uttalelsen at vurderingen er gjort i samr\u00e5d med Byantikvaren og det anbefales at tr\u00e6rne som skiftes ut erstattes med en ny all\u00e9 i tiln\u00e6rmet samme omr\u00e5de som den eksisterende. Byr\u00e5den er positiv til dette, og mener at hensynet bak bestemmelsen ikke vesentlig tilsidesettes s\u00e5 lenge anbefalingen om \u00e5 plante nye tr\u00e6r stilles som vilk\u00e5r. Slik vil alleen opprettholdes. Byr\u00e5den stiller ogs\u00e5 anbefalingene som fremg\u00e5r av uttalelsen fra Bymilj\u00f8etaten som vilk\u00e5r for \u00e5 sikre en all\u00e9 med tilfredsstillende kvaliteter. Videre skal fordelene v\u00e6re klart st\u00f8rre enn ulempene. Innsendt tilstandsrapport viser at tr\u00e6rne ikke har den tilstanden som er tilr\u00e5delige. Dette kan skape utfordringer og v\u00e6re en risiko i n\u00e6romr\u00e5det, b\u00e5de for personer og eiendommer. Det er selvsagt uheldig at en eksisterende all\u00e9 m\u00e5 fjernes, men ved vilk\u00e5r om \u00e5 erstatte tr\u00e6rne med 20 nye tr\u00e6r ivaretar med alleens funksjon. Byr\u00e5den vurderer derfor at fordelene med \u00e5 gi dispensasjon er klart st\u00f8rre enn ulempene. Byr\u00e5den er etter dette kommet til at de rettslige vilk\u00e5rene for \u00e5 dispensere er oppfylt, jf. pbl. \u00a7 19-2 annet ledd. Etter pbl. \u00a7 19-2 f\u00f8rste ledd er det da opp til forvaltningens frie skj\u00f8nn om det skal dispenseres, jf. formuleringen om at kommunen \u00abkan\u00bb gi varig eller midlertidig dispensasjon. Det gis dispensasjon. 3 Vedtakskompetanse: Byr\u00e5d for byutvikling har generell myndighet til \u00e5 fatte beslutninger som ikke er av prinsipiell betydning, jf. byr\u00e5dssak 1282/23. Alle beslutninger som er av prinsipiell betydning legges frem for byr\u00e5det Byr\u00e5d for byutvikling fatter f\u00f8lgende vedtak: 1. Med hjemmel i forvaltningsloven \u00a7 33 andre ledd oppheves avslag datert 02.07.2024. 2. Med hjemmel i plan- og bygningslovens \u00a7 19-2 gis det dispensasjon fra reguleringsplanens \u00a7 4-2 til fjerning av 20 tr\u00e6r p\u00e5. Dispensasjonen gis p\u00e5 f\u00f8lgende vilk\u00e5r: a. Tr\u00e6r som skiftet ut erstattes med en ny i tiln\u00e6rmet samme omr\u00e5de som den eksisterende b. De nye 20 tr\u00e6rne b\u00f8r ha minimum stammediameter p\u00e5 25cm ved planting c. Tr\u00e6rne skal ha en skj\u00f8tselgaranti p\u00e5 minimum tre \u00e5r. Den nye beplantningen skal gjennomf\u00f8res enten samme \u00e5r eller senest \u00e5ret etter at de eksisterende tr\u00e6rne fjernes. d. Plasseringen av tr\u00e6rne m\u00e5 godkjennes av relevante instanser. Dato: 12. februar 2025 Christine Kahrs Byr\u00e5d for byutvikling Dokumentet er godkjent elektronisk. Vedlegg: 1. Fagnotat datert 12.09.2024 med f\u00f8lgende vedlegg: a. Situasjonskart b. Flyfoto c. Tegning d. Klage e. Avslag 02.07.2024 f. Bymilj\u00f8etatens uttalelse g. Byantikvarens uttalelse h. Uttalelse fra Statens vegvesen i. S\u00f8knad om dispensasjon j. Nabovarsel 2. Br\u00f8stanes rapport og supplement 3. Vedkomande revidert tilstandsrapport 4 "
}