{
  "dokument_id": "f039886e-f412-5612-977d-c48793a99a7d",
  "doc_type": "case_presentation",
  "kommune": 4601,
  "tittel": "Bruk av ny politisk m\u00f8teportal - oppf\u00f8lging av vedtak i sak 21/25",
  "url": "https://bergen.kommune.no/politikere-utvalg/api/fil/bk360/12683921/Framstilling-Bruk-av-ny-politisk-moteportal-oppfolging-av-vedtak-i-sak-21-25",
  "tekst": " Forretningsutvalget Saksframstilling V\u00e5r referanse: 2022/39338-27 Saksbehandler: \u00d8ivind Hauge St\u00f8le Bruk av ny politisk m\u00f8teportal - oppf\u00f8lging av vedtak i sak 21/25 Hva saken gjelder: Bystyredirekt\u00f8ren viser til sak 21/25, \u00abBruk av ny politisk m\u00f8teportal \u2013 m\u00f8teprinsippet og m\u00f8teoffentlighet\u00bb, behandlet i forretningsutvalgets m\u00f8te 21. januar 2025. Forretningsutvalget vedtok f\u00f8lgende: 1. Forretningsutvalget slutter seg til innholdet i saken. 2. Nedsatt arbeidsgruppe (jf. Bergen bystyres vedtak den 04.09.2024, sak 287/24) bes vurdere n\u00f8dvendige og hensiktsmessige retningslinjer og/reglementsendringer for bruk av politisk m\u00f8teportal, Digdem. 3. Varaordf\u00f8rer samler innspill fra gruppelederne og overbringer det til bystyrets kontor. En eventuell ny sak blir fremmet p\u00e5 bakgrunn av disse innspillene. I saken anbefalte bystyredirekt\u00f8ren f\u00f8lgende retningslinjer: - Forslag kan deles med skrivetilgang, men i utgangspunktet ikke med flere enn 70% av organets medlemmer, jf. kommuneadvokatens vurdering. - Forslag kan offentliggj\u00f8res p\u00e5 hjemmesiden n\u00e5r det er klart fra partiet sin side, selv om det formelt fremmes fra talerstolen i m\u00f8tet. Det blir tydelig informert p\u00e5 hjemmesiden om at et forslag f\u00f8rst er formelt fremmet fra talerstolen i m\u00f8tet. - Partiet selv kan kommentere p\u00e5 forslag som er lagt inn i l\u00f8sningen, men ikke slik at det er synlig for andre. - Bystyrets kontor har ingen rolle i arbeidet med \u00e5 forberede forslag til vedtak, men m\u00f8tesekret\u00e6r kan overstyre i m\u00f8tet dersom det er n\u00f8dvendig av tekniske \u00e5rsaker. - Bystyrets kontor skal ellers kontaktes p\u00e5 epost som tidligere. Korrespondanse mellom bystyrets kontor og representantene vil ofte inneholde arkivverdig informasjon som skal arkiveres og journalf\u00f8res i sak/arkivsystemet. Bystyredirekt\u00f8ren oppfatter at fire av strekpunktene allerede er innarbeidet praksis, mens andre strekpunkt ikke er gjort noe med. Det er n\u00e5 teknisk lagt til rette for slik offentliggj\u00f8ring gjennom en lenke til l\u00f8sningen p\u00e5 Bergen kommunes hjemmesider. Det har ikke kommet innspill til ordf\u00f8rer med synspunkt som tilsier noe annet enn at dette n\u00e5 kan iverksettes. Dette vil inneb\u00e6re at n\u00e5r partiene offentliggj\u00f8r forslag i m\u00f8teportalen, vil forslagene samtidig bli synlig p\u00e5 nettsiden. En annen funksjonalitet som har v\u00e6rt diskutert i oppstartsfasen, er den som viser hvordan et parti har planer om \u00e5 votere i en sak (bruk av \u00abtomler\u00bb). Denne har frem til n\u00e5 v\u00e6rt forbeholdt eget parti, den har alts\u00e5 ikke kunnet deles med andre partier. Bystyredirekt\u00f8ren har oppfattet tilbakemeldingene fra partiene slik: funksjonen er nyttig, men den er ikke tilstrekkelig til \u00e5 sikre optimale m\u00f8teforberedelser. For \u00e5 f\u00e5 bedre utbytte av funksjonaliteten, er det et behov for at partiene kan dele informasjonen med andre partier. 1 Bystyredirekt\u00f8ren anser dette som en naturlig del av m\u00f8teforberedelsene og ser klare paralleller til funksjonaliteten i strekpunkt 1 over. Ved en innf\u00f8ring av ny funksjonalitet som gir mulighet til \u00e5 dele informasjon om hvordan partiet har planlagt \u00e5 votere til andre partier, gjelder ogs\u00e5 de samme begrensningene mht hvor stor andel av organets medlemmer dette kan deles med, jf. kommuneadvokatens notat. Funksjonalitet til \u00e5 dele informasjon om planlagt votering som beskrevet er ikke ferdig utviklet p.t., men bystyredirekt\u00f8ren vil be leverand\u00f8r om \u00e5 finne l\u00f8sning p\u00e5 dette for \u00e5 im\u00f8tekomme partienes behov. F\u00f8r lansering, vil gruppeledere/gruppesekret\u00e6rer f\u00e5 informasjon og eventuell oppl\u00e6ring i ny funksjonalitet. Bystyredirekt\u00f8ren understreker at partiene selv m\u00e5 ta ansvar for \u00e5 sikre at bruken er i samsvar med kommunelovens rammer \u2013 dette vil ikke v\u00e6re hensiktsmessig \u00e5 fors\u00f8ke \u00e5 regulere teknisk. For \u00f8vrig vil bystyredirekt\u00f8ren om kort tid komme tilbake til forretningsutvalget med en egen sak om evaluering av innf\u00f8ringen av ny politisk m\u00f8teportal. Forslag til vedtak: Forretningsutvalget tar saken til orientering. Dato: 19. mai 2025 Trine Pettersen Gr\u00f8nbech - bystyredirekt\u00f8r \u00d8ivind Hauge St\u00f8le - seksjonssjef Dokumentet er godkjent elektronisk. Skriv inn vedlegg her 2 "
}