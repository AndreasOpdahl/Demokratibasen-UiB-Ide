{
  "dokument_id": "34411245-4449-5a1f-8a67-b7007f176e25",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l fra Per-Erik G\u00e5skjenn (KRF) om russefeiring",
  "url": "https://bergen.kommune.no/politikere-utvalg/api/fil/bk360/10067583/Svar-pa-skriftlig-sporsmal-fra-Per-Erik-Gaskjenn-KRF-om-russefeiring",
  "tekst": " BBSM-kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/28024-3 Saksbehandler: S\u00f8lve S\u00e6tre Fra Dato: 15. mars 2024 Byr\u00e5d for barnevern, sosiale tjenester og mangfold Svar p\u00e5 skriftlig sp\u00f8rsm\u00e5l fra Per-Erik G\u00e5skjenn (KRF) om russefeiring Representanten Per-Erik G\u00e5skjenn (KrF) har den 26.02.2024 sendt inn f\u00f8lgende skriftlige sp\u00f8rsm\u00e5l: De siste \u00e5rene har russefeiringen blant Bergens unge eskalert til mer utagerende festing, bruk av narkotiske stoffer og vold. \u00c5 l\u00f8se de utfordringene vi ser knyttet til russefeiringen blir ikke gjort i en h\u00e5ndvending, men det er likevel viktig med tiltak for \u00e5 h\u00e5ndtere og forebygge u\u00f8nskede hendelser. Det b\u00f8r derfor vurderes \u00e5 f\u00e5 p\u00e5 plass en tiltakspakke med tiltak som styrking av frivillig opps\u00f8kende arbeid, styrking av Utekontakten for \u00e5 sikre tilstedev\u00e6relse i forbindelse med bussring-samlinger og at Bergen kommune finner et areal for bussring- samlinger. Sp\u00f8rsm\u00e5l til byr\u00e5den: Vil byr\u00e5det vurdere en slik tiltakspakke med nevnte tiltak? Sp\u00f8rsm\u00e5l til byr\u00e5den: Bergen skal v\u00e6re en god, trygg og inkluderende by for alle, dette gjelder ogs\u00e5 for russen under russefeiringen. Byr\u00e5det samarbeider derfor tett med Vestland fylkeskommune og andre om tiltak som kan bidra til en god russetid. Bergen kommune deltar i en samarbeidsgruppe som best\u00e5r av representanter fra fylkeskommunen, rektor ved Amalie Skram videreg\u00e5ende skole, Trygg Trafikk Vestland, Statens vegvesen og Bergen kommune v/SLT-koordinator, for \u00e5 sikre god dialog og for \u00e5 f\u00e5 til trygge rammer rundt russefeiringen. Samarbeidsgruppen har jevnlige m\u00f8ter og f\u00f8lger et eget \u00e5rshjul p\u00e5 oppgaver og tema. Samarbeidsgruppen har blant annet jobbet med tiltak som gjennomf\u00f8ring av Kickoff med valg av russer\u00e5d for Vestland fylke i november 2023, foreldrem\u00f8te for alle russeforeldre og andre forebyggende tiltak inn mot russen. Byr\u00e5det er opptatt av god dialog og byr\u00e5dsleder inviterte derfor ogs\u00e5 flere sentrale akt\u00f8rer til et eget m\u00f8te 22. februar ang\u00e5ende russetiden i Bergen, blant annet Vestland fylkeskommune, Vest politidistrikt, Trygg Trafikk og leder av russestyret, for \u00e5 lytte til hvordan de jobber opp mot russetiden. Erfaringene fra i fjor for fylket n\u00e5r det gjelder \u00e5 legge til rette for et egnet sted for bussene \u00e5 samles, var at dette ikke var \u00f8nsket av bussene selv. De ville ikke forholde seg til krav som ble stilt fra fylket for \u00e5 sikre en lovlig og trygg ramme rundt arrangementene. Av ca. 4000 russ i Vestland fylke utgj\u00f8r bussene kun ca. 200 russ, og det er viktig \u00e5 ikke glemme russen som utgj\u00f8r klaret det st\u00f8rste flertallet. Fylket vil i \u00e5r ogs\u00e5 stille en tilskuddsordning til r\u00e5dighet for de som \u00f8nsker \u00e5 arrangere noe for russen, etter gitte kriterier. N\u00e5r det gjelder \u00f8vrige tiltak og et sted for russen \u00e5 v\u00e6re, b\u00e5de for bussene og vandreruss, er dette noe som har h\u00f8yt fokus i samarbeidsgruppen. Samlet gj\u00f8res det et omfattende arbeid rundt oppf\u00f8lging av russen for \u00e5 sikre en trygg feiring. Det viktigste er \u00e5 engasjere og samarbeide med russen for at de tar ansvar i de tre ukene med mest aktiv feiring knyttet til opprydning og vakthold. Utekontakten er ogs\u00e5 en arenafleksibel tjeneste som er til stede i byrommene og de har ogs\u00e5 et fokus p\u00e5 yngre og s\u00e5rbar ungdom som trekker mot russearrangementene. Natteravnene beveger seg ogs\u00e5 i de byrommene der russen oppholder seg og gj\u00f8r en viktig innsats. Charlotte Spurkeland - Byr\u00e5d for barnevern, sosiale tjenester Dokumentet er godkjent elektronisk. "
}