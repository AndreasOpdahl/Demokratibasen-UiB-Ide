{
  "dokument_id": "745810f7-a546-5669-a55c-7790d4869203",
  "doc_type": "case_attachment",
  "kommune": 4601,
  "tittel": "Fagnotat, datert 23.09.2024",
  "url": "https://bergen.kommune.no/politikere-utvalg/api/fil/bk360/11187716/Fagnotat-datert-23-09-2024",
  "tekst": " Plan- og bygningsetaten Til Fagnotat PBE Byplan Private planer (Arbeidssted) V\u00e5r referanse: PLAN-2022/20652-73 Saksbehandler: Eline Aresdatter Haakestad Dato: 23.09.2024 Fra Plan- og bygningsetaten Forslag til detaljregulering anbefales vedtatt Laksev\u00e5g. Gnr. 154, Bnr. 408 m.fl., \u00d8vre Fyllingsveien, Arealplan-ID 70650000 Om planforslaget 3RW arkitekter AS foresl\u00e5r p\u00e5 vegne av Profix as detaljregulering for et omr\u00e5de p\u00e5 Melkeplassen i Laksev\u00e5g bydel, se Figur 1. Figur 1 Til venstre er oversiktskart med planomr\u00e5det vist med r\u00f8d prikk. Til h\u00f8yre er skr\u00e5foto mot nord med oversikt over dagens situasjon, planomr\u00e5det er vist med r\u00f8d sirkel. Intensjonen med planforslaget er \u00e5 renovere eksisterende bygning og bygge om til ti leiligheter, med tilh\u00f8rende uteoppholdsareal og infrastruktur. Grad av utnytting vil v\u00e6re det samme som for eksisterende bygg. Bygningen ble oppf\u00f8rt under andre verdenskrig som en del av en mannskapsleir til bruk for tyske ub\u00e5tmannskaper. Bygget er kommunalt listef\u00f8rt som krigshistorisk enkeltminne og som del av krigsminnelokalitet. Etter krigen har bygningen blitt brukt til pleie- og aldershjem, og p\u00e5 80-tallet ble det bygd et tilbygg p\u00e5 nordsiden. Postadresse: Telefon: 55566310 Postboks 7700, E-post: postmottak.planogbygg@bergen.kommune.no 5020 BERGEN Kontoradresse: Internett: www.bergen.kommune.no Johannes Bruns gate 12, 5008 BERGEN Viktig tema i planprosessen har v\u00e6rt eksisterende eiendom sine begrensinger i form av st\u00f8rrelse p\u00e5 bygget og utearealet, parkering, kulturminne og tilrettelegging for gang- og sykkelvei langs fylkesvei 5358 \u00d8vre Fyllingsveien. I kommuneplanenes arealdel (KPA2018) ligger omr\u00e5det i sone fire, \u00f8vrig byggesone. Planomr\u00e5det omfattes av hensynssone for kulturmilj\u00f8, som del av historiske senter p\u00e5 Laksev\u00e5g, veist\u00f8y \u2013 gul og r\u00f8d sone og aktsomhetsomr\u00e5de for steinsprang, jord- og flomskred og sn\u00f8skred. Planforslaget omfattes ikke av forskrift om konsekvensutredninger. Se planbeskrivelsen med vedlegg for utfyllende opplysninger. Planprosess og medvirkning Merknader og uttalelser ved offentlig ettersyn Planforslaget ble sendt p\u00e5 h\u00f8ring og lagt ut til offentlig ettersyn 03.06.2023. H\u00f8ringsfristen var 15.08.2023. Det kom inn 2 private merknader, 9 uttalelser fra h\u00f8ringsinstanser og 1 innsigelse. Disse er oppsummert og kommentert av forslagsstiller i merknads- og endringsskjema datert 05.06.2024. Materialet er gjennomg\u00e5tt og vurderes som dekkende. Innsigelse: \u2022 Vestland fylkeskommune ga innsigelse til kantstopp for buss og endring av signalanlegg i fylkesveg 5358 \u00d8vre Fyllingsveien, frisikt mellom privat veg og fylkesveg, frisiktlinjer til sykkelfelt, st\u00f8yskjerm og avkj\u00f8rsler. I uttalelsene og merknadene blir det i hovedtrekk pekt p\u00e5 f\u00f8lgende: \u2022 Kulturminnet og gjenbruk av eksisterende bygningsmasse: Positivt med gjenbruk, istandsetting og tilbakef\u00f8ring av eksisterende bygg er prinsippene som skal v\u00e6re styrende og ny bruk m\u00e5 tilpasses bygningen og ikke motsatt. \u2022 Bygningstypologi: Rekkehusbebyggelse b\u00f8r vurderes. \u2022 Plangrep: Antallet parkeringsplasser b\u00f8r reduseres for \u00e5 \u00f8ke mengden uteoppholdsareal av god kvalitet. \u2022 St\u00f8yskjerming: Kritisk til foresl\u00e5tt form og utstrekning. \u2022 Veg: Dagens avkj\u00f8rsel til felt BB er ikke i tr\u00e5d med krav til avkj\u00f8rsler til offentlig veg, snarvegen m\u00e5 utbedres. \u2022 Renovasjon: Renovasjonsarealet er ikke stort nok, andre avfallsl\u00f8sninger m\u00e5 vurderes og renovasjonsbil b\u00f8r st\u00e5 i Arne Abrahamsens vei ved t\u00f8mming av hensyn til trafikksikkerhet. \u2022 Tr\u00e6r og vekster: Eksisterende tr\u00e6r som skal bevares m\u00e5 i st\u00f8rre grad sikres bevart ved utforming av reguleringsbestemmelsene, vekstforhold for klatreplanter p\u00e5 st\u00f8yskjerm m\u00e5 sikres, det m\u00e5 inn bestemmelse om fremmede skadelige arter. Endringer etter offentlig ettersyn Endringene som er foretatt etter offentlig ettersyn, fremg\u00e5r av merknads- og endringsskjema datert 05.06.2024. Planmaterialet er oppdatert i henhold til endringene. Kort oppsummert inneb\u00e6rer endringene: \u2022 Kantstopp og busskur er regulert, frisikt er sikret og st\u00f8yskjermen er sikret en mer trafikksikker utforming. Saksnummer PLAN-2022/20652 Side 2 av 9 \u2022 Kj\u00f8ring til eiendommer over gangveg, fortau og sykkelanlegg tillates, men ikke ut over dagens bruk. \u2022 Mengden uteoppholdsareal er \u00f8kt og parkeringsdekning redusert. \u2022 Det er sikret at leiligheter i 2. etasje skal g\u00e5 over to plan. \u2022 Bestemmelser knyttet til kulturminnet, snarveg, bevaring av tr\u00e6r, klatreplanter langs st\u00f8yskjerm og fremmede organismer er endret eller lagt inn. Vestland fylkeskommune fremmet 14.08.2023 innsigelse til planforslaget. Planforslaget er endret i dialog med fylkeskommunen og innsigelsen ble trukket 24.04.2024. Vurdering av planforslaget Plan- og bygningsetaten kommenterer sakens sentrale problemstillinger. \u00d8vrige tema anses som tilfredsstillende l\u00f8st og belyst. Vi slutter oss til hovedform\u00e5let bolig og det planfaglige grepet i planforslaget. Forslaget til detaljregulering vurderes \u00e5 v\u00e6re tilfredsstillende og anbefales vedtatt. Forholdet til overordnede planer Hovedgrepene i KPA2018 er \u00e5 g\u00e5 fra bilbasert til kompakt g\u00e5by, bestemmelser som sikrer god livskvalitet og vektlegging av bl\u00e5 og gr\u00f8nne arealer. Planomr\u00e5det ligger i \u00f8vrig byggesone, der det ikke tillates vesentlig nybygging, jf. KPA2018 \u00a7 26.5.1. Selv om planomr\u00e5det ligger i \u00f8vrig byggesone, er det gang- og sykkelavstand til b\u00e5de tjenesteyting, sosial infrastruktur og kollektivholdeplass. En utvikling av omr\u00e5det bygger dermed opp under m\u00e5let om g\u00e5byen og nullvekst i personbiltrafikk. Planforslaget inneb\u00e6rer ikke nybygging, men etablering av leiligheter ved gjenbruk av eksisterende bebyggelse. Det er i tr\u00e5d med kommunens m\u00e5l om \u00e5 gjenbruke byggene vi har fremfor \u00e5 bygge nytt, jf. Gr\u00f8nn strategi \u2013 Klimastrategi for Bergen 2022-2030. PBE sin helhetlige vurdering er at planforslaget er i tr\u00e5d med overordnede m\u00e5lsettinger om en kompakt byutvikling. Med bakgrunn i dette ser vi til kravene i ytre fortettingssone framfor \u00f8vrig byggesone for plantemaene st\u00f8y, uteoppholdsareal og parkering. St\u00f8y Store deler av planomr\u00e5det er utsatt for vegst\u00f8y fra \u00d8vre Fyllingsveien, se Figur 2. St\u00f8yrapporten datert 20.04.2023 viser at selv med st\u00f8yskjerming vil deler av fasaden i nord og nordvest f\u00e5 st\u00f8yniv\u00e5 p\u00e5 opptil 64 dB. Dette er 4 dB over grenseverdien for \u00f8vrig byggesone i KPA2018. Siden planen inneb\u00e6rer gjenbruk av en eksisterende bygning vurderte vi til offentlig ettersyn at vi kan se til st\u00f8ykravet for ytre fortettingssone. Bestemmelsene \u00e5pner for etablering av boliger i gul st\u00f8ysone i bestemmelsene, forutsatt at alle enhetene har en stille side. For \u00e5 f\u00e5 tilfredsstillende st\u00f8yniv\u00e5 p\u00e5 b\u00e5de uteoppholdsareal og st\u00f8yutsatt fasade, er det sikret at det skal oppf\u00f8res st\u00f8yskjerm p\u00e5 maksimalt 2,7 meters h\u00f8yde innenfor bestemmelsesomr\u00e5de #1. St\u00f8yskjermen vil i f\u00f8rste omgang etableres 0,3 meter fra dagens fortau i vest. Dersom \u00d8vre Fyllingsveien blir utvidet med nytt fortau og sykkelfelt, vil st\u00f8yskjermen flyttes til ny plassering innenfor bestemmelsesomr\u00e5det. St\u00f8yskjermen skal trappes ned til et minimum der det er mulig. St\u00f8yskjermen kan \u00e5pnes med port i vest slik at en enkelt kan komme seg til \u00d8vre Fyllingsveien med gange og sykkel. Det er sikret i Saksnummer PLAN-2022/20652 Side 3 av 9 bestemmelsene at st\u00f8yskjermen skal oppf\u00f8res som doble treskjermer med innslag av transparent materiale, og at det skal plantes klatreplanter langs st\u00f8yskjermen. Figur 2 St\u00f8yutbredelse for uskjermet situasjon til venstre, og skjermet situasjon til h\u00f8yre. St\u00f8yskjermen er vist med 2,7 meters h\u00f8yde etter utvidelse av \u00d8vre Fyllingsveien. Det er sikret i bestemmelsene at det skal oppf\u00f8res 1,2 meter tett rekkverk p\u00e5 verandaene i leilighetene i nord for \u00e5 redusere st\u00f8yniv\u00e5et p\u00e5 fasaden, men st\u00f8yniv\u00e5et vil fortsatt tilsvare gul sone. P\u00e5 grunn av bevaring av eksisterende bygningsmasse aksepterte vi til offentlig ettersyn at det private uteoppholdsarealet til boligene i nord ikke oppfyller st\u00f8ykravene. Det kom ingen innvendinger til dette i h\u00f8ringen. Uteoppholdsareal Planforslaget tilfredsstiller mengdekravet til uteoppholdsareal for ytre fortettingssone, ogs\u00e5 dersom det etableres sykkelfelt i \u00d8vre Fyllingsveien og st\u00f8yskjermen flyttes lengre inn p\u00e5 tomten. Felles uteoppholdsareal er l\u00f8st p\u00e5 bakkeplan, og alle boenhetene har tilgang p\u00e5 privat uteoppholdsareal p\u00e5 mellom 5 og 10 m2 p\u00e5 veranda eller altaner. St\u00f8yskjermen gj\u00f8r at uteoppholdsarealet p\u00e5 bakken f\u00e5r tilfredsstillende st\u00f8yniv\u00e5, men den vil skygge noe for sol fra vest og s\u00f8r. Det st\u00e5r to kirseb\u00e6rtr\u00e6r i vest som skal bevares og sikres med marksikringsgjerde rundt tr\u00e6rnes rotsone under eventuelle anleggsperioder. Ved en eventuell utvidelse av offentlig samferdselsform\u00e5l i \u00d8vre Fyllingsveien vil disse st\u00e5 i veien for st\u00f8yskjermen som m\u00e5 flyttes. Dersom dette skjer, skal frukttr\u00e6r i felles uteoppholdsareal flyttes til egnet plass innenfor felt BB. Til offentlig ettersyn anbefalte vi at antallet boenheter og parkeringsplasser m\u00e5tte reduseres f\u00f8r sluttbehandling. Bakgrunnen for dette er at vi vurderte at planforslaget ikke ville oppn\u00e5 kravet til at halvparten av arealet p\u00e5 bakkeplan skal ha fire timer sol ved v\u00e5rjevnd\u00f8gn ved ti boenheter, og parkeringsplassene beslaglegger areal som ellers kunne v\u00e6rt gode uteoppholdsareal. Beregningen som l\u00e5 til grunn til offentlig ettersyn var feil, og planforslaget n\u00e5r kravet til sol p\u00e5 bakkeplan. Forslagsstiller har likevel im\u00f8tekommet v\u00e5re tilbakemeldinger for bilparkeringsplasser, og har redusert antallet fra 7 til 5 plasser. Dette gir mer Saksnummer PLAN-2022/20652 Side 4 av 9 uteoppholdsareal av bedre kvalitet. I tillegg er gangsonen p\u00e5 byggets \u00f8stside \u00f8kt fra 1,2 til 1,5 meters bredde i tr\u00e5d med v\u00e5re tidligere tilbakemeldinger. Vi vurderer at det ikke er n\u00f8dvendig \u00e5 redusere antallet boenheter, og mengde- og kvalitetskrav for uteoppholdsareal er i tr\u00e5d med kravene til ytre fortettingssone. Bokvalitet Det er sikret i bestemmelsene at boenhetene skal ha varierende st\u00f8rrelser, der minst 20 prosent av boenhetene skal ha bruksareal over 100 m2 og ingen boenheter skal v\u00e6re mindre enn 50 m2 BRA + bodareal. Figur 3 Endring i vestlig fasade fra opprinnelig bygg (\u00f8verst) og foresl\u00e5tt fasade p\u00e5 rehabilitert bygg (nederst). Arkitektur og kulturmilj\u00f8 Det er f\u00e5 autentiske brakker igjen fra andre verdenskrig, og p\u00e5 tross av endringer har bygningen stor kulturhistorisk verneverdi og f\u00e5r ytterligere juridisk vern gjennom denne planen. Underveis i prosessen har Byantikvaren f\u00e5tt uttale seg til forslagsstillers forslag til oppgraderinger og endringer i fasade, og det er sikret flere kvaliteter for \u00e5 ivareta kulturminnet i bestemmelsene. Blant annet skal bygningens hovedform bevares, endringer skal tilpasses bygningens hovedform og fargen p\u00e5 bygg og rekkverk skal f\u00f8lge bygningens historiske fargepalett. Det foresl\u00e5s altaner i andre etasje p\u00e5 fasaden i \u00f8st, altaner i f\u00f8rste etasje mot vest, og arker og takvinduer i loftetasjen. Det er sikret i bestemmelsene at arker skal v\u00e6re maks 3 meter brede og ha gesims p\u00e5 maks k+135 meter. Det var opprinnelig arker p\u00e5 hovedbygningen da den ble oppf\u00f8rt, men disse var noe mindre enn det som er foresl\u00e5tt i prosjektet, se Figur 3. Byantikvaren har ikke motsatt seg endringene i byggets uttrykk, men legger til grunn at illustrasjoner er retningsgivende, noe som er sikret i bestemmelsene. PBE st\u00f8tter forslag om Saksnummer PLAN-2022/20652 Side 5 av 9 private uteoppholdsareal i tilknytting til boenhetene, samt st\u00f8rre arker og takvindu som vist i perspektiv og oppriss datert 11.05.2023, da dette vil \u00f8ke bokvaliteten. Videre har Byantikvaren og R\u00e5det for byforming og arkitektur bedt om \u00e5 sikre at hovedbygningen f\u00e5r skifertak, men forslagsstiller har ikke im\u00f8tekommet dette. Plan- og bygningsetaten vurderte til offentlig ettersyn at tilbakef\u00f8ring til skifertak b\u00f8r sikres. Forslagsstiller argumenterer for at bygget ikke har skifertak i dag, men et nytt tak i god stand, og at det ikke er hensiktsmessig \u00e5 bytte tilbake da dette vil v\u00e6re sv\u00e6rt kostbart. Plan- og bygningsetaten vurderer at det ikke er forholdsmessig \u00e5 kreve tilbakef\u00f8ring til skifertak og videref\u00f8rer ikke anbefalingen fra offentlig ettersyn. Samferdsel Fylkesveg 5358 \u00d8vre Fyllingsveien er en del av sykkelnettet i Sykkelstrategi for Bergen 2020-2030. Etter innspill fra Vestland fylkeskommune inng\u00e5r tilst\u00f8tende del av fylkesvegen i reguleringsplanen, for \u00e5 regulere sammenhengende gang- og sykkelveg fram til p\u00e5g\u00e5ende naboplan (arealplan-ID 646300001) i nord. Vestland fylkeskommune gav innsigelse p\u00e5 flere punkt i forbindelse med offentlig ettersyn. Plankart og bestemmelser er n\u00e5 endret i dialog med VLFK. Blant annet er kantstopp for buss og busskur regulert, frisikt er sikret, det er godkjent fravikss\u00f8knad for sikt i krysset og st\u00f8yskjermen har f\u00e5tt en mer trafikksikker utforming. VLFK trakk sin innsigelse 24.04.2024. Offentlig snarveg Eksisterende snarveg mellom Arne Abrahamsens vei og \u00d8vre Fyllingsveien, s\u00f8r for bygget, ligger p\u00e5 kommunal grunn og er sikret med offentlig form\u00e5l som o_GG. Til offentlig ettersyn ga Bymilj\u00f8etaten innspill om at planforslaget ikke sikret en attraktiv snarveg. Bymilj\u00f8etaten anbefaler at snarvegen b\u00f8r oppgraderes til \u00e5 v\u00e6re universelt utformet og ha bredde p\u00e5 2,5- 3,0 meter, og etableres med belysning og gr\u00f8fter. Vi vurderer at dette ikke er hensiktsmessig da det er krevende p\u00e5 grunn av stigningsforholdene, og at snarveg med belysning og gr\u00f8fter kan kreve inngrep i naboeiendommene. Form\u00e5let med \u00e5 regulere snarvegen er \u00e5 sikre at denne holdes \u00e5pen uten hinder for ferdsel, og dette blir ivaretatt gjennom reguleringen. Det er sikret rekkef\u00f8lgekrav til at o_GG skal ryddes for overgrodd vegetasjon og s\u00f8ppel f\u00f8r bebyggelse tas i bruk. Frem til sluttbehandling har vi vurdert om rekkef\u00f8lgekravet b\u00f8r inkludere grusing av eksisterende snarveg for \u00e5 gj\u00f8re den mer attraktiv. Siden snarvegen i stor grad vil brukes av andre enn beboere i felt BB, vurderer vi at dette kravet ikke er forholdsmessig. Sykkelparkering Det er sikret i bestemmelsene at det skal etableres minst 2,5 sykkelparkeringsplasser per 100 m2 BRA, og at minst halvparten skal ha mulighet for lading av el-sykkel. Til offentlig ettersyn anbefalte vi \u00e5 \u00f8ke mengden sykkelparkering p\u00e5 grunn av bilparkeringsdekning under kravet i KPA. Forslagsstiller opplyser at foresl\u00e5tt dekning tilsvarer 3,5 sykkelparkeringsplasser per boenhet, vi vurderer at dette er tilstrekkelig. Bilparkering For bilparkering har vi sett til kravet for ytre fortettingssone fordi planomr\u00e5det ligger i gangavstand til en rekke m\u00e5lpunkt, i sykkelavstand til sentrum og n\u00e6rt bussholdeplass. Med \u00e5pning for 5 bilparkeringsplasser, inkludert \u00e9n HC-parkeringsplass, er likevel antallet 1 Laksev\u00e5g. Gnr 154 Bnr 15 mfl., Solhaugveien 15, B-sykehuset, arealplan-ID 64630000. Saksnummer PLAN-2022/20652 Side 6 av 9 bilparkeringsplasser i planforslaget under kravet i KPA2018. Vi vurderer at det er forsvarlig med lavere parkeringsdekning p\u00e5 grunn av planforslagets beliggenhet. En \u00f8kning i parkeringsplasser inneb\u00e6rer at en beslaglegger attraktivt uteoppholdsareal. Det \u00e5pnes for \u00e5 tinglyse inntil 2 parkeringsplasser for bildeleordning i bestemmelsene for \u00e5 kompensere for lav parkeringsdekning. Avkj\u00f8rsel til Arne Abrahamsens veg Til offentlig ettersyn ga Bymilj\u00f8etaten innspill om at avkj\u00f8rselen i planforslaget ikke er i henhold til krav for avkj\u00f8rsler til offentlig veg. BME ber om at l\u00f8sningen bearbeides i den videre planprosessen. Planforslaget regulerer en bedret situasjon i forhold til dagens. Forslagsstiller vurderer at det ikke er hensiktsmessig \u00e5 gj\u00f8re st\u00f8rre inngripen i naboeiendom for \u00e5 endre avkj\u00f8rselen, spesielt med tanke p\u00e5 at planen ikke legger opp til vesentlig \u00f8kning i trafikk. Vi er enige i forslagsstillers vurdering. Renovasjon Planlagt renovasjonsareal ligger ved Arne Abrahamsens vei ved avkj\u00f8rsel til Arne Abrahamsens vei 3. Det foresl\u00e5s tradisjonelle avfallsbeholdere som vil bli oppbevart i underetasjen i bygget og trekkes til f_RA ved t\u00f8mming. Til offentlig ettersyn stilte Bymilj\u00f8etaten og naboer i sameiet i Arne Abrahamsens veg 3 b, c og d sp\u00f8rsm\u00e5l om hvorvidt renovasjonsarealet er stort nok. Forslagsstiller opplyser at arealet er stort nok. Sameiet ga ogs\u00e5 innspill om at foresl\u00e5tt renovasjonsl\u00f8sning ville v\u00e6re sjenerende. Etter offentlig ettersyn har det if\u00f8lge forslagsstiller v\u00e6rt dialog med sameiet, og enighet om at opprinnelig forslag videref\u00f8res. Det er generell anbefaling om nedgravd renovasjonsl\u00f8sning for prosjekt fra og med 10 boenheter. Siden planforslaget inneb\u00e6rer gjenbruk av eksisterende bygg og \u00e5pner for maksimalt 10 boenheter, anser renovasjonsl\u00f8sningen som akseptabel. Det er omtrent 100 meter i g\u00e5avstand fra underetasjen til avsatt renovasjonsareal dersom en trekker beholderne rundt huset p\u00e5 gangveg. Gangvegen er universelt utformet. Bosspann kan ogs\u00e5 trekkes via snarveg fra byggets nordside. Til offentlig ettersyn vurderte vi at snarvegen er for bratt til \u00e5 aksepteres som en tilfredsstillende l\u00f8sning, og vi anbefalte \u00e5 optimalisere l\u00f8sningen f\u00f8r sluttbehandling. Dette er ikke im\u00f8tekommet p\u00e5 grunn av h\u00f8ydeforskjellene. Vi vurderer at vi likevel kan akseptere foresl\u00e5tt l\u00f8sning fordi det er et transformasjonsprosjekt og det er tilrettelagt for universelt utformet gangveg rundt bygget. Vurdering etter Naturmangfoldloven Planomr\u00e5det er allerede bebygget og delvis asfaltert. \u00a7 8 Kunnskapsgrunnlaget Det er ikke registrert naturverdier i planomr\u00e5det. Bygningstiltak skjer i all hovedsak i eksisterende bygg, og tomtens gr\u00f8nne arealer best\u00e5r av opparbeidet hageareal. Med bakgrunn i dette vurderes kunnskapsgrunnlaget tilstrekkelig i forhold til sakens karakter og risiko for skade p\u00e5 naturmangfoldet. \u00a7 9 F\u00f8re-var-prinsippet Planen legger i hovedsak opp til videref\u00f8ring av eksisterende bygg, med oppgradering til dagens standard. Foresl\u00e5tt tiltak vurderes ikke \u00e5 ha noen risiko for alvorlig eller irreversibel skade p\u00e5 naturmangfoldet, og f\u00f8re-var-prinsippet vurderes \u00e5 v\u00e6re ivaretatt. Saksnummer PLAN-2022/20652 Side 7 av 9 \u00a7 10 \u00d8kosystemtiln\u00e6rming og samlet belastning Planomr\u00e5det vurderes til \u00e5 v\u00e6re av liten eller ingen betydning for \u00f8kosystemet i omr\u00e5det som helhet. Samlet belastning vurderes som ubetydelig. \u00a7 11 Kostnadene ved milj\u00f8forringelse skal b\u00e6res av tiltakshaver Tiltakshaver vil b\u00e6re kostnadene av sikringstiltakene som planlegges og eventuell skade p\u00e5 naturmangfoldet dersom dette blir aktuelt. Rimelighetsgrad vil vurderes ved evt. skade p\u00e5 naturmangfoldet dersom det skulle skje. \u00a7 12 Milj\u00f8forsvarlige teknikker og driftsmetoder To av tomtens eksisterende frukttr\u00e6r skal bevares, og sikres med marksikringsgjerde rundt tr\u00e6rnes rotsone ved eventuelt anleggsarbeid i forbindelse med flytting av st\u00f8yskjermen. Videre sikringstiltak er ikke vurdert som n\u00f8dvendig ut fra tiltakets begrensede omfang. Anbefalt vedtak: 1. I medhold av plan- og bygningsloven \u00a7\u00a7 12-12, jf. 12-11, vedtas f\u00f8lgende forslag til detaljregulering: a. Laksev\u00e5g. Gnr. 154, Bnr. 408 m.fl., \u00d8vre Fyllingsveien, arealplan-ID 70650000 vist p\u00e5 plankart, sist datert 30.08.2024. b. Tilh\u00f8rende reguleringsbestemmelser, sist datert 18.09.2024. Plan- og bygningsetaten Aslaug Aalen Avdelingsleder Tarje Iversen Wanvik Etatsleder Dette dokumentet er godkjent elektronisk. Saksnummer PLAN-2022/20652 Side 8 av 9 Vedlegg: Plankart datert 30.08.2024 Reguleringsbestemmelser datert 18.09.2024 Planbeskrivelse datert 18.09.2024 Merknads- og endringsskjema datert 05.06.2024 Illustrasjonsplan datert 29.08.2024 Snitt A og B datert 08.04.2024 Perspektiv og oppriss datert 11.05.2023 Solstudier datert 08.04.2024 MUA-plan datert 08.04.2024 Vegtegning med vedlegg datert 06.09.2022 ROS-analyse datert 05.06.2024 VA-rammeplan med vedlegg datert 30.09.2022 Uttalelse fra Bergen Vann datert 23.01.2023 Kulturminnedokumentasjon datert 19.09.2022 Merknad fra Byantikvaren, kommentert datert 21.11.2022 St\u00f8yrapport datert 20.04.2023 Renovasjonsteknisk plan datert 27.03.2023 Uttalelse fra BIR datert 28.06.2022 Stedsanalyse og mulighetsstudie datert 01.12.2020 Fullstendig dokumentoversikt og saksgang, se https://www.bergen.kommune.no/omkommunen/offentlig- innsyn/innsynplanogbyggesak saksnr PLAN-2022/20652 Saksnummer PLAN-2022/20652 Side 9 av 9 "
}