{
  "dokument_id": "cd94db31-f346-521b-a3fa-9f715931cff1",
  "doc_type": "case_presentation",
  "kommune": 4601,
  "tittel": "Ytrebygda gnr 105 bnr 303 Mildevegen 62. Klagebehandling - klage p\u00e5 byr\u00e5dens vedtak om tillatelse til flytebrygge",
  "url": "https://bergen.kommune.no/politikere-utvalg/api/fil/bk360/10760548/Framstilling-Ytrebygda-gnr-105-bnr-303-Mildevegen-62-Klagebehandling-klage-pa-byradens-vedtak-om-tillatelse-til-flytebrygge",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/101244-3 Ytrebygda gnr 105 bnr 303 Mildevegen 62. Klagebehandling - klage p\u00e5 byr\u00e5dens vedtak om tillatelse til flytebrygge Hva saken gjelder: Saken gjelder klage p\u00e5 byr\u00e5d for byutviklings vedtak om tillatelse til utlegging av flytebrygge p\u00e5 gbnr. 105/303, Mildevegen 62. Byr\u00e5d for byutvikling tok klage p\u00e5 avsl\u00e5tt s\u00f8knad til f\u00f8lge, og ga tillatelse i vedtak datert 10.05.2024. Tillatelsen ble gitt p\u00e5 vilk\u00e5r, blant annet at det skulle tinglyses bruksrett for naboeiendom. Vedtaket ble p\u00e5klaget av Statsforvalteren i Vestland den 07.06.2024. Tiltakshaver er Ronald Toppe, mens ansvarlig s\u00f8ker er Alutec AS. Oms\u00f8kte eiendom og sj\u00f8omr\u00e5dene er uregulert. I kommuneplanens arealdel (KPA 2018), vedtatt 19.06.2019, er landarealet satt av til \u00f8vrig byggesone, mens sj\u00f8arealet er kombinerte form\u00e5l i sj\u00f8 og vassdrag. Tiltaket er avhengig av dispensasjon fra bestemmelsene til KPA \u00a7 3.1 plankrav, \u00a7 6.1 byggegrense til sj\u00f8 og \u00a7 32.9 arealform\u00e5let kombinerte form\u00e5l i sj\u00f8 og vassdrag. Dispensasjon fra byggegrense og arealform\u00e5l ble behandlet i avslagsvedtaket, mens dispensasjon fra plankrav ble supplert i klageomgangen. Ansvarlig s\u00f8ker opplyser at tiltaket er nabovarslet i samsvar med pbl. \u00a7 21-3, og at det er sendt inn en merknad fra gbnr. 105/22 ved Hans Fredrik Lind\u00f8en-Kjellnes. Lind\u00f8en-Kjellnes bekrefter opplysninger i s\u00f8knaden om at han benytter flytebryggen vederlagsfritt, og at det er avtalt \u00e5 tinglyse bruksrett for flytebryggen. Det vises til avslagsvedtaket \u00a7 3.2 for komplett nabomerknad. Bymilj\u00f8etaten har gitt uttale datert 12.01.2024, hvor de frar\u00e5dde \u00e5 gi dispensasjon. Bymilj\u00f8etaten viste til at landgangen med tilh\u00f8rende flytebrygge bidrar til privatisering, ved at den strekker seg langt ut i sj\u00f8 og ligger tett p\u00e5 innfallsporten til viken innenfor eiendommen. Dette gir redusert opplevelse av tilgjengelighet for allmennheten til viken, hvor det fortsatt er noen f\u00e5 arealer med kvaliteter i strandsonen for allmennheten \u00e5 oppholde seg p\u00e5. Det vises til komplett uttale. Klage: Statsforvalteren ber om at vedtaket blir gjort om, slik at det ikke gis dispensasjon. Klager viser til at tiltaket ligger i strandsonen i Vestrepollen, og pollene i omr\u00e5det har stor verdi for naturmangfold, landskap og friluftsliv. Det er sterkt utbyggingspress, og det er derfor viktig \u00e5 sikre gjenv\u00e6rende strandomr\u00e5der og n\u00e6re sj\u00f8areal. Tiltaket er omfattende, og virker dominerende i det relativt trange kystlandskapet. Tiltaket ligger ved utl\u00f8pet av en liten bukt, og bidrar til en innsnevring og dermed innelukking av sj\u00f8arealet innenfor. Tiltak for \u00e5 komme seg lettere og tryggere til b\u00e5ten pga. grunn sj\u00f8 b\u00f8r l\u00f8ses p\u00e5 andre m\u00e5ter, som ved \u00e5 skaffe seg lettb\u00e5t for \u00e5 komme seg ut til st\u00f8rre b\u00e5t. 1 Statsforvalteren vurderer at oms\u00f8kte tiltak vil f\u00f8re til nedbygging av strandsone med stor verdi, og at vedtaket setter de allmenne hensynene som er sikret gjennom juridisk bindende kommuneplan og pbl. \u00a7 1-8 vesentlig til side. Det vises ellers til komplett klage. Tiltakshaver har kommentert klagen, hvor han anf\u00f8rer at Statsforvalteren gjentar p\u00e5stander fra Plan- og bygningsetaten som allerede er tilbakevist. De viser til at bukten har v\u00e6rt nedbygd lenge, med naust fra 1910, samt utbygging av vei og hytter p\u00e5 50-60-70-tallet. Det ble innhentet rapport fra R\u00e5dgivende biologer AS som del av s\u00f8knaden, hvor de konkluderte med at flytebrygge ikke har negative konsekvenser for naturmangfold, landskap eller friluftsliv. Det p\u00e5pekes ogs\u00e5 at flytebryggen benyttes av b\u00e5de tiltakshaver og naboer, slik at man fjerner press p\u00e5 ytterligere nedbygging og privatisering av neset hvor hyttene ligger. Tiltakshaver anf\u00f8rer at bukten er fylt opp av sand og bl\u00f8t mudder, og at det bare er ved full flo at det er vann i hele bukten, da med en dybde som er s\u00e5 liten at den ikke er farbar verken med sm\u00e5 b\u00e5ter eller kajakk. Det kan heller ikke bades der. Tiltakshaver er heller ikke enig i at flytebryggen snevrer inn innl\u00f8pet til bukten, den er bevisst vinklet slik at den ligger innenfor steinbryggen. Front p\u00e5 steinbrygge og beslag som fester flytebryggen er bevisst utformet skr\u00e5tt for \u00e5 ta vare p\u00e5 innl\u00f8pet. Tiltakshaver er heller ikke enig i at flytebryggen virker dominerende, og anf\u00f8rer at den knapt er mulig \u00e5 oppfatte som en egen konstruksjon sett fra sj\u00f8. Det er ikke mulig \u00e5 f.eks. benytte lettb\u00e5t for \u00e5 komme ut til en st\u00f8rre b\u00e5t, da man ikke kommer n\u00e6rmere enn 8-10 meter selv med en liten lettb\u00e5t. Mudderbunnen er s\u00e5 bl\u00f8t at det ikke er mulig \u00e5 g\u00e5 i fj\u00e6ren. Det vises ellers til komplett tilsvar. Fagetatens vurdering og anbefaling: Plan- og bygningsetaten som fagetat har oversendt saken uten innstilling. Fagetaten vurderer at det ikke fremkommer nye moment av vesentlig betydning i klagen og tilsvaret, og viser derfor til fagnotat datert. 04.04.2024 og byr\u00e5dens vedtak av 10.05.2024. Det vises til komplett fagnotat. \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Byr\u00e5det har vurdert klagen, og tilr\u00e5r at byr\u00e5d for byutvikling sitt vedtak datert 10.05.2024 opprettholdes. Det vises til vurderinger i byr\u00e5dens vedtak, som tiltredes i klageomgangen. Byr\u00e5det er enig med Statsforvalteren i at det er viktig \u00e5 verne naturverdiene i omr\u00e5det, men her er det lagt vekt p\u00e5 at eiendommen og naboeiendommen allerede er bygget ut. Det er f\u00f8rt opp hytter, naust og kai rett ved sj\u00f8, noe som gj\u00f8r eiendommen utilgjengelig for allmennheten. Utbyggingen i omr\u00e5det har ogs\u00e5 funnet sted over flere ti\u00e5r, iht. flyfoto og opplysninger om byggenes alder, slik at strandsoneverdier knyttet til friluftsliv og landskapsverdier p\u00e5 akkurat denne eiendommen har blitt svekket over tid. Byr\u00e5det mener ikke at det skal v\u00e6re fritt frem \u00e5 bygge ned eiendommer bare fordi det allerede st\u00e5r noe der, men man m\u00e5 vurdere hva effekt lovlig utf\u00f8rte tiltak har p\u00e5 omgivelsene. I denne saken er ikke neset tilgjengelig for allmennheten verken fra land eller sj\u00f8, da det st\u00e5r naust, hytter og brygger tett p\u00e5 sj\u00f8. N\u00e5r det gjelder viken, er det lagt vekt p\u00e5 at flytebryggen ikke blokkerer tilkomst fra sj\u00f8, selv om omr\u00e5det ikke fremst\u00e5r innbydende for ut\u00f8velse av friluftsliv slik situasjonen er i dag. Flytebryggen ligger i vinkel, og f\u00f8lger neset slik at man kan ta seg inn i viken. Viken er ogs\u00e5 tilgjengelig fra land, selv om den iht. tiltakshavers opplysninger er t\u00f8rrlagt utenom ved full flo. 2 Figur 1 - Utklipp skr\u00e5kart, sett mot vest Figur 2 - Bilde sendt inn i f\u00f8rste sak. Oms\u00f8kte flytebrygge til h\u00f8yre, viken er midt i bildet Tiltakshaver innhentet vurdering fra R\u00e5dgivende Biologer AS i s\u00f8knadsprosessen, som viste at oms\u00f8kte tiltak ville ha ingen/ubetydelig virkning p\u00e5 det verdifulle naturmangfoldet i Vestrepollen, verken p\u00e5 kort eller lang sikt. N\u00e5r verken naturmangfoldet eller allmennhetens 3 tilgang til eiendommen og viken innenfor er vurdert \u00e5 bli vesentlig negativt p\u00e5virket av tiltaket, vurderer byr\u00e5det at dette taler for at strandsoneverdiene ikke blir \u00abvesentlig\u00bb tilsidesatt. N\u00e5r det gjelder mulighet for mindre inngripende tiltak, som \u00e5 bruke en mindre lettb\u00e5t for \u00e5 komme til en st\u00f8rre b\u00e5t fort\u00f8yd lengre ut, er byr\u00e5det enige i at dette b\u00f8r gj\u00f8res der det er mulighet for det. P\u00e5 strandeiendommer er det en objektiv fordel for eiendommen at man kan f\u00e5 tilkomst til sj\u00f8 og mulighet for \u00e5 fort\u00f8ye en b\u00e5t, men dette betyr ikke at man kan utf\u00f8re store inngrep for \u00e5 f\u00e5 plass til s\u00e5 stor b\u00e5t man \u00f8nsker. I denne saken viser imidlertid bilder fra tiltakshaver at selv de innerste delene av flytebryggen ligger p\u00e5 land ved lav vannstand. Dette er ogs\u00e5 bekreftet i rapport fra R\u00e5dgivende biologer, som beskrev at \u00abLavvann med ett \u00e5rs gjentaksintervall er 8 cm under sj\u00f8kartnull, hvilket betyr at innerste del av flytebryggen \u00e5rlig vil ligge godt t\u00f8rt flere ganger\u00bb, jf. rapporten s. 2. Med mudderbunn som er vanskelig \u00e5 ta seg frem p\u00e5, vurderer byr\u00e5det at det ikke er et reelt alternativ \u00e5 benytte en mindre b\u00e5t for \u00e5 komme seg til st\u00f8rre b\u00e5ter fort\u00f8yd p\u00e5 dypere vann. Figur 3 - Bilde fra tilsvar viser at den innerste delen av flytebryggen ligger t\u00f8rt Byr\u00e5det mener det er viktig \u00e5 verne strandsoneverdiene, men det m\u00e5 vurderes i hvilken grad de gj\u00f8r seg gjeldende. I denne saken har man funnet at hensynene bak byggegrensen, plankrav og arealform\u00e5l i sj\u00f8 ikke blir \u00abvesentlig\u00bb tilsidesatt ved dispensasjon. Ordlyden setter en h\u00f8y terskel, som man ikke finner at er oppfylt i denne saken. N\u00e5r det gjelder fordeler og ulemper er det ogs\u00e5 en h\u00f8y terskel, jf. ordlyden \u00abklart\u00bb st\u00f8rre fordeler enn ulemper. Byr\u00e5det viser her til at en flytebrygge av oms\u00f8kte lengde er n\u00f8dvendig for \u00e5 sikre tilkomst til sj\u00f8, grunnet lav vannstand ved naust og brygge. Uten den vil man i praksis avskj\u00e6re to strandeiendommer fra tilkomst til sj\u00f8, trass i lange strandlinjer p\u00e5 begge eiendommer. At flytebryggen skal v\u00e6re til felles bruk er sikret med vilk\u00e5r om tinglysning av bruksrett og rett til plassering, med klausul om at heftelsene ikke kan slettes uten samtykke fra Bergen kommune. Fordelen gjelder riktig nok bare eierne/brukerne av eiendommene og dem de m\u00e5tte invitere med seg, men sett opp mot at tiltaket ikke har vesentlige negative virkninger for allmenne interesser finner byr\u00e5det at det er \u00abklart\u00bb st\u00f8rre fordeler enn ulemper med \u00e5 gi dispensasjon. Byr\u00e5det kan ikke tilr\u00e5 \u00e5 ta klagen til f\u00f8lge. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av 4 bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Byr\u00e5d for byutvikling sitt vedtak datert 10.05.2024 opprettholdes. Klagen tas ikke til f\u00f8lge. Dato: 27. august 2024 Christine B. Meyer Byr\u00e5dsleder Dokumentet er godkjent elektronisk. Vedlegg: Fagnotat datert 25.06.2024 med f\u00f8lgende vedlegg: 1. Oversiktskart 2. Oversiktsfoto 3. Situasjonsplan 4. Tilsvar fra tiltakshaver datert 18.06.2024 5. Klage datert 07.06.2024 6. Byr\u00e5dens vedtak datert 10.05.2024 7. Fagnotat datert 04.04.2024 8. Klage datert 23.02.2024 9. Avslag datert 05.02.2024 10. Uttalelse fra Bymilj\u00f8etaten datert 12.01.2024 11. Notat Biologisk mangfold datert 24.10.2023 12. Nabomerknad 13. S\u00f8knad 14. Tegninger 5 "
}