{
  "dokument_id": "f54bbbe3-ed10-50c0-8046-42e7d04c8d13",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l om undervisning om holocaust i bergensskolen fra Knut Vindenes (H) - Utvalg for barnehage, skole og idrett - Innsendt: 27.01.2025",
  "url": "https://bergen.kommune.no/politikere-utvalg/api/fil/bk360/12066338/Svar-pa-skriftlig-sporsmal-om-undervisning-om-holocaust-i-bergensskolen-fra-Knut-Vindenes-H-Utvalg-for-barnehage-skole-og-idrett-Innsendt-27-01-2025",
  "tekst": " Seksjon for strategi, utvikling og utredning (SUU) Til Intern korrespondanse Bystyrets kontor V\u00e5r referanse: 2025/91701-3 Saksbehandler: Elin Monstad Fra Dato: 12. februar 2025 Byr\u00e5d for barnehage og skole Svar p\u00e5 skriftlig sp\u00f8rsm\u00e5l om undervisning om holocaust i bergensskolen fra Knut Vindenes (H) - Utvalg for barnehage, skole og idrett - Innsendt: 27.01.2025 I dag, 27. januar, markeres den internasjonale holocaustdagen, en dag som minner oss om de ufattelige lidelsene millioner av mennesker ble utsatt for under nazistenes regime. Det er i \u00e5r 80 \u00e5r siden frigj\u00f8ringen av Auschwitz, en av de mest kjente konsentrasjonsleirene, og vi st\u00e5r med et sv\u00e6rt viktig og stadig relevant ansvar for \u00e5 sikre at denne historien aldri glemmes. Skolen og l\u00e6rerne har en s\u00e6rlig viktig rolle i \u00e5 formidle kunnskap om holocaust til kommende generasjoner. Gjennom god undervisning og refleksjonssamtaler kan skolen bidra. Bergen har unike lokale ressurser som kan benyttes i denne undervisningen, inkludert Gestapomuseet i Bergen sentrum og Espeland fangeleir, begge viktige historiske steder som kan gi elever en sterkere forst\u00e5else av hvordan andre verdenskrig og holocaust p\u00e5virket Norge og Bergen spesielt. Ytterligere l\u00e6ring gir det naturligvis \u00e5 dra til Auschwitz og se og oppleve museet som bygger p\u00e5 fangeleiren der. I tillegg har Det j\u00f8diske samfunn i Bergen en viktig rolle i \u00e5 belyse j\u00f8ders historie, deres liv i Bergen og konsekvensene av holocaust for det j\u00f8diske samfunnet. Sp\u00f8rsm\u00e5l til byr\u00e5den: Med dette som bakgrunn stilles f\u00f8lgende sp\u00f8rsm\u00e5l til byr\u00e5d for barnehage og skole: 1. Hvordan bidrar undervisningen i bergensskolen til at elevene forst\u00e5r hva holocaust var? 2. Hvordan blir lokale ressurser som Gestapomuseet og Espeland fangeleir inkludert i undervisningsoppleggene? Svar fra byr\u00e5den: 1. Hvordan bidrar undervisningen i bergensskolen til at elevene forst\u00e5r hva holocaust var? Jeg er enig i viktigheten av \u00e5 formidle kunnskap om holocaust til kommende generasjoner og at skolen og l\u00e6rerne her har en viktig rolle. 80-\u00e5rsmarkeringen av frigj\u00f8ringen av Auschwitz er en p\u00e5minnelse om denne historien. I det f\u00f8lgende vil jeg redegj\u00f8re for hvordan bergensskolen opprettholder denne kunnskapen gjennom gode undervisningsopplegg. Undervisningen i skolen f\u00f8lger L\u00e6replanverket. L\u00e6replanen forplikter, b\u00e5de n\u00e5r det gjelder de overordnede verdier og prinsipper for oppl\u00e6ringen og de konkrete kompetansem\u00e5lene. B\u00e5de overordnet del og l\u00e6replan i samfunnsfag spesielt, sikrer at skolene arbeider med temaet. Kompetansem\u00e5lene angir hva elevene skal kunne etter endt oppl\u00e6ring p\u00e5 ulike trinn. Et av kompetansem\u00e5lene etter 10. trinn er at \u00abeleven skal kunne gjere greie for \u00e5rsaker til og konsekvensar av terrorhandlingar og folkemord, som holocaust, og reflektere over korleis ekstreme haldningar og ekstreme handlingar kan f\u00f8rebyggjast\u00bb. Dette kompetansem\u00e5let er knyttet til kjerneelementene Samfunnskritisk tenking og sammenhenger, Demokrati og deltaking og Identitetsutvikling og fellesskap. Undervisning om Holocaust egner seg godt for tverrfaglig arbeid og kan arbeides med i tilknytning til de tverrfaglige temaene Folkehelse og livsmestring, og Demokrati og medborgerskap. Til \u00e5 gjennomf\u00f8re undervisningen har skolene tilgang til et bredt utvalg av l\u00e6remidler, b\u00e5de digitale og trykte, samt muligheten til \u00e5 benytte lokale ressurser. I forbindelse med arbeid med trygt og godt skolemilj\u00f8 og forebygging av rasisme i bergensskolen, vises det til faghjelpen Skolemilj\u00f8 og forebygging av rasisme i bergensskolen. Her lenkes det til flere undervisningsressurser, som for eksempel Senter for studier av Holocaust og livssynsminoriteter, som er et forsknings-, dokumentasjons- og formidlingssenter med s\u00f8kelys p\u00e5 Holocaust og andre folkemord og p\u00e5 minoriteters vilk\u00e5r i moderne samfunn. Det vises og til Dembra, som tilbyr veiledning, kurs og nettbaserte ressurser for forebygging av ulike former for gruppefiendtlighet, som fordommer, fremmedfrykt og ekstremisme, rasisme, antisemittisme og muslimfiendtlighet. Raftostiftelsen, som er ansvarlig for gjennomf\u00f8ringen av Dembra i Vestland fylke. De tilbyr i tillegg undervisning p\u00e5 Raftohuset, og skolene kan bruke kulturbilletten til dette. I 2023 var det om lag 10000 elever i Vestland som bes\u00f8kte Raftohuset, i 2024 var det om lag 8000. P\u00e5 Raftohuset tilbys et undervisningsopplegg knyttet til blant annet demokrati, rasisme og diskriminering, krig og dehumanisering. 2. Hvordan blir lokale ressurser som Gestapomuseet og Espeland fangeleir inkludert undervisningsoppleggene? Det er Stiftelsen Lenken som drifter Espeland fangeleir og Gestapohuset. Stiftelsen blir invitert, og deltar, hvert \u00e5r p\u00e5 kulturell markedsplass som Etat for skole i samarbeid med Seksjon for kunst og kulturutvikling arrangerer i august. Her er alle skolene i Bergen invitert, b\u00e5de private og offentlige. P\u00e5 markedsplassen f\u00e5r utstillerne presentere de tilbudene de har til skolene. Det er opp til den enkelte skole og l\u00e6rere om de velger \u00e5 bes\u00f8ke Gestapohuset eller Espeland fangeleir i forbindelse med undervisningen om Holocaust. Skolene har handlingsrom til \u00e5 velge hvordan de vil organisere undervisningen innenfor rammene som er gitt i l\u00e6replanen. Jeg har tillit til at skolene og l\u00e6rerne gj\u00f8r gode pedagogiske valg slik at de gjennomf\u00f8rer undervisningen innenfor dette feltet p\u00e5 en god m\u00e5te som er tilpasset den elevgruppen de har. Stiftelsen Lenken viser i sin \u00e5rsrapport for 2023 bes\u00f8kstall fra skoler i Bergen kommune. Til Gestapomuseet i 2023 var totalt 2 503 bes\u00f8kende fordelt p\u00e5 98 klasser og elevgrupper. Til Espeland kom det totalt 2 351 personer fordelt p\u00e5 87 klasser og elevgrupper. Det er klart flest skoleklasser fra 9. trinn. Stiftelsen sender ut invitasjoner til alle niendeklassene hvert \u00e5r, der de inviterer dem til \u00e5 komme p\u00e5 bes\u00f8k. I tillegg opprettet stiftelsen i 2023 et eget opplegg i forbindelse med holocaustdagen 27. januar. Dette blir gjennomf\u00f8rt i l\u00f8pet av uken (uke 4) i forkant av Holocaustdagen hvor de har et eget offentlig minnearrangement p\u00e5 kveldstid. Dette retter seg mot 10.trinn. I tillegg samarbeider de om et prosjekt med Raftostiftelsen. Stiftelsen Lenken f\u00e5r tilskudd av Bergen kommune hvert \u00e5r til busstransport for elevene som skal delta p\u00e5 opplegget p\u00e5 Espeland fangeleir. Midler til transport til Espeland Fangeleir kom inn i budsjettet i 2023 med ramme p\u00e5 200 000 kroner. Dette er videref\u00f8rt i 2025 budsjettet. Med prisvekst er det i 2025 et budsjett p\u00e5 206 000 kroner. Stiftelsen rapporterer at de fleste 9. klassingene gjennomf\u00f8rer bes\u00f8k. Til opplegget p\u00e5 Gestapohuset, bruker skolene kulturbilletten. Daniel C. E. H\u00e4gglund - Byr\u00e5d for barnehage og skole Dokumentet er godkjent elektronisk. "
}