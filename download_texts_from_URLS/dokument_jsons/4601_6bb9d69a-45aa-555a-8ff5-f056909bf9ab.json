{
  "dokument_id": "6bb9d69a-45aa-555a-8ff5-f056909bf9ab",
  "doc_type": "case_presentation",
  "kommune": 4601,
  "tittel": "S\u00f8knad om kommunal mottakelse i forbindelse med Landslovskonferansen arrangert av UIB",
  "url": "https://bergen.kommune.no/politikere-utvalg/api/fil/bk360/10485690/Framstilling-Soknad-om-kommunal-mottakelse-i-forbindelse-med-Landslovskonferansen-arrangert-av-UIB",
  "tekst": " Forretningsutvalget Saksframstilling V\u00e5r referanse: 2024/84444-2 Saksbehandler: Tina Omdahl Hayes S\u00f8knad om kommunal mottakelse i forbindelse med Landslovskonferansen arrangert av UIB Hva saken gjelder: Bystyrets kontor har mottatt foresp\u00f8rsel om \u00e5 avholde en kommunal mottakelse i forbindelse med Universitetet i Bergens konferanse The Landslov of 1274 \u2013 Multiple Perspectives. 750 \u00e5rs jubileet for Magnus Lagab\u00f8tes Landslov markeres med en rekke arrangement \u00e5ret gjennom. Jubileumskomiteen, med ansvar for koordinering av jubileet, er ledet av fylkesordf\u00f8rer. Bergen kommune representeres i komiteen av byr\u00e5d for n\u00e6ring, kultur og idrett. Universitetet i Bergen er ogs\u00e5 en del av komiteen, og er arrang\u00f8r av Landslovskonferansen, som strekker seg over fire dager fra 16. til 19. september 2024. Konferansens \u00e5pningsdag er lagt til H\u00e5konshallen. Konferansen samler historikere, rettshistorikere, arkeologer, filologer og andre forskere for \u00e5 diskutere Landsloven fra forskjellige perspektiver. Blant temaene som vil belyses er sp\u00f8rsm\u00e5l om styresett, lov og orden. Til en eventuell kommunal mottakelse i forbindelse med konferansen er det forventet rundt 100 deltakere, hvor under halvparten er forventet \u00e5 v\u00e6re internasjonale gjester. I henhold til Bergen kommunes representasjonsreglement kan kommunal mottakelse avholdes ved internasjonale konferanser og seminarer hvor utenlandsk deltakelse utgj\u00f8r over 50%, samt ved norske konferanser av en viss st\u00f8rrelse og med bred offentlig interesse. I henhold til reglementet har bystyredirekt\u00f8ren beslutningsmyndighet innenfor vedtatte retningslinjer, mens det ved tvilstilfeller skal fremlegges sak for forretningsutvalget som tar endelig avgj\u00f8relse. \u00d8konomiske konsekvenser: Det fastsettes \u00e5rlig budsjett for representasjon. En eventuell innvilgelse av mottakelse i forbindelse med Landslovskonferansen vil inng\u00e5 i det vedtatte budsjettet. En kommunal mottakelse for 100 personer vil anslagsvis medf\u00f8re en kostnad i st\u00f8rrelsesorden 70.000 kr - 100.000 kr. Vurdering: Representasjon er en viktig del av kommunens arbeid for \u00e5 fremme sitt omd\u00f8mme, styrke samarbeid med byens organisasjoner, samt skaper verdi for byen og tilrettelegger for turisme. Kommunale mottakelser er et virkemiddel for kommunen til blant annet \u00e5 fremme kunnskapsbyen Bergen. Landslovsjubileet markeres gjennom hele \u00e5ret, blant annet ble det i januar avholdt en mottakelse p\u00e5 Slottet og i mai \u00e5pnet jubileumsutstillingen p\u00e5 Bryggens museum. P\u00e5 \u00e5pningsdagen for jubileumsutstillingen (21. mai) inviterte ordf\u00f8rer til en kommunal mottakelse 1 i forbindelse med jubileet i sin helhet. Forskerkonferansen i september inng\u00e5r i jubileet og vil gjennom sitt program og inkludering av ulike forskningsfelt gi nye perspektiver p\u00e5 Landsloven. S\u00f8knaden faller utenfor reglementet for \u00e5 innvilge st\u00f8nad til kommunale mottakelser. Det er ikke forventet internasjonal deltakelse med mer enn 50%. Konferansen tilfredsstiller i utgangspunktet heller ikke kravet om \u00e5 v\u00e6re en \u00abnorsk konferanse av en viss st\u00f8rrelse og som har bred offentlig interesse\u00bb. Det kan imidlertid v\u00e6re en skj\u00f8nnsmessig vurdering for forretningsutvalget om kommunal mottakelse i forbindelse med landslovskonferansen kan vurderes \u00e5 v\u00e6re av \u00abbred offentlig interesse\u00bb siden den inng\u00e5r som en del av Landslovsjubileet. Bystyredirekt\u00f8ren tilr\u00e5r \u00e5 gi avslag p\u00e5 s\u00f8knaden. Forslag til vedtak: Forretningsutvalget avsl\u00e5r s\u00f8knaden om kommunal mottakelse i forbindelse med Universitetet i Bergens konferanse \u00abThe Landslov of 1274 \u2013 Multiple Perspectives\u00bb. Dato: 23. mai 2024 Trine Gr\u00f8nbech Pettersen - leder Tina Omdahl Hayes - f\u00f8rstekonsulent Dokumentet er godkjent elektronisk. Vedlegg: Reglement for representasjon i Bergen kommune 2 "
}