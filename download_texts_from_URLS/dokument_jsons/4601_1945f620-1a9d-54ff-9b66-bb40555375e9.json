{
  "dokument_id": "1945f620-1a9d-54ff-9b66-bb40555375e9",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l fra Elin Brandt \u00c5dlandsvik (INP) om Innhold i hverdagene p\u00e5 Hordnestunet sykehjem for beboere - Utvalg for helse og sosial - Innsendt: 31.3.2025",
  "url": "https://bergen.kommune.no/politikere-utvalg/api/fil/bk360/12452991/Svar-pa-skriftlig-sporsmal-fra-Elin-Brandt-Adlandsvik-INP-om-Innhold-i-hverdagene-pa-Hordnestunet-sykehjem-for-beboere-Utvalg-for-helse-og-sosial-Innsendt-31-3-2025",
  "tekst": " BEHO - Kommunaldirekt\u00f8rens stab Til Intern korrespondanse Bystyrets kontor v/ Elise St\u00f8ver V\u00e5r referanse: 2025/148588-3 Saksbehandler: Bente Wergeland Fra Dato: 9. april 2025 Byr\u00e5d for eldre, helse og omsorg Svar p\u00e5 skriftlig sp\u00f8rsm\u00e5l fra Elin Brandt \u00c5dlandsvik (INP) om Innhold i hverdagene p\u00e5 Hordnestunet sykehjem for beboere - Utvalg for helse og sosial - Innsendt: 31.3.2025 Hordnestunet sykehjem har v\u00e6rt gjennom en oppgradering og skal v\u00e6re et tilbud til eldre personer med en rusfortid. P\u00e5 kommunens nettside st\u00e5r det at sykehjemmet ligger i naturskj\u00f8nne omgivelser, hvor beboerne blir skjermet for rus og kan finne en helt ny ro. De ansatte jobbe tett med beboerne og har musikkterapeut 3 dager i uken. De jobber ellers med milj\u00f8terapi og skal tilpasse tilbudet til hver enkelt for best mulig innhold i hverdagen. N\u00e5r roen har senket seg etter noen ukers opphold, kan det hende at noen vil kjenne p\u00e5 en rastl\u00f8shet etter noe mer \u00e5 fylle hverdagene med. Mulighetene for \u00e5 tilby fysisk aktivitet p\u00e5 et tilpasset niv\u00e5 enten inne eller ut p\u00e5 tur i n\u00e6romr\u00e5det, vil v\u00e6re bra for helsen b\u00e5de fysisk og psykisk. Sp\u00f8rsm\u00e5l til byr\u00e5den: Hvordan er personalgruppens muligheter til \u00e5 tilby dette og/eller evt ha kontakt med frivilligheten for \u00e5 tilby dette til de yngste og sprekeste via bes\u00f8ksvenn-tjeneste? De som har f\u00e5tt plass p\u00e5 Hordnestunet og fortsatt har endel \u00e5r igjen av livet, hvordan skal det tilbudet som er i dag kunne utvikles til et verdig liv med innhold for den enkelte? Svar fra byr\u00e5den: Hordnestunet er en sykehjemsavdeling med tilrettelagte funksjoner for eldre personer som har en rusrelatert skade og et \u00f8nske om \u00e5 bo i et rusfritt milj\u00f8. Mange av dagens beboere har en rusbakgrunn som har f\u00f8rt til tidlig aldring og omfattende helseutfordringer \u2013 b\u00e5de fysisk og psykisk. De har ofte sammensatte behov og en livsstil som krever spesialisert kompetanse og tilrettelegging. Personalet ved Hordnestunet har s\u00e6rskilt kompetanse p\u00e5 \u00e5 m\u00f8te disse behovene. De er opptatt av \u00e5 skape en hverdag med aktivitet, mestring og livskvalitet. Avdelingen deler aktivitetskoordinator med Fyllingsdalen behandlingssenter (tilsvarende 1,5 \u00e5rsverk), og har musikkterapeut tre dager i uken. I tillegg er \u00e9n frivillig tilknyttet avdelingen i dag, og det arbeides aktivt med \u00e5 rekruttere flere. Det er etablert kontakt med Stend jordbruksskole, Hordnestunet vel og et lokalt b\u00e5tlag for samarbeid, og responsen har v\u00e6rt positiv. Hordnestunet ligger i et omr\u00e5de med gode turmuligheter som gj\u00f8r det enkelt \u00e5 legge til rette for fysisk aktivitet, uavhengig av alder og funksjonsniv\u00e5. Beboerne tilbys turer og utflukter etter egne \u00f8nsker og behov. For noen er ro og stabilitet viktigst, og da tilpasses aktivitetene deretter \u2013 ofte lokalt og i n\u00e6romr\u00e5det. Avdelingen har eget musikkrom og et husband, noe som har blitt en stor suksess. Bandet spiller p\u00e5 lokale arrangementer og er fast innslag p\u00e5 den \u00e5rlige festivalen ved Fyllingsdalen behandlingssenter1. Det har v\u00e6rt en tydelig politisk prioritet \u00e5 utvikle Hordnestunet til et godt og verdig hjem for m\u00e5lgruppen. Det legges stor vekt p\u00e5 personsentrert omsorg, der hver enkelt beboer blir sett og respektert. Dette er det eneste sykehjemstilbudet i Bergen kommune som er spesielt tilpasset eldre personer med rusrelaterte skader. Botilbudet er oppgradert fra lokalene p\u00e5 B-sykehuset, som var lite egnet og der beboerne delte bad som ikke l\u00e5 i tilknytning til rommene. I dag har beboerne moderne fasiliteter med hev- og senkbare senger og egne bad med hev og senkbar innredning. Disse hjelpemidlene gir \u00f8kt mestring og bedre livskvalitet. Marte Monstad - Byr\u00e5d for eldre, helse og omsorg Dokumentet er godkjent elektronisk. 1 Det er en tre dager lang festival p\u00e5 Fyllingsdalen behandlingssenter- D \u00c9 FESTIVAL- arrangert 8 \u00e5r p\u00e5 rad. "
}