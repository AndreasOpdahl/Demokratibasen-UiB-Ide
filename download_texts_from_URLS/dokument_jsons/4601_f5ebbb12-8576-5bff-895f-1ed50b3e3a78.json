{
  "dokument_id": "f5ebbb12-8576-5bff-895f-1ed50b3e3a78",
  "doc_type": "case_attachment",
  "kommune": 4601,
  "tittel": "Informasjon om m\u00f8te med fellesskoleutvalget",
  "url": "https://bergen.kommune.no/politikere-utvalg/api/fil/bk360/12712192/Informasjon-om-mote-med-fellesskoleutvalget",
  "tekst": "M\u00f8te med utvalget for framtidens fellesskole Regjeringen har bedt en gruppe eksperter finne ut av hvordan fellesskolen b\u00f8r v\u00e6re i framtiden. Mange bruker ordet \u00abfellesskolen\u00bb om den offentlige skolen i Norge. Du kan lese mer om utvalget p\u00e5 nettsidene deres her: fellesskoleutvalget.no Utvalget har f\u00e5tt i oppgave \u00e5 gi regjeringen r\u00e5d om hvordan skolen b\u00f8r utvikles i m\u00f8te med framtidens samfunn. For at vi skal kunne gi best mulig r\u00e5d trenger vi \u00e5 snakke med barn og ungdom om hva dere mener om skolen i dag, og hvordan dere mener at skolen b\u00f8r v\u00e6re i framtiden. Derfor har vi laget denne teksten til dere, og noen sp\u00f8rsm\u00e5l som dere kan tenke p\u00e5 f\u00f8r vi m\u00f8tes. Fellesskolen er en viktig felles m\u00f8teplass i samfunnet. Alle barn har rett til \u00e5 g\u00e5 p\u00e5 en grunnskole i n\u00e6rmilj\u00f8et sitt, og de har rett til gratis skolegang. P\u00e5 den m\u00e5ten blir skolen en m\u00f8teplass som samler elever med ulik bakgrunn og ulike forutsetninger. Endringer i samfunnet p\u00e5virker og utfordrer skolen. Eksempler p\u00e5 slike endringer er ny teknologi som kunstig intelligens, bruk av sosiale medier og falske nyheter. Samtidig er det endringer i befolkningen som gj\u00f8r at vi i framtiden blir flere eldre og f\u00e6rre yngre. N\u00e5r samfunnet endrer seg, m\u00e5 skolen ogs\u00e5 endre seg. Endringer i samfunnet kan for eksempel f\u00f8re til at elevene kanskje trenger \u00e5 l\u00e6re andre ting p\u00e5 skolen, eller l\u00e6re p\u00e5 andre m\u00e5ter. Refleksjonssp\u00f8rsm\u00e5l P\u00e5 skolen skal dere elever l\u00e6re det faglige dere trenger, b\u00e5de for \u00e5 kunne ta mer utdanning og for \u00e5 f\u00e5 jobb senere. Men skolen skal ogs\u00e5 v\u00e6re et trygt og godt sted \u00e5 v\u00e6re, og et sted der barn og unge kan l\u00e6re \u00e5 forst\u00e5 seg selv, andre mennesker og samfunnet rundt seg. \u2022 Hvordan ser din dr\u00f8mmeskole ut? Hva b\u00f8r du l\u00e6re og hvordan b\u00f8r den v\u00e6re? \u2022 Hvilke endringer mener du b\u00f8r gj\u00f8res for at skolen skal bli best mulig framover for alle? \u2022 Hva er det beste med dagens skole som vi b\u00f8r ta vare p\u00e5 i framtiden? Praktisk gjennomf\u00f8ring og personvern Form\u00e5let med samtalen er \u00e5 f\u00e5 vite hva dere elever mener om skolen i dag, og hvordan den b\u00f8r v\u00e6re i framtiden. Samtalen vil ta omtrent en time. Meningene fra dere vil oppsummeres og brukes inn i en NOU-rapport som kommer i juni 2026. For \u00e5 v\u00e6re sikker p\u00e5 at vi f\u00e5r med oss de ordene dere selv bruker og ikke glemmer alt det viktige dere forteller oss, \u00f8nsker vi \u00e5 skrive ned hva dere sier og ta opp samtalen. Alt vi skriver ned vil v\u00e6re anonymt, det betyr at det ikke g\u00e5r an \u00e5 vite akkurat hvem som har sagt hva. Vi kommer ogs\u00e5 til \u00e5 samle inn noen meninger skriftlig fra dere som vi bruke i det videre arbeidet, disse meningene vil ogs\u00e5 v\u00e6re anonyme. Vi kommer til \u00e5 dele ut samtykkeskjema for \u00e5 delta i forkant av samtalen. Notatene fra samtalene vil lagres p\u00e5 et trygt sted som kun sekretariatet vil ha tilgang til. Opplysningene som skal brukes i utvalgets videre arbeid og sluttrapport vil v\u00e6re fullt anonymisert. Siden Kunnskapsdepartementet som offentlig myndighet har arkivplikt for arkivverdige dokumenter, vil det fullt anonymiserte referatet bli arkivert. Har du sp\u00f8rsm\u00e5l om samtalene, om behandling av personopplysninger eller om noe annet, ta kontakt med Christin Oftebro Baum p\u00e5 e-post: chba@kd.dep.no eller p\u00e5 telefon: 92 24 85 66. Vi gleder oss til \u00e5 m\u00f8te dere! "
}