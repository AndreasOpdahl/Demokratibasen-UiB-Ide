{
  "dokument_id": "91318f92-31a5-5bc9-8c1a-df1eb82c7cdc",
  "doc_type": "case_presentation",
  "kommune": 4601,
  "tittel": "H\u00f8ringsuttalelse til forslag om \u00e5 lovfeste en rett til 12 timer gratis SFO til elever p\u00e5 1. til 3. trinn.",
  "url": "https://bergen.kommune.no/politikere-utvalg/api/fil/bk360/12219962/Framstilling-Horingsuttalelse-til-forslag-om-a-lovfeste-en-rett-til-12-timer-gratis-SFO-til-elever-pa-1-til-3-trinn-",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2025/122671-2 H\u00f8ringsuttalelse til forslag om \u00e5 lovfeste en rett til 12 timer gratis SFO til elever p\u00e5 1. til 3. trinn Hva saken gjelder: Kunnskapsdepartementet har 17.2.25 sendt forslag til endringer i oppl\u00e6ringsloven og oppl\u00e6ringsforskriften p\u00e5 h\u00f8ring. H\u00f8ringen gjelder \u2212 \u00c5 lovfeste en rett til 12 timer gratis skolefritidsordning for 1. til 3. trinn. \u2212 \u00c5 fastsette n\u00e6rmere regler om retten til gratis skolefritidsordning i oppl\u00e6ringsforskriften. H\u00f8ringsfrist: 31.3.25. Det ble s\u00f8kt kunnskapsdepartementet om utsatt h\u00f8ringsfrist 28.2.25. Utsatt h\u00f8ringsfrist ble ikke innvilget. Dagens regler: Skolefritidsordningen (SFO) er regulert i oppl\u00e6ringslova \u00a7 4-5. Etter denne bestemmelsen plikter kommunen \u00e5 ha et tilbud om SFO f\u00f8r og etter skoletid for elever p\u00e5 1. til 4. trinn, og for elever med s\u00e6rskilte behov p\u00e5 1. til 7. trinn. Bestemmelsen gir ikke barna rett til en plass i SFO. Hvilke regler kommunen har for blant annet inntak, opptakskrav og oppsigelse skal fastsettes i lokale forskrifter, jf. oppl\u00e6ringslova \u00a7 4-5 femte ledd. Departementet kan gi forskrift om gratis SFO, moderasjonsordninger og om innhold og oppgaver for SFO, jf. oppl\u00e6ringslova \u00a7 4-5 sjette ledd. Det er kommunen som fatter vedtak om plass i SFO, og et slikt vedtak kan p\u00e5 vanlig m\u00e5te p\u00e5klages etter reglene i forvaltningsloven. Siden SFO i dag ikke er en lovfestet rett for de enkelte elevene, er klageinstansens kompetanse begrenset til \u00e5 ta stilling til om kommunens vedtak er fattet i tr\u00e5d med de lokalt fastsatte rammene for tilbudet. De ulike moderasjonsordningene framg\u00e5r av oppl\u00e6ringsforskrifta \u00a7\u00a7 2-2 til 2-4, og det er \u00a7 2- 2 som i dag inneholder regelen om at kommunen skal tilby 12 timer gratis SFO per uke for elever p\u00e5 1. til 3. trinn som har plass i SFO. Det framg\u00e5r av \u00a7 2-2 f\u00f8rste ledd andre punktum at kommunen ikke kan regne om de 12 timene til et gjennomsnitt over lengre tid enn en uke. Det f\u00f8lger av andre ledd at reglene om gratis SFO ogs\u00e5 gjelder dersom kommunene tilbyr SFO i skoleferiene. Kommunen skal, s\u00e5 langt det er praktisk mulig, gi foreldrene tilbud om \u00e5 fordele de tolv timene p\u00e5 alle dagene kommunen til vanlig har et tilbud om SFO, jf. oppl\u00e6ringsforskrifta \u00a7 2- 2 tredje ledd. Dette gjelder ikke ved tilbud om SFO i skoleferiene. Reglene om gratis SFO er ikke til hinder for at kommunene krever betaling for kost, jf. \u00a7 2-2 fjerde ledd og \u00a7 2-3 andre ledd. 1 Moderasjonsordningene skal gjelde for den/de skolefritidsordningene kommunen velger \u00e5 benytte for \u00e5 oppfylle plikten etter oppl\u00e6ringslova \u00a7 4-5. Det betyr at der kommunen velger \u00e5 benytte seg av private for \u00e5 oppfylle plikten til \u00e5 ha et tilbud om SFO, vil slike tilbud ogs\u00e5 omfattes av moderasjonsordningene. Det er opp til hver enkelt kommune \u00e5 bestemme hvordan de vil organisere SFO-tilbudet ut over kravene som er fastsatt i loven og forskriften. Kommunene st\u00e5r derfor fritt til \u00e5 tilby gratis SFO i hele oppholdstiden, eller ha andre moderasjonsordninger i tillegg til de som er fastsatt i forskriften. Departementets vurdering Dagens forskriftsregler om 12 timer gratis SFO per uke for elever p\u00e5 1. til 3. trinn gjelder kun for de som har plass i ordningen. Kommunen har en plikt til \u00e5 ha et tilbud om SFO for elever p\u00e5 1. til 4. trinn, men elevene har ikke en rett til plass. Det betyr at kommunen, slik det er i dag, ikke plikter \u00e5 dimensjonere tilbudet sitt slik at alle som \u00f8nsker en plass faktisk f\u00e5r det. De som ikke har plass, vil ikke kunne nyttiggj\u00f8re seg av moderasjonsordningene i forskriften, inkludert 12 timer gratis SFO p\u00e5 1. til 3. trinn. Selv om departementet ikke er kjent med at det generelt er en utfordring i kommunene at elever som \u00f8nsker det ikke f\u00e5r plass i SFO, vil en lovfesting styrke rettighetene til elevene og foreldrene, og sikre at alle elever p\u00e5 1. til 3. trinn f\u00e5r 12 timer gratis SFO i uka dersom de \u00f8nsker det. Departementet foresl\u00e5r at det innf\u00f8res en rett til 12 timer gratis SFO per uke for elever p\u00e5 1. til 3. trinn, se forslaget til nytt andre ledd i oppl\u00e6ringslova \u00a7 4-5. Lovforslaget inneb\u00e6rer at det ikke er n\u00f8dvendig \u00e5 videref\u00f8re reglene i oppl\u00e6ringsforskrifta \u00a7 2-2 f\u00f8rste ledd f\u00f8rste punktum om at kommunen skal gi 12 timer gratis SFO per uke til elever p\u00e5 1. til 3. trinn som har plass i ordningen. Departementet foresl\u00e5r derfor \u00e5 oppheve \u00a7 2-2 f\u00f8rste ledd f\u00f8rste punktum. Departementet foresl\u00e5r imidlertid \u00e5 videref\u00f8re \u00a7 2-2 f\u00f8rste ledd andre punktum til fjerde ledd med n\u00e6rmere regler om blant annet organiseringen av de 12 timene gratis SFO i uken. Den rettigheten til gratis SFO som forslaget lovfester, er begrenset til elever p\u00e5 1. til 3 trinn, og videre begrenset til 12 timer SFO i uka. For skolenes SFO-tilbud ut over dette, gjelder dagens regler med utgangspunktet i oppl\u00e6ringsloven \u00a7 4-5 om at kommunen skal ha tilbud om SFO f\u00f8r og etter skoletid for elever p\u00e5 1. til 4. trinn og for elever med 5 s\u00e6rlige behov p\u00e5 1. til 7. trinn, og at kommunene kan kreve kostnadene til SFO dekket av foreldrene. Departementet gj\u00f8r ogs\u00e5 oppmerksom p\u00e5 at kommunen fortsatt skal ha lokale forskrifter om bl.a. opptakskriterium, opptaksperiode og oppsigelse, jf. oppl\u00e6ringsloven \u00a7 4-5. Se ogs\u00e5 forslaget til endringer i forskriftshjemmelen i oppl\u00e6ringslova \u00a7 4-5 siste ledd, hvor det presiseres at departementet kan gi n\u00e6rmere forskriftsregler om retten til gratis SFO. Endringen er ment \u00e5 fange opp at innholdet i forskriftens \u00a7 2-2 vil gi n\u00e6rmere regler om den lovfestede retten til 12 timer gratis SFO i uka for elever fra 1. til 3. trinn. Ved innf\u00f8ringen av forskriftsregler om 12 timer gratis SFO til elever fra 1. til 3. trinn, ble kommunene kompensert for at alle elevene p\u00e5 disse trinnene kunne benytte seg av ordningen (100% dekningsgrad). Kommunene er derfor allerede kompensert for at alle elever fra 1. til 3. trinn skal f\u00e5 12 timer gratis SFO i uka. Forslaget om \u00e5 lovfeste en rett til gratis SFO for denne gruppen vil derfor ikke ha \u00f8konomiske konsekvenser. Forslaget vil likevel begrense kommunenes handlingsrom i dimensjoneringen av sine SFO-tilbud i tr\u00e5d med lokale forutsetninger og behov. 2 Forslag til lovendringer I lov 9. juni 2023 nr. 30 om grunnskoleoppl\u00e6ringa og den vidareg\u00e5ande oppl\u00e6ringa gj\u00f8res f\u00f8lgende endringer (i kursiv): \u00a7 4-5 skal lyde: \u00a7 4-5. Skolefritidsordning Kommunen skal ha tilbod om skolefritidsordning f\u00f8r og etter skoletid for elevar p\u00e5 1. til 4. trinn og for elevar med s\u00e6rlege behov p\u00e5 1. til 7. trinn. Kommunen kan krevje at foreldra dekkjer kostnadene til skolefritidsordninga. Elevar p\u00e5 1. til 3. trinn har rett til 12 timar gratis skolefritidsordning per veke. Kommunen skal leggje til rette for leik og kultur- og fritidsaktivitetar i skolefritidsordninga. Aktivitetane skal vere tilpassa alderen, funksjonsevna og interessene til barna. I skolefritidsordninga skal barna f\u00e5 omsorg og bli passa godt p\u00e5, og barn med nedsett funksjonsevne skal f\u00e5 gode utviklingsvilk\u00e5r N\u00e5r skolefritidsordninga er knytt til skolar, skal rektor vere leiar. Kommunen kan gjere unntak fr\u00e5 kravet. Kommunen kan nytte private til \u00e5 drive skolefritidsordninga. Kommunen gir forskrift om skolefritidsordninga. Forskrifta skal ha reglar om a. eigarforhold b. kven som er opptaksmyndigheit c. opptakskriterium d. opptaksperiode og oppseiing e. foreldrebetaling f. leike- og opphaldsareal g. dagleg opphaldstid og \u00e5rleg opningstid h. personale og leiing Departementet kan gi forskrift om retten til gratis skolefritidsordning, moderasjonsordningar og om innhald og oppg\u00e5ver for skolefritidsordninga II Lova gjeld fr\u00e5 den tid Kongen fastset. Forslag til forskriftsendringer I forskrift 3. juni 2024 nr. 900 om grunnskoleoppl\u00e6ringa og den vidareg\u00e5ande oppl\u00e6ringa gj\u00f8res f\u00f8lgende endringer (i kursiv): \u00a7 2-2 skal lyde: \u00a7 2-2. Gratis skolefritidsordning for elevar p\u00e5 1. til 3. trinn I organiseringa av retten til gratis skolefritidsordning etter oppl\u00e6ringslova \u00a7 4-5 andre ledd, kan kommunen ikkje rekne om dei tolv timane til gjennomsnitt over lengre tid enn ei veke. Retten til gratis skolefritidsordning etter oppl\u00e6ringslova \u00a7 4-5 andre ledd gjeld ogs\u00e5 dersom kommunen tilbyr skolefritidsordning i skoleferiane. Kommunen skal gi foreldra tilbod om \u00e5 fordele dei tolv timane p\u00e5 alle dagane kommunen til vanleg har eit tilbod om skolefritidsordning, s\u00e5 langt det er praktisk mogleg. Dette gjeld ikkje ved tilbod om skolefritidsordning i skoleferiane. Kommunen kan krevje betaling for kost 3 Byr\u00e5dens vurdering og forslag til h\u00f8ringsuttalelse: Bergen kommune viser til h\u00f8ringsforslaget om \u00e5 lovfeste rett til 12 timer gratis SFO per uke for elever p\u00e5 1. til 3. trinn. Per i dag er SFO-tilbudet i Bergen dimensjonert slik at alle som \u00f8nsker \u00e5 benytte seg av 12- timers gratis SFO-plass p\u00e5 1. til 3. trinn, f\u00e5r dette. De foresl\u00e5tte endringene i lov og forskrift vil derfor ikke ha direkte konsekvenser for Bergen kommune slik situasjonen er n\u00e5. Likevel \u00f8nsker Bergen kommune \u00e5 p\u00e5peke at selv om ordningen fungerer godt i dag, betyr ikke det at den n\u00f8dvendigvis burde lovfestes som en universell rettighet. Dersom bevilgningene til gratis SFO skulle endre seg, eller dersom kommunen har behov for \u00e5 omprioritere ressurser av andre grunner, burde det v\u00e6re en lokal beslutning hvorvidt man opprettholder denne ordningen. En slik innskjerping i lovverket reduserer det lokale handlingsrommet og kan medf\u00f8re utilsiktede konsekvenser for kommunenes \u00f8konomiske prioriteringer. Departementet uttaler at de ikke har kjennskap til at det generelt er en utfordring at elever som \u00f8nsker det, ikke f\u00e5r plass i SFO. Likevel fremheves det at en lovfesting vil styrke rettighetene til elevene og foreldrene. Bergen kommune stiller seg kritisk til denne begrunnelsen, da det ikke er dokumentert at en slik rettighetsfesting er n\u00f8dvendig. P\u00e5 bakgrunn av dette st\u00f8tter ikke Bergen kommune forslaget om \u00e5 lovfeste en rett til 12 timer gratis SFO per uke, og mener at beslutningen om dette fortsatt b\u00f8r ligge hos kommunene. Vedtakskompetanse: Byr\u00e5dets fullmakter pkt. 2.11.1 vedtatt av Bergen bystyre 27. november 2024 i sak 462/24: H\u00f8ringsuttalelser 2.10.1. Byr\u00e5det avgir h\u00f8ringsuttalelser p\u00e5 vegne av Bergen kommune, der forretningsutvalget har fordelt oppgaven til byr\u00e5det. Forretningsutvalget har i m\u00f8te 04.02.25 i sak 72./25 fattet f\u00f8lgende vedtak: Dersom det gis utsatt h\u00f8ringsfrist: Utvalg for barnehage, skole og idrett innstiller til bystyret som avgir h\u00f8ringssvar til \u00abH\u00f8ring - forlag om \u00e5 lovfeste en rett til 12 timer gratis skolefritidsordning for elever p\u00e5 1. til 3. trinn\u00bb p\u00e5 vegne av Bergen kommune. Dersom det ikke gis utsatt h\u00f8ringsfrist: Byr\u00e5det avgir h\u00f8ringsuttalelse til \u00abH\u00f8ring \u2013 forslag om \u00e5 lovfeste en rett til 12 timer gratis skolefritidsordning for elever p\u00e5 1. til 3. trinn\u00bb p\u00e5 vegne av Bergen kommune. Byr\u00e5dsavdeling for barnehage og skole har s\u00f8kt Kunnskapsdepartementet om utsatt frist, men ikke f\u00e5tt dette innvilget. Byr\u00e5d for barnehage, skole og idrett innstiller til byr\u00e5det \u00e5 fatte f\u00f8lgende vedtak: 1. Byr\u00e5det avgir h\u00f8ringsuttalelse til forslag om \u00e5 lovfeste en rett til 12 timers gratis SFO til elever p\u00e5 1. til 3. trinn slik den fremkommer av byr\u00e5dens forslag. 2. Melding om vedtak sendes Bystyrets kontor. Dato: 18. mars 2025 4 Christian Haugen Byr\u00e5d for barnehage og skole Dokumentet er godkjent elektronisk. 5 "
}