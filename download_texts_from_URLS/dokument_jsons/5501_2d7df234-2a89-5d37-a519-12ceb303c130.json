{
  "dokument_id": "2d7df234-2a89-5d37-a519-12ceb303c130",
  "doc_type": "case_attachment",
  "kommune": 5501,
  "tittel": "Vedlegg 5. Saksfremlegg klagebehandling p\u00e5 vedtak om midlertidig forbud",
  "url": "https://innsyn.tromso.kommune.no/application/getMoteDokument?dokid=2001827250",
  "tekst": "Arkivsaknr 19/01843-15 Saksbehandler Stian Andre Eriksen Saksgang M\u00f8tedato Kommune- og byutviklingsutvalget 12.05.2020 Eiendommen 15/1547 mfl., midlertidig forbud mot tiltak, politisk behandling av klage Kommunedirekt\u00f8rens innstilling til vedtak: Klagen tas ikke til f\u00f8lge. Saken oversendes Fylkesmannen i Troms og Finnmark for endelig behandling. Mari Enoksen Hult Mette Moh\u00e5g Konst. kommunedirekt\u00f8r Avdelingsdirekt\u00f8r for bymilj\u00f8 1 Hva saken gjelder Saken gjelder klage over vedtak om midlertidig forbud mot tiltak etter plan- og bygningsloven (pbl.) \u00a7 13-1, fattet av formannskapet i sak 376/19 den 3. desember 2019, for steinbruddet p\u00e5 Lunheim. Sakens bakgrunn Sakens bakgrunn gjengis i korte trekk her. For mer utfyllende om bakgrunnen vises det til saksframlegget til vedtak i formannskapet den 3. desember. Vedtak om midlertidig forbud tiltak Lunheim Utviklingsselskap AS har den 22. august 2019 fremsatt s\u00f8knad om rammetillatelse til vesentlig terrenginngrep i form av nedsprenging og revegetering av steinbruddet p\u00e5 Lunheim. I den mottatte rammes\u00f8knaden fremg\u00e5r det et betydelig st\u00f8rre omfang av masseuttak enn forutsatt i forbindelse med planarbeidet for Reguleringsplan for steinbruddet i Kroken plannr. 1743, vedtatt 30. mars 2016. Troms\u00f8 kommune v/Seksjon for Byutvikling har vurdert at flere sentrale forhold kan v\u00e6re for lite utredet i forbindelse med planprosessen, samt at det kan v\u00e6re behov for at omr\u00e5det b\u00f8r undergis ny planlegging. Administrasjonen varslet derfor den 9. oktober 2019 om at kommunen vurderer \u00e5 nedlegge midlertidig forbud mot tiltak. Sweco Norge AS innga tilsvar til forh\u00e5ndsvarslet i brev, datert 4. november 2019. Formannskapet fattet etter dette f\u00f8lgende vedtak i sak 376/19: I medhold av plan- og bygningsloven \u00a7 13-1 vedtas midlertidig forbud mot tiltak for eiendommene 15/1547, 15/1548 og deler av 15/339 i p\u00e5vente av ny planlegging. Forbudet omfatter steinbruddet p\u00e5 Lunheim, samt omkringliggende omr\u00e5de innenfor planavgrensningen av plan 1743. Innenfor omr\u00e5det kan det ikke foretas endring av eiendommene eller tiltak etter \u00a7 1-6 samt andre tiltak som kan vanskeliggj\u00f8re planarbeidet f\u00f8r ny planlegging er gjennomf\u00f8rt. Dette inneb\u00e6rer forbud mot byggetiltak, bruksendring, deling og sammenf\u00f8yning av eiendommer. Administrasjonen bes umiddelbart sette i gang ny planlegging av omr\u00e5det med henblikk p\u00e5 endring av gjeldende reguleringsplan eller utarbeidelse av ny plan. Administrasjonen oppsummerte begrunnelsen p\u00e5 f\u00f8lgende m\u00e5te i saksframlegget til vedtak: Reguleringsplanen innehar ikke tidsmessig begrensning av anleggsperioden og mangler krav til opparbeidelse av infrastruktur f\u00f8r anleggsfasen starter. Dette taler sterkt for at det er behov for midlertidig forbud mot tiltak. Administrasjonen vurderer ogs\u00e5 at det vil v\u00e6re en fordel med klarere regulering av driftstider i anleggsfasen. Disse forhold er av s\u00e6rlig viktighet for \u00e5 ivareta beboerne i n\u00e6rheten av steinbruddet. Gjennom slikt forbud kan dette vurderes p\u00e5 nytt i en ny planprosess. Strengere og tydeligere krav til anleggsperioden har i for liten grad blitt belyst i forbindelse med planprosessen. Fokuset har v\u00e6rt rettet mer mot sluttproduktet reguleringsplanen har ment \u00e5 realisere. Det er uheldig at disse forhold ikke ble vurdert n\u00e6rmere forut for planvedtaket i 2016. Administrasjonen vil imidlertid opplyse at det den senere tid har blitt et betydelig \u00f8kt fokus p\u00e5 b\u00e6rekraftig byutvikling, herunder forhold til klima, milj\u00f8 og folkehelse, samt trafikale forhold. Variasjonen i anslag p\u00e5 mengde overskuddmasser er for \u00f8vrig ogs\u00e5 et forhold som med fordel kunne v\u00e6rt belyst ytterligere i en ny planprosess. Vilk\u00e5rene for \u00e5 nedlegge forbud mot tiltak, jf. pbl. \u00a7 13-1, er oppfylt. 2 Det understrekes at et vedtak om midlertidig forbud mot tiltak ikke er en beslutning om at omr\u00e5det ikke skal bebygges som forutsatt i reguleringsplanen. Ved \u00e5 fatte slikt vedtak settes h\u00e5ndbrekket p\u00e5 for \u00e5 sikre at de nevnte forholdene blir ivaretatt tilstrekkelig i reguleringsplanen. Utbygger m\u00e5 imidlertid vente noe lenger f\u00f8r igangsetting. Klagers anf\u00f8rsler Sweco har inngitt fristavbrytende klage i epost av 19. desember 2019 hvor det ble anf\u00f8rt at det ikke foreligger hjemmel i pbl. \u00a7 13-1 til \u00e5 nedlegge midlertidig forbud mot tiltak og at vedtaket s\u00e5ledes er ugyldig, jf. fvl. \u00a7 35. I brev av 14. januar 2020 er det inngitt en omfattende redegj\u00f8relse som supplering til klagen. Hovedtrekkene i redegj\u00f8relsen for klagen gjengis her. Klagen og brevet f\u00f8lger som vedlegg til saksframlegget. Klager anmoder om at vedtaket om midlertidig byggeforbud oppheves og at rammes\u00f8knaden behandles som innsendt. Rettslig utgangspunkt Som grunnlag for dette er det i klagen anf\u00f8rt at kommunen ikke har rettslig grunnlag for \u00e5 vedta midlertidig forbud mot tiltak under henvisning til at vedtaket er i strid med den ulovfestede l\u00e6ren om myndighetsmisbruk, herunder at kommunen har fattet et sterkt urimelig og/eller vilk\u00e5rlig vedtak. Hvorvidt kommunens vurdering ligger innenfor rammene av myndighetsmisbruksl\u00e6ren, m\u00e5 ses i lys av at reguleringsplanen er relativt ny og at den ble enstemmig vedtatt. Et sentralt sp\u00f8rsm\u00e5l i saken er om det har oppst\u00e5tt forhold knyttet til tiltakene i steinbruddet som ikke ble utredet i forbindelse med planprosessen til gjeldende reguleringsplan 1743 som berettiger en ny planprosess. I klagen er det redegjort for ulike forhold som skal underbygge at vedtaket fra kommunen er i strid med den ulovfestede myndighetsmisbruksl\u00e6ren. Masseuttak, tidsaspektet for anleggsperioden og rekkef\u00f8lgekrav I forhold til masseuttak og utkj\u00f8ring gjennom etablert boligfelt er det vist til at dette er forhold som allerede er utredet og behandlet i planprosessen. Ulikhetene i beregningen av masseuttak skyldes at den geotekniske prosjekteringen ikke var ferdigstilt p\u00e5 tidspunkt for innsending av rammes\u00f8knad. Videre er det vist til innstillingen til vedtak i forbindelse med kommunestyrets behandling av reguleringssaken og argumentert for at disse forhold har blitt utredet og behandlet i planprosessen. I forhold til tidsaspektet for anleggsperioden er det vist til at kommunen v/Park og friluft skal godkjenne de tekniske detaljplanene og at dette ogs\u00e5 omfatter sikringsplanene og vist til reguleringsbestemmelse pkt. V bokstav f, hvoretter det er fastsatt at \u00ab[p]lan for beskyttelse av omgivelsene mot st\u00f8y og andre ulemper i bygge- og anleggsfasen skal f\u00f8lge s\u00f8knad om igangsetting.\u00bb Det er anf\u00f8rt at kommunen kan fastsette vilk\u00e5r om driftstider. N\u00e5r det gjelder rekkef\u00f8lgekrav er det vist til planens punkt V bokstav f) hvor det er fastsatt at plan for beskyttelse av omgivelsene mot st\u00f8y og andre ulemper i bygge- og anleggsfasen skal f\u00f8lge s\u00f8knad om igangsetting, samt at n\u00f8dvendige beskyttelsestiltak skal v\u00e6re etablert f\u00f8r bygge- og anleggsarbeider kan igangsettes. Det er i rammes\u00f8knaden inntatt informasjon om at n\u00f8dvendige beskyttelsestiltak vil etableres f\u00f8r nedsprengingen, og i klagen er det anf\u00f8rt at kommunen kan fastsette vilk\u00e5r om dette i rammetillatelsen. Det er ogs\u00e5 anf\u00f8rt at kommunen med hjemmel i pbl. \u00a7 28-1 annet ledd kan stille krav om at sikringsplaner skal v\u00e6re godkjent f\u00f8r det kan gis tillatelse til igangsetting til nedsprenging og 3 revegetering. Dette er ogs\u00e5 noe som gir hjemmelsgrunnlag for kommunen til \u00e5 stille dette som vilk\u00e5r i en eventuell rammetillatelse. N\u00e5r det gjelder rekkef\u00f8lgekrav og beskyttelsestiltak for eksisterende boligomr\u00e5de er det i klagen vist til at det er inntatt i rammes\u00f8knad at n\u00f8dvendige beskyttelsestiltak skal v\u00e6re etablert f\u00f8r arbeid med nedsprenging og revegetering tar til. Det er i gjennomf\u00f8ringsplanen som er innsendt sammen med rammes\u00f8knad vist til \u00f8vrige beskyttelsestiltak. Klager har antatt at dette ville bli inntatt som vilk\u00e5r i en eventuell rammetillatelse. Adgang til \u00e5 stille vilk\u00e5r Det er anf\u00f8rt at kommunen har et alternativ til midlertidig forbud mot tiltak, alts\u00e5 at det stilles vilk\u00e5r i ramme- eller igangsettingstillatelse. Det er vist til at det kan stilles krav om m\u00e5nedlige rapporter for masseuttaket og gjennomkj\u00f8ringen i boligfelt. Kommunen kan foreta befaringer etter eget \u00f8nske. Det kan settes en tidsbegrensning p\u00e5 anleggsarbeidene m.m. Videre at det kan det stilles vilk\u00e5r om beregning fra uavhengig tredjepart p\u00e5 den geotekniske prosjekteringen av masseuttaket. Alternativt kan det gjennomf\u00f8res uavhengig kontroll av prosjekteringen forut for behandling av rammes\u00f8knaden. Videre er det anf\u00f8rt at det i anleggsfasen med hjemmel i pbl. \u00a7 28-1 kan stilles vilk\u00e5r om beskyttelsestiltak for eksisterende boligomr\u00e5der. Det kan stilles vilk\u00e5r om tidsbegrensning i for anleggsperioden i rammetillatelsen. Dette vil v\u00e6re et mindre inngripende tiltak enn \u00e5 sette i gang en ny planprosess. Overtredelse av tidsfrist kan f\u00f8lges opp gjennom ulovlighetsoppf\u00f8lging. Forhold som ang\u00e5r arbeidstid, st\u00f8y, st\u00f8v m.m. er ivaretatt i andre lovverk, herunder blant annet i arbeidsmilj\u00f8loven, politivedtektene, forurensningsloven m.m. Dersom kommunen har bekymringer knyttet til disse forholdene, utover det som allerede er utredet i forbindelse med planprosessen, er dette noe som kommunen kan f\u00f8lge opp i henhold til annet regelverk. Kommunen kan ogs\u00e5 stille vilk\u00e5r som ivaretar disse forholdene i en eventuell rammetillatelse. Dette s\u00e6rlig knyttet til tidsaspektet for arbeidene i steinbruddet. Myndighetsmisbruksl\u00e6ren Hva gjelder myndighetsmisbruksl\u00e6ren er det argumentert for at vedtaket er vilk\u00e5rlig og sterkt urimelig. Det er pekt p\u00e5 som vilk\u00e5rlig at konsekvensene av blant annet manglende regulering av begrensninger i anleggsperioden, ikke virker \u00e5 v\u00e6re begrunnet i annet enn en antakelse om fremtidige situasjoner. Det er i tiltakshavers interesse \u00e5 komme i gang med boligbygging, for \u00e5 sikre god utnyttelse av eiendommen, og arbeidene i steinbruddet er en forutsetning for dette. Videre hevder klager at vedtaket er vilk\u00e5rlig n\u00e5r byggeforbudet s\u00e5 sent i saken er begrunnet i forhold som har v\u00e6rt utredet og behandlet i reguleringsprosessen. Klager hevder at det er sterkt urimelig at kommunen har lagt stor og avgj\u00f8rende vekt p\u00e5 forhold som allerede er utredet i planprosessen. Saken har p\u00e5g\u00e5tt i om lag 20 \u00e5r og vil inneb\u00e6re et stort \u00f8konomisk tap for tiltakshaver i form av verdiforringelse av eiendommen, og rentetap grunnet forsinkelse som ny planprosess medf\u00f8rer. Tiltakshaver har v\u00e6rt gjennom en lang planprosess som har skapt berettiget forventning om \u00e5 kunne bygge i henhold til planen. Dette styrkes av at tiltakshaver og kommunen har gjennomf\u00f8rt planer for gjennomf\u00f8ring og fordeling av kostnader for etablering av infrastruktur i forbindelse med utbyggingsavtale. Kommunen kunne stilt vilk\u00e5r i byggetillatelse som ville ivaretatt de forhold kommunen tar opp og taler med styrke for at vedtaket er sterkt urimelig. 4 Forventningene om \u00e5 f\u00e5 bygge blir brutt som f\u00f8lge av at byggeforbudet i saken oppleves som en fullstendig tilsidesettelse av hensynet til forutberegnelighet og intensjonen bak planprosesser, og taler for at vedtaket er sterkt urimelig. De forhold som Troms\u00f8 kommune trekker fram i sin saksinnstilling fremg\u00e5r ogs\u00e5 av planbeskrivelsen. Det er ikke riktig at det har oppst\u00e5tt forhold som en ikke ble kjent med under planprosessen. Merknader som er kommet i ettertid av innsendt rammes\u00f8knad fra naboer og gjenboere er forhold som allerede ble ivaretatt under planprosessen. Kommunens anledning til \u00e5 stille midlertidig forbud mot tiltak er et sterkt virkemiddel og b\u00f8r kun v\u00e6re forespeilet unntakstilfeller, og b\u00f8r ikke brukes der eksisterende plangrunnlag nylig er vedtatt. \u00a7 13-1 \u00e5pner for kommunens frie skj\u00f8nn, men det m\u00e5 v\u00e6re et reelt behov for en ny planprosess og v\u00e6re forhold som berettiger behovet for ny planlegging. Kommunen har ikke vurdert st\u00f8yprosjekteringen som er oversendt i forbindelse med rammes\u00f8knaden eller vurdert muligheten for \u00e5 stille som vilk\u00e5r i en eventuell rammetillatelse at st\u00f8ytiltak m\u00e5 oppf\u00f8res f\u00f8r nedsprenging. Dette vurderes som sterkt urimelig. Kommunen har ikke vurdert mer rimelige og mindre inngripende alternativer, ogs\u00e5 i lys av underlagene som er sendt inn. Slik sett fremst\u00e5r begrunnelsen ogs\u00e5 som vilk\u00e5rlig. Det er innkommet etterf\u00f8lgende nabomerknader og avisoppslag i media i forbindelse med rammes\u00f8knaden. At tiltaket medf\u00f8rer st\u00f8y for eksisterende bebyggelse er ikke noe nytt for verken kommunen eller for naboer og gjenboere. Innholdet i nabomerknadene har v\u00e6rt vektet i planprosessen og kan f\u00f8lgelig ikke p\u00e5beropes i ettertid med tilbakevirkende kraft. Kommunen har ikke fremvist noen nye forhold som ikke ble gjennomg\u00e5tt og utredet gjennom planprosessen, som gir en berettiget grunn til \u00e5 nedlegge midlertidig forbud mot tiltak i steinbruddet. Administrasjonens vurdering Rettslig grunnlag for midlertidig forbud mot tiltak Midlertidig forbud mot tiltak kan vedtas etter pbl. \u00a7 13-1 f\u00f8rste ledd som lyder slik: Finner kommunen eller vedkommende myndighet at et omr\u00e5de b\u00f8r undergis ny planlegging, kan den bestemme at oppretting og endring av eiendom eller tiltak etter \u00a7 1-6 og andre tiltak som kan vanskeliggj\u00f8re planarbeidet, ikke kan settes i gang f\u00f8r plansp\u00f8rsm\u00e5let er endelig avgjort. Vilk\u00e5ret for \u00e5 nedlegge midlertidig forbud mot tiltak er at kommunen finner at et omr\u00e5de b\u00f8r undergis ny planlegging. Forbudet m\u00e5 v\u00e6re begrunnet i at det etter kommunens skj\u00f8nn er behov for \u00e5 utarbeide en ny eller endret arealplan for omr\u00e5det. Dette kan for eksempel v\u00e6re at gjeldende arealplaner er lite oppdaterte, at kommunen \u00f8nsker \u00e5 f\u00e5 p\u00e5 plass en mer detaljert regulering f\u00f8r omr\u00e5det \u00e5pnes for utbygging, eller at kommunen har endret syn p\u00e5 hva omr\u00e5det b\u00f8r nyttes til, jf. Innjord s. 376-377. Klager hevder at kommunen ikke har rettslig grunnlag for \u00e5 vedta midlertidig forbud mot tiltak under henvisning til at vedtaket er i strid med den ulovfestede l\u00e6ren om myndighetsmisbruk, herunder at kommunen har fattet et sterkt urimelig og/eller vilk\u00e5rlig vedtak. I klagen er det redegjort for ulike forhold, herunder mulighet for \u00e5 stille vilk\u00e5r i byggetillatelse, som skal underbygge at vedtaket fra kommunen er i strid med den ulovfestede myndighetsmisbruksl\u00e6ren. Vilk\u00e5r i byggetillatelse 5 Klager hevder at flere av de svakheter ved reguleringsplanen som kommunen har p\u00e5pekt i sin begrunnelse kan ivaretas ved \u00e5 stille vilk\u00e5r i byggetillatelse. Administrasjonen bemerker at kommunen ikke st\u00e5r fritt til \u00e5 stille vilk\u00e5r i en byggetillatelse. Utgangspunktet for behandling av en bygges\u00f8knad er etter pbl. \u00a7 21-4 f\u00f8lgende: \u00ab[n]\u00e5r s\u00f8knaden er fullstendig, skal kommunen snarest mulig (...), gi tillatelse dersom tiltaket ikke er i strid med bestemmelser gitt i eller i medhold av denne loven\u00bb. Regelen her er omtalt som den s\u00e5kalte \u00abbyggeretten\u00bb. Det fremg\u00e5r av forarbeidene til bestemmelsen, Ot.prp.nr.45 (2007\u20132008) s. 322, at: Hensikten med f\u00f8rste ledd for \u00f8vrig er \u00e5 klargj\u00f8re at dersom det ikke foreligger avslagsgrunn, m\u00e5 kommunen gi tillatelse, jf. f\u00f8rste ledd f\u00f8rste punktum, alternativt vedta midlertidig forbud mot tiltak. Hvis tiltaket er i samsvar med de materielle bestemmelsene, har kommunen dermed en plikt til \u00e5 innvilge s\u00f8knaden. Sivilombudsmannen har i sak 2013/2962, datert 29. juli 2014, uttalt at bygningsmyndighetene ikke har noen alminnelig ulovfestet adgang til \u00e5 avsl\u00e5 en s\u00f8knad, for eksempel fordi de mener at tiltaket kan ha u\u00f8nskede konsekvenser. I disse tilfeller er det klare utgangspunktet at kommunen kun har et alternativ til \u00e5 innvilge s\u00f8knaden, og det er \u00e5 vedta midlertidig forbud mot tiltak etter pbl. \u00a7 13-1. I enkelte tilfeller kan det v\u00e6re aktuelt \u00e5 stille vilk\u00e5r i en byggetillatelse. Marianne Reusch har i artikkelen Adgangen til \u00e5 stille vilk\u00e5r ved tillatelser etter plan- og bygningsloven, publisert i Lov og Rett 2014, fremholdt at det i hovedsak er to kategorier hjemler for \u00e5 stille vilk\u00e5r. Den f\u00f8rste gruppen er der det fremg\u00e5r en eksplisitt hjemmel til \u00e5 stille vilk\u00e5r i eller i medhold av plan- og bygningsloven. Den andre gruppen er der kommunen har hjemmel til \u00e5 avsl\u00e5 s\u00f8knaden p\u00e5 skj\u00f8nnsmessig grunnlag. I sistnevnte tilfelle kan kommunen i stedet for \u00e5 avsl\u00e5 en s\u00f8knad, innvilge denne mot at det stilles vilk\u00e5r. Reusch har videre i overnevnte artikkel med henvisning til \u00f8vrig juridisk litteratur tatt til orde for at det unntaksvis i en byggetillatelse ogs\u00e5 er mulighet for \u00e5 stille vilk\u00e5r der det ikke foreligger vilk\u00e5rshjemmel eller skj\u00f8nnsmessig avslagsgrunn. Utgangspunktet i slike tilfeller, for s\u00e5kalt lovbundne vedtak, er som nevnt at s\u00f8ker har krav p\u00e5 byggetillatelse, jf. pbl. \u00a7 21-4. Reusch \u00e5pner for at det er en begrenset mulighet for \u00e5 stille vilk\u00e5r i slike saker. Kommunen kan ikke se at det foreligger hjemmel til \u00e5 avsl\u00e5 s\u00f8knaden p\u00e5 skj\u00f8nnsmessig grunnlag. I det f\u00f8lgende vurderes klagers anf\u00f8rte hjemmelsgrunnlag for \u00e5 stille vilk\u00e5r, samt om det det kan stilles vilk\u00e5r selv om det ikke foreligger eksplisitt vilk\u00e5rshjemmel eller skj\u00f8nnsmessig avslagsgrunn for s\u00e5kalte lovbundne vedtak. Administrasjonen bemerker innledningsvis til dette at begrunnelsen for vedtaket om midlertidig forbud nettopp er manglende hjemmel til \u00e5 stille vilk\u00e5r for ivareta de p\u00e5viste svakheter ved reguleringsplanen, herunder s\u00e6rlig tidsmessig begrensning av anleggsperioden og vilk\u00e5r om opparbeidelse av infrastruktur f\u00f8r anleggsarbeidet i steinbruddet kan igangsettes. Vilk\u00e5r om begrensning av anleggsperiodens lengde og driftstider i anleggsperioden Klager har anf\u00f8rt at det kan stilles vilk\u00e5r om begrensning av anleggsperioden. Administrasjonen bemerker at det i saksframlegget knyttet til vedtak om midlertidig forbud mot tiltak er vurdert om reguleringsplanen innehar hjemmel til \u00e5 stille et vilk\u00e5r om \u00e5 begrense anleggsperioden. Konklusjonen var at reguleringsplanen ikke innehar begrensinger i anleggsperiodens lengde utover at det er krav om sikring og istandsetting av steinbruddet f\u00f8r det kan gis igangsettingstillatelse til boliger i omr\u00e5det. 6 Klager har vist til reguleringsbestemmelse i pkt. V bokstav f og anf\u00f8rt denne som grunnlag for \u00e5 begrense anleggsperioden. Bestemmelsen lyder slik: Plan for beskyttelse av omgivelsene mot st\u00f8y og andre ulemper i bygge- og anleggsfasen skal f\u00f8lge s\u00f8knad om igangsetting. Planen skal redegj\u00f8re for trafikkavvikling, massetransport, driftstider, trafikksikkerhet for g\u00e5ende og syklende, renhold og st\u00f8vdemping og st\u00f8yforhold. N\u00f8dvendige beskyttelsestiltak skal v\u00e6re etablert f\u00f8r bygge- og anleggsarbeider kan igangsettes. Bestemmelsen krever at tiltakshaver skal utarbeide en plan for beskyttelse av omgivelsene mot st\u00f8y og andre ulemper i bygge- og anleggsfasen, men stiller i seg selv ikke s\u00e6rskilte krav til hvordan dette skal l\u00f8ses. Tilsvarende reguleringsbestemmelse benyttes i flere reguleringsplaner for \u00e5 sikre at tiltakshaver legger en plan for \u00e5 avb\u00f8te st\u00f8y og andre ulemper i bygge- og anleggsfasen. En slik plan vil videre kunne avdekke manglende tillatelse fra kommunens fagenheter for midlertidig omlegging eller stenging av kommunal infrastruktur eller disponering av kommunal eiendom. Et eksempel p\u00e5 tiltak etter en slik plan kan v\u00e6re midlertidig omlegging av gang- og sykkelveg fordi eksisterende gang- og sykkelveg m\u00e5 stenges p\u00e5 grunn av anleggsarbeider. Kommunen kan ved byggesaksbehandlingen vurdere denne planen opp mot bestemmelser i plan- og bygningslovgivningen, men kan ikke stille s\u00e6rskilte vilk\u00e5r i tillatelsen uten hjemmel for slike vilk\u00e5r. Etter administrasjonens vurdering gir ikke reguleringsbestemmelsen i V bokstav f hjemmel til \u00e5 fastsette vilk\u00e5r om begrensning i anleggsperiodens lengde. Det er i klagen vist til at kommunen v/enhet for Park- og friluft skal godkjenne de tekniske detaljplanene f\u00f8r anleggsarbeidene skal starte. Administrasjonen oppfatter dette som et anf\u00f8rt grunnlag for \u00e5 fastsette en tidsbegrensning av anleggsperioden. Administrasjonen viser til at det ved utbygging av offentlig gr\u00f8nnstruktur, herunder blant annet offentlig friomr\u00e5de, i Kommuneplanens arealdel 2017 - 2026, plan 142, pkt. 11.1.3 er krav om at dette skal skje i samsvar med tekniske detaljplaner godkjent av det til enhver tid ansvarlige organ i kommunen. Hensikten med tekniske detaljplaner, og den kommunale behandlingen, er \u00e5 bidra til at det offentlige friomr\u00e5det f\u00e5r riktig funksjon, innhold og kvalitet, herunder at krav, fastsatt i Kommunale normer for Veg- og gr\u00f8ntanlegg for Troms\u00f8 kommune, overholdes. Videre er hensikten med kommunens gjennomgang \u00e5 bidra til at feil og mangler avdekkes p\u00e5 et tidlig stadium slik at endringer kan gjennomf\u00f8res p\u00e5 en rimeligst mulig m\u00e5te. Godkjenning av tekniske detaljplaner er en ekstra kvalitetssikring for \u00e5 oppn\u00e5 dette. Administrasjonen kan ikke se at kommunens kommunaltekniske normer innehar bestemmelser som kan gi kommunen v/enhet for Park- og friluft mulighet for \u00e5 stille vilk\u00e5r om tidsbegrensning av anleggsperioden. P\u00e5 denne bakgrunn vurderer administrasjonen at det ikke foreligger vilk\u00e5rshjemmel for \u00e5 tidsbegrense anleggsperioden. I det videre vurderes det om det kan stilles vilk\u00e5r om tidsbegrensning av anleggsperioden for lovbundne vedtak. Reusch skriver at denne adgangen m\u00e5 avgrenses til tilfeller der det aksepteres at \u00abdet p\u00e5legges plikter p\u00e5 et detaljniv\u00e5 som det ikke vil v\u00e6re naturlig \u00e5 fastsette bestemmelser om i arealplan eller planbestemmelser, samt forhold av en s\u00e5 beskjeden karakter at det vil v\u00e6re un\u00f8dvendig byr\u00e5kratisk og kostnadskrevende \u00e5 g\u00e5 veien om midlertidig byggeforbud og revisjon av plan for \u00e5 etablere grunnlag for vilk\u00e5ret\u00bb. Administrasjonen vurderer at en tidsbegrensing av anleggsperiode er et sp\u00f8rsm\u00e5l som krever n\u00e6rmere vurdering og som b\u00f8r v\u00e6re gjenstand for medvirkning fra sektormyndigheter, beboere og andre ber\u00f8rte. Administrasjonen vurderer at en slik tidsbegrensning naturlig h\u00f8rer hjemme i reguleringsplanen. Tidsbegrensning av et s\u00e5pass omfattende anleggsarbeid vurderes videre til ikke \u00e5 v\u00e6re av beskjeden karakter, slik at det ikke vil v\u00e6re un\u00f8dvendig byr\u00e5kratisk og 7 kostnadskrevende \u00e5 g\u00e5 veien om midlertidig byggeforbud, og endring av reguleringsplan for \u00e5 etablere grunnlag for vilk\u00e5ret. P\u00e5 denne bakgrunn finner administrasjonen at det ikke er rettslig adgang til \u00e5 stille vilk\u00e5r om begrensning av anleggsperiodens lengde. Dette forhold har v\u00e6rt en sentral del av begrunnelsen for \u00e5 anbefale vedtak om midlertidig forbud mot tiltak. Vilk\u00e5r om begrensninger av daglige driftstider i anleggsperioden Klager har anf\u00f8rt at det kan stilles vilk\u00e5r om begrensninger av daglige driftstider i anleggsperioden. Administrasjonen er ikke uenig i at det kan stilles vilk\u00e5r om driftstider i anleggsperioden. Vi viser til saksframlegget s. 10 der det fremg\u00e5r at reguleringsbestemmelse IV bokstav e stiller krav til at St\u00f8yreduserende tiltak m\u00e5 gjennomf\u00f8res iht. \u201cMilj\u00f8plan for Steinbruddet i Kroken\u201d og st\u00f8yutredning fra Reinertsen AS. I Milj\u00f8plan for Steinbruddet i Kroken er det i pkt. 7.2 og 7.4 stilt krav om at sprenging, steinknusing, og spunting, samt st\u00f8yintensive tiltak skal gjennomf\u00f8res mellom kl 07 og 19. Administrasjonen vurderer at dette er hjemmelsgrunnlag for \u00e5 stille vilk\u00e5r om driftstider for st\u00f8yintensive arbeider innenfor dette tidsrom. Det er imidlertid i st\u00f8yutredningen fra Reinertsen anbefalt ytterligere begrensning av driftstid i punkt 3.1 til mellom kl 08 og 16 for virksomhet n\u00e6rmest etablert boligbebyggelse. Dette er en anbefaling, og gir etter administrasjonens vurdering ikke en klar hjemmel til \u00e5 stille vilk\u00e5r om slik tidsbegrensning. Administrasjonen vurderer imidlertid at det vil kunne fastsettes slikt vilk\u00e5r i byggetillatelse for lovbundet vedtak, jf. Reusch uttalelser i overnevnte artikkel. Administrasjonen vurderer at slik ytterligere begrensing i daglige driftstider for de mest st\u00f8yintensive arbeidene vil v\u00e6re av en s\u00e5 \u00abbeskjeden karakter at det vil v\u00e6re un\u00f8dvendig byr\u00e5kratisk og kostnadskrevende \u00e5 g\u00e5 veien om midlertidig byggeforbud og revisjon av plan for \u00e5 etablere grunnlag for vilk\u00e5ret\u00bb. Administrasjonen understreker likevel at saken rettslig sett ikke er klar. Det er derfor fare for at Fylkesmannen i klagesak vil kunne innta et annet standpunkt. Som nevnt har ikke administrasjonen v\u00e6rt uenig i at det kan stilles vilk\u00e5r om daglige driftstider i anleggsperioden, og dette forholdet har ikke v\u00e6rt avgj\u00f8rende for anbefaling om midlertidig forbud mot tiltak. Administrasjonen holder likevel fast ved at det i en planprosess b\u00f8r vurderes at det presiseres at driftstidene inntas i planbestemmelsene og eventuelt innskrenkes ytterligere. Masseuttak I forhold til masseuttak og utkj\u00f8ring gjennom etablert boligfelt er det i klagen vist til at dette er forhold som allerede er utredet og behandlet i planprosessen. Reguleringsplanen forutsetter et uttak p\u00e5 281 000 m3 masser, i rammes\u00f8knad er det oppgitt et uttak p\u00e5 652 000 m3 masser og i etterf\u00f8lgende tilsvar til varsel om byggeforbud oppgitt at riktig st\u00f8rrelse p\u00e5 uttaket er 199 666 m3 masser. Forskjellen i st\u00f8rrelse p\u00e5 masseuttaket skyldes at den geotekniske prosjekteringen ikke var ferdigstilt p\u00e5 tidspunkt for innsending av rammes\u00f8knad. Det er videre vist til at kommunens henvisning til 10 m3 masser per lastebil ikke er korrekt. Videre er det vist til innstillingen til vedtak ifm. kommunestyrets behandling av plansaken og argumentert for disse forhold har blitt utredet og behandlet i planprosessen. Administrasjonen er ikke uenig i at det er foretatt vurderinger av masseuttak og utkj\u00f8ring i planprosessen. Som p\u00e5pekt i saksframlegget i forbindelse med vedtak om midlertidig forbud kan de store variasjonene i beregningene av mengde overskuddsmasser skape tvil, og det ville v\u00e6rt en fordel med en beregning fra en tredjepart med tilsvarende n\u00f8yaktighet som beregningen utf\u00f8rt av Sweco, jf. notat av 29. oktober 2019. For \u00f8vrig vil en i forbindelse med endring av reguleringsplanen kunne vurdere \u00e5 stille et tak p\u00e5 antall kubikk overskuddsmasser som tillates tatt ut av omr\u00e5det, hvilket administrasjonen ikke kan se har blitt vurdert i planprosessen. 8 Administrasjonen kan ikke se at det foreligger noen klart hjemmel til \u00e5 fastsette vilk\u00e5r om begrensning av masseuttak, og at slikt vilk\u00e5r heller ikke kan fastsettes i byggetillatelse for lovbundet vedtak, jf. Reusch uttalelser i overnevnte artikkel. Administrasjonen vurderer at en begrensning av masseuttak er et sp\u00f8rsm\u00e5l som krever n\u00e6rmere vurdering og som b\u00f8r v\u00e6re gjenstand for medvirkning fra sektormyndigheter, beboere og andre ber\u00f8rte. Administrasjonen vurderer at en slik begrensning naturlig h\u00f8rer hjemme i reguleringsplanen, og ikke er av en s\u00e5 beskjeden karakter at det vil v\u00e6re un\u00f8dvendig byr\u00e5kratisk og kostnadskrevende \u00e5 g\u00e5 veien om midlertidig byggeforbud og endring av reguleringsplan for \u00e5 etablere grunnlag for vilk\u00e5ret. P\u00e5 denne bakgrunn finner administrasjonen at det ikke er rettslig adgang til \u00e5 stille vilk\u00e5r om begrensning av masseuttak. Rekkef\u00f8lgekrav for etablering av infrastruktur knyttet til anleggsperioden I saksframlegget til vedtak om midlertidig forbud ble det vurdert at reguleringsplanen mangler krav til opparbeidelse av infrastruktur f\u00f8r anleggsfasen starter. Planen innehar rekkef\u00f8lgekrav med krav om st\u00f8yskjerming langs kommunale veger i omr\u00e5det, opparbeidelse av veger, fortau og kryssl\u00f8sning Troms\u00f8ysundvegen \u2013 Planetvegen. Felles for alle disse kravene er imidlertid at de ikke inntrer f\u00f8r det skal gis igangsettingstillatelse til boliger, eller etter et visst antall boenheter er etablert. I klagen er det vist til reguleringsplanens punkt V bokstav f) hvor det er fastsatt at plan for beskyttelse av omgivelsene mot st\u00f8y og andre ulemper i bygge- og anleggsfasen skal f\u00f8lge s\u00f8knad om igangsetting, samt at n\u00f8dvendige beskyttelsestiltak skal v\u00e6re etablert f\u00f8r bygge- og anleggsarbeider kan igangsettes. Videre er det trukket frem uttalelser fra kommunen v/Seksjon for eiendom, samt Park- og friluft i epostkorrespondanse fra mai 2019. Det er ogs\u00e5 vist til at det i rammes\u00f8knaden er inntatt informasjon om at n\u00f8dvendige beskyttelsestiltak vil etableres f\u00f8r nedsprengingen. I klagen er det anf\u00f8rt at kommunen kan fastsette vilk\u00e5r om n\u00f8dvendige beskyttelsestiltak i rammetillatelsen. Reguleringsplanens punkt V bokstav f) er omtalt ovenfor. Administrasjonen bemerker at bestemmelsen i seg selv ikke stiller s\u00e6rskilte krav til hvordan beskyttelse av omgivelsene mot st\u00f8y og andre ulemper i bygge- og anleggsfasen skal utf\u00f8res, men stiller krav om at slik plan skal foreligge. Videre skal den redegj\u00f8re for n\u00f8dvendige tiltak, og det er fastsatt at disse skal v\u00e6re p\u00e5 plass n\u00e5r anleggsarbeider starter. Utbyggingsprosjektet knyttet til steinbruddet skiller seg fra de fleste andre utbygginger ved at utbyggingen forutsetter en fase med mer industriliknende aktivitet i form av uttak av masser som forventes \u00e5 ta flere \u00e5r. Administrasjonen vurderer at dette utl\u00f8ser et behov for forbedret infrastruktur i omr\u00e5det allerede i forbindelse med oppstart av anleggsarbeidene, herunder blant annet permanent fortau langs Planetvegen mellom Troms\u00f8ysundvegen og Diamantvegen. Administrasjonen kan ikke se at slike krav kan fremsettes med hjemmel i reguleringsplanens bestemmelse V bokstav f). Uttalelser fra kommunen v/Seksjon for eiendom, samt Park- og friluft kan etter administrasjonens vurdering ikke tas til inntekt for at det kan stilles vilk\u00e5r om opparbeidelse av infrastruktur f\u00f8r anleggsperioden. For \u00f8vrig opplyses det at Sweco i denne epostkorrespondansen har stilt seg sp\u00f8rrende til angivelige rekkef\u00f8lgekrav om infrastruktur f\u00f8r oppstart av anleggsarbeider, jf. epost av 8. mai 2019. 9 Flyfoto. Massene skal transporteres ut via Diamantvegen og Planetvegen til Troms\u00f8ysundvegen. Administrasjonen finner videre ikke at det kan stilles vilk\u00e5r om opparbeidelse av infrastruktur f\u00f8r anleggsfasen starter for lovbundne vedtak, jf. Reusch Adgangen til \u00e5 stille vilk\u00e5r ved tillatelser etter plan- og bygningsloven, publisert i Lov og Rett 2014. Administrasjonen vurderer at fastsettelse av slike rekkef\u00f8lgekrav om infrastruktur krever n\u00e6rmere vurdering og naturlig h\u00f8rer hjemme i reguleringsplanen. Dette vurderes til ikke \u00e5 v\u00e6re av en s\u00e5 beskjeden karakter at det vil v\u00e6re un\u00f8dvendig byr\u00e5kratisk og kostnadskrevende \u00e5 g\u00e5 veien om midlertidig byggeforbud og revisjon av plan for \u00e5 etablere grunnlag for vilk\u00e5ret. P\u00e5 denne bakgrunn finne administrasjonen at det ikke er rettslig adgang til \u00e5 stille vilk\u00e5r om opparbeidelse av n\u00f8dvendig infrastruktur f\u00f8r anleggsfasen starter. Dette forhold har v\u00e6rt en sentral del av begrunnelsen for \u00e5 anbefale vedtak om midlertidig forbud mot tiltak. Plan- og bygningsloven \u00a7 28-1 annet ledd Klager har anf\u00f8rt at kommunen med hjemmel i pbl. \u00a7 28-1 annet ledd kan stille krav om at sikringsplaner skal v\u00e6re godkjent f\u00f8r det kan gis tillatelse til igangsetting til nedsprenging og revegetering. Dette er ogs\u00e5 noe som gir hjemmelsgrunnlag for kommunen til \u00e5 stille dette som vilk\u00e5r i en eventuell rammetillatelse. Pbl. \u00a7 28-1 f\u00f8rste ledd lyder slik: 10 Grunn kan bare bebygges, eller eiendom opprettes eller endres, dersom det er tilstrekkelig sikkerhet mot fare eller vesentlig ulempe som f\u00f8lge av natur- eller milj\u00f8forhold. Det samme gjelder for grunn som utsettes for fare eller vesentlig ulempe som f\u00f8lge av tiltak. Bestemmelsene skal generelt sikre at areal som er s\u00e6rlig utsatt for skade eller ulempe p\u00e5 grunn av naturgitte eller milj\u00f8messige forhold ikke blir utnyttet til byggegrunn. Hvis byggetomten ikke tilfredsstiller kravene her, er bestemmelsen en selvstendig hjemmel for avslag p\u00e5 s\u00f8knad jf. Innjord Plan- og bygningsloven [lov av 2008] med kommentarer [2010] s. 769-770. Etter \u00a7 28-1 annet ledd f\u00f8lger det videre at: For grunn som ikke er tilstrekkelig sikker, skal kommunen om n\u00f8dvendig nedlegge forbud mot opprettelse eller endring av eiendom eller oppf\u00f8ring av byggverk, eller stille s\u00e6rlige krav til byggegrunn, bebyggelse og uteareal. Etter denne bestemmelsen skal kommunen om n\u00f8dvendig vedta byggeforbud for byggegrunn som ikke frembyr n\u00f8dvendig sikkerhet etter f\u00f8rste ledd. Videre kan kommunen stille vilk\u00e5r i en byggetillatelse om s\u00e6rlige krav til byggegrunnen, bebyggelsen eller utearealet, herunder n\u00f8dvendige sikringstiltak. Administrasjonen kan imidlertid ikke se at bestemmelsen gir hjemmel til \u00e5 avhjelpe svakhetene i reguleringsplanen med vilk\u00e5r i byggetillatelse, herunder s\u00e6rlig vilk\u00e5r om begrensning av anleggsperiodens lengde og krav til opparbeidelse av n\u00f8dvendig infrastruktur. Vurdering av om vedtaket er vilk\u00e5rlig eller sterkt urimelig Klager har anf\u00f8rt at vedtaket mangler hjemmel som f\u00f8lge av at avgj\u00f8relsen er vilk\u00e5rlig og sterkt urimelig. En avgj\u00f8relse kan anses vilk\u00e5rlig dersom det er ut\u00f8vd et skj\u00f8nn, men hvor viktige hensyn er oversett eller tillagt overdreven vekt, jf. Eckhoff/Smith Forvaltningsrett, 8. utgave, s. 380. Konsekvensen av at et vedtak anses vilk\u00e5rlig vil kunne bli at vedtaket er ugyldig. Vedtaket om midlertidig forbud mot tiltak er blant annet begrunnet i behov for \u00e5 tidsbegrense anleggsperioden. Klager hevder avgj\u00f8relsen p\u00e5 dette grunnlag er vilk\u00e5rlig idet det er i tiltakshavers interesse \u00e5 komme i gang med boligbygging, for \u00e5 sikre god utnyttelse av eiendommen. Administrasjonen vurderer at det er h\u00f8yst relevant \u00e5 vektlegge behov for \u00e5 regulere tidsbegrensning av anleggsperioden og at dette momentet ikke er tillagt overdreven vekt ved vurderingen. Det vises til saksframlegget til vedtaket der det fremg\u00e5r at: Anleggsfasen vil gi \u00f8kt st\u00f8y, potensielle st\u00f8vproblemer og \u00f8kt trafikk. Anleggsfasen vil kunne redusere omr\u00e5dets attraktivitet og opplevd bokvalitet kan bli redusert. Krav om ferdigstillelse innen en viss frist vil skape st\u00f8rre forutsigbarhet for beboere, brukere av omr\u00e5det og andre som vurderer \u00e5 etablere seg her. Videre vises det til hensyn som det etter pbl. \u00a7 3-1 skal vektlegges ved planlegging etter loven. Her fremg\u00e5r det blant av f\u00f8rste ledd bokstav e og f at planlegging skal legge til rette for gode bomilj\u00f8er og gode oppvekst- og levek\u00e5r, samt fremme befolkningens helse. Etter administrasjonens vurdering taler disse hensyn for at det b\u00f8r fastsettes tidsbegrensing av anleggsperioden i reguleringsplanen og at lengden ikke skal styres fullt ut av utbygger. Administrasjonen finner ikke at avgj\u00f8relsen er vilk\u00e5rlig p\u00e5 dette grunnlag. Klager hevder videre at vedtaket er vilk\u00e5rlig fordi det har kommet sent i prosessen og er begrunnet i forhold som har v\u00e6rt utredet og behandlet i reguleringsprosessen. 11 Administrasjonen viser til saksframlegget til vedtaket s. 7 der det fremg\u00e5r at fristen for midlertidig forbud mot tiltak etter pbl. \u00a7 13-1 annet ledd er oppfylt. Administrasjonen kan videre ikke se kommunen i vurdering av midlertidig forbud mot tiltak er forhindret fra \u00e5 vektlegge forhold som har blitt vurdert i planprosessen. Et slikt standpunkt vil i s\u00e5 fall si at kommunen vil v\u00e6re forhindret fra \u00e5 vedta midlertidig forbud mot tiltak selv om man i ettertid blir oppmerksom p\u00e5 mangler som kan f\u00e5 uheldige konsekvenser. For \u00f8vrig kan ikke administrasjonen se at de sentrale deler av begrunnelsen for midlertidig forbud, herunder tidsbegrensning av anleggsperioden og innslagspunkt for rekkef\u00f8lgekrav om infrastruktur f\u00f8r anleggsstart, har hatt noe fremtredende plass i vurderingene i planprosessen. Administrasjonen finner at vedtaket ikke kan anses vilk\u00e5rlig. Klager har videre anf\u00f8rt at vedtaket mangler hjemmel som f\u00f8lge av at avgj\u00f8relsen sterkt urimelig. Terskelen for \u00e5 anse et forvaltningsvedtak som sterkt eller grovt urimelig er h\u00f8y, jf. Rt. 1997 s. 1795 hvor H\u00f8yesterett uttalte at det skal sv\u00e6rt mye til f\u00f8r forvaltningsavgj\u00f8relser underkjennes p\u00e5 grunn av urimelighet. Klager har argumentert for at vedtaket er sterkt urimelig blant annet fordi det er lagt stor og avgj\u00f8rende vekt p\u00e5 forhold som allerede er utredet i planprosessen, og at vedtaket medf\u00f8rer et stort \u00f8konomisk tap for tiltakshaver i form av verdiforringelse av eiendommen samt rentetap grunnet forsinkelse som ny planprosess medf\u00f8rer. Administrasjonen har forst\u00e5else for at saken kan oppleves som urimelig for tiltakshaver. Kommunen m\u00e5 imidlertid ved sin behandling av saken vektlegge hensynet til andre interesser enn bare utbyggers. Det er vedtatt et midlertidig forbud mot tiltak slik at kommunen skal f\u00e5 anledning til \u00e5 endre reguleringsplanen. Dette for blant annet \u00e5 sikre begrensning av anleggsperioden, og at det blir stilt krav om opparbeidelse av n\u00f8dvendig infrastruktur f\u00f8r anleggsstart av hensyn beboere og brukere av omr\u00e5det. Administrasjonen finner vanskelig \u00e5 kunne legge til grunn at tiltakshaver blir p\u00e5f\u00f8rt et betydelig \u00f8konomisk tap som f\u00f8lge av et midlertidig forbud mot tiltak. Vedtaket medf\u00f8rer at tillatelse til anleggsarbeidet blir utsatt til endringer av reguleringsplanen er avklart i en planprosess. I s\u00e5 m\u00e5te kan ikke arbeidet som er nedlagt i saken anses forgjeves. Administrasjonen finner ikke at vedtaket kan anses sterkt urimelig. Administrasjonens oppsummering Midlertidig forbud mot tiltak kan vedtas etter pbl. \u00a7 13-1 n\u00e5r det etter kommunens skj\u00f8nn er behov for \u00e5 utarbeide en ny eller endret arealplan for omr\u00e5det. Vedtaket er begrunnet i at krav til anleggsperioden i for liten grad blitt belyst og sikret i reguleringsbestemmelser i forbindelse med planprosessen, herunder blant annet ved at reguleringsplanen ikke innehar tidsmessig begrensning av anleggsperioden og mangler krav til opparbeidelse av infrastruktur f\u00f8r anleggsfasen starter. Administrasjonen finner ikke at de p\u00e5viste svakheter ved reguleringsplanen kan avhjelpes med vilk\u00e5r i byggetillatelse. Videre har administrasjonen kommet til at vedtaket ikke kan anses vilk\u00e5rlig eller sterkt urimelig, og at kommunen har rettslig grunnlag for vedtak om midlertidig forbud mot tiltak. 12 Det anbefales at klagen ikke tas til f\u00f8lge og at saken oversendes Fylkesmannen for endelig avgj\u00f8relse. Konklusjon Klagen tas ikke til f\u00f8lge. Vedtakskompetanse Kommune- og byutviklingsutvalget Vedlegg St\u00f8yutredning Lunheim - Reinertsen AS Driftsplan - plan for istandsetting og sikring Forh\u00e5ndsvarsel Merknader fra Sweco med vedlegg Pk_1743 Bestemmelser_1743 Sf_1743 Planbeskrivelse Milj\u00f8plan for Steinbruddet i Kroken Saksprotokoll FSK sak 376/19, Eiendommen 15/1547 mfl., midlertidig forbud mot tiltak, politisk behandling, 03.12.2019 SV_ Sak 376_19 - Steinbuddet p\u00e5 Lunheim_Kroken - fristavbrytende klage p\u00e5 vedtak om byggeforbud .msg 2020.01.14 Klage p\u00e5 vedtak om midlertidig byggeforbud.pdf VS_ Lunheim Utbyggingsavtale.msg 13 "
}