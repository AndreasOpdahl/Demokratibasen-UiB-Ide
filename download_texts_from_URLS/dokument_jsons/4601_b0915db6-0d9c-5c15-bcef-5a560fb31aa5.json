{
  "dokument_id": "b0915db6-0d9c-5c15-bcef-5a560fb31aa5",
  "doc_type": "case_attachment",
  "kommune": 4601,
  "tittel": "Fana gnr 10 bnr 945 \u00d8vre S\u00e6dalsvegen 131D. Klage over avslag p\u00e5 s\u00f8knad om tilbygg.PDF",
  "url": "https://bergen.kommune.no/politikere-utvalg/api/fil/bk360/10095245/Fana-gnr-10-bnr-945-Ovre-Saedalsvegen-131D-Klage-over-avslag-pa-soknad-om-tilbygg-PDF",
  "tekst": " Byr\u00e5d for byutvikling Fullmaktssak /23 Saksframstilling V\u00e5r referanse: 2023/66753-7 Fana gnr 10 bnr 945 \u00d8vre S\u00e6dalsvegen 131D. Klage over avslag p\u00e5 s\u00f8knad om tilbygg Hva saken gjelder: Saken gjelder klage over avslag p\u00e5 s\u00f8knad om oppf\u00f8ring av tilbygg p\u00e5 2 etasjer p\u00e5 rekkehus. Oms\u00f8kte tiltak har et oppgitt bruksareal p\u00e5 39,5 m2 og en tomteutnyttelse oppgitt til \u00e5 v\u00e6re 40,5 %-BYA. Avslaget ble gitt den 11.05.2023 da en kom til at det ikke forel\u00e5 rettslig grunnlag for \u00e5 dispensere fra reguleringsbestemmelse \u00a7 5.4 om tomteutnyttelse. Tiltaket innehar heller ikke tilfredsstillende visuelle kvaliteter, jf. pbl. \u00a7 29-2. Vedtaket er p\u00e5klaget den 23.05.2023 av ansvarlig s\u00f8ker Byggraad Bergen AS p\u00e5 vegne av tiltakshaver Petter Storetvedt. Eiendommen omfattes av reguleringsplan 1687000 FANA/\u00c5RSTAD. DEL AV GNR 7 OG 10, \u00d8VRE S\u00c6DAL ikrafttredelsesdato 20.06.2005 og er regulert til felt B-G, konsentrert sm\u00e5husbebyggelse. Kommuneplanens arealdel (KPA 2018), vedtatt i Bystyret 19.06.2019, viser eiendommen som \u00f8vrig byggesone. Det er s\u00f8kt om dispensasjon fra reguleringsbestemmelse \u00a7 5.4 og pbl. \u00a7 29-4, jf. pbl. \u00a7 19-1. Ansvarlig s\u00f8ker opplyser at det er foretatt nabovarsling i samsvar med bestemmelsene i pbl. \u00a7 21-3, og det er mottatt merknad fra Hilde Vatn\u00f8y og Per-Magnus Hagen (gbnr. 10/939). Nabo viser til at tiltaket vil medf\u00f8re vesentlig ulemper i form av reduserte lys- og solforhold. S\u00f8ker har i sitt tilsvar p\u00e5pekt at rekkehusene naturlig kaster skygge mot nabos husrekke, men at tilbygget ikke vil redusere lys- eller solforhold utover dette. Plan- og bygningsetaten har ikke inng\u00e5ende tatt stilling til merknaden av hensyn til \u00f8vrige avslagsgrunner. Klage: Tilbygget er prosjektert av respekt for \u00e5 ikke forstyrre eksisterende og opprinnelig preg p\u00e5 husrekkens fasadetrykk. Tilbygget er f\u00f8lgelig trukket tilbake fra frontfasaden som medf\u00f8rer at tilbygget kun er synlig fra et sv\u00e6rt begrenset areal. Tilbygget underordner seg dermed det eksisterende bolighuset. Klager stiller i denne sammenheng sp\u00f8rsm\u00e5l ved om en skal ta mer hensyn til arkitektens opprinnelige tanker enn de aktuelle beboernes behov. Klager viser ellers til sammenlignbare tilfeller, der det er gitt tillatelse til lignende tilbygg p\u00e5 \u00d8vre S\u00e6dalsvegen 115 og \u00d8vre S\u00e6dalsvegen 181G. Eiendommene er plassert innenfor samme reguleringsplan og har i hovedsak v\u00e6rt avhengig av samme dispensasjoner. Det vises til klagen i sin helhet. Fagetatens vurdering og anbefaling: Plan- og bygningsetaten som fagetat opprettholder sin vurdering om at vilk\u00e5rene for dispensasjon i pbl. \u00a7 19-2 ikke er oppfylt for \u00e5 gi dispensasjon fra reguleringsbestemmelsen \u00a7 5.4. Det vises i hovedsak til de samme momenter som gj\u00f8r seg gjeldende for vurderingen om krav til gode visuelle kvaliteter etter pbl. \u00a7 29-2. Fagetaten viser til at bygningsmassen gjenkjennes med repetitivt 4 like store boenheter pr. rekke, med knapp detaljering og stram 1 fasadeartikulasjon. Tilbygget bygger ned det arkitektoniske konseptet b\u00e5de med tanke p\u00e5 st\u00f8rrelse og utforming. Dette gjenspeiler seg ogs\u00e5 med hensyn til behov for dispensasjon fra regulerte krav til tomteutnyttelse. Hva gjelder anf\u00f8rsel om usaklig forskjellsbehandling, viser fagetaten i hovedsak til at tiltakene er skiller seg hverandre med hensyn til form og detaljer. Dessuten er vedtakene fattet f\u00f8r KPA 2018 tr\u00e5de i kraft. Fokuset p\u00e5 og kravene til visuelle kvaliteter, er i den forbindelse skjerpet. Sakene er verken faktisk eller rettslig like. Det vises til fagetatens notat av 01.12.2023 i sin helhet. Byr\u00e5dens vurdering og konklusjon: Byr\u00e5den har vurdert saken p\u00e5 nytt med bakgrunn i mottatt s\u00f8knad og sakens dokumenter for \u00f8vrig, og er kommet til at klagen kan tas til f\u00f8lge. Dispensasjon fra reguleringsplanen \u00a7 5.4 om tomteutnyttelse, jf. pbl. \u00a7 19-2 Oms\u00f8kte eiendom er plassert innenfor reguleringsplanens felt B-G, og maksimal tomteutnyttelse er angitt til 25 %-BYA, jf. \u00a7 5.4. Oms\u00f8kte tiltak medf\u00f8rer en \u00f8kning fra etablert tomteutnyttelse p\u00e5 31,2 %-BYA til 40,5 %-BYA, og tiltaket er f\u00f8lgelig avhengig av oms\u00f8kte dispensasjon, jf. pbl. \u00a7 19-1. Vilk\u00e5rene for \u00e5 dispensere f\u00f8lger av pbl. \u00a7 19-2 andre ledd hvor det fremg\u00e5r at: \u00abDispensasjon kan ikke gis dersom hensynene bak bestemmelsen det dispenseres fra, hensynene i lovens form\u00e5lsbestemmelse eller nasjonale eller regionale interesser, blir vesentlig tilsidesatt. Fordelene ved \u00e5 gi dispensasjon skal v\u00e6re klart st\u00f8rre enn ulempene\u00bb. Krav til maksimal tomteutnyttelse skal blant annet sikre forutsigbarhet i forhold til st\u00f8rrelse p\u00e5 bolig, samt arkitektur. \u00d8vre S\u00e6dalsvegen 131D inng\u00e5r i et etablert bygningsmilj\u00f8 best\u00e5ende av rekkehusbebyggelse med et tydelig enhetlig uttrykk. Bestemmelsen om maksimal tomteutnyttelse skal sikre \u00e5 bevare fotavtrykket og unng\u00e5 bit for bit-nedbygging av disse forhold. Byr\u00e5den er imidlertid av den oppfatning at det er foretatt gode arkitektoniske grep for at tilbygget i minst mulig grad skal p\u00e5virke det visuelle uttrykket. Det vises i hovedsak til at tilbygget videref\u00f8rer eksisterende fasadeuttrykk. Dessuten er tilbygget trukket tilbake fra fasaden, slik at det i minst mulig grad vil inng\u00e5 som et synlig element i bygningsmilj\u00f8et. Av hensyn til terrenget og vegetasjonen, er det ogs\u00e5 begrenset hvilken betydning tilbygget har for omr\u00e5det for \u00f8vrig. Se ellers vurderingen om tiltakets visuelle kvaliteter. Etter en samlet vurdering, er byr\u00e5den kommet til at hensynene ikke blir \u00abvesentlig tilsidesatt\u00bb, jf. pbl. \u00a7 19-2 annet ledd. Med begrenset betydning for det visuelle uttrykket, finner ikke byr\u00e5den nevneverdige ulemper knyttet til oms\u00f8kte utbygging. I denne sammenheng anser ikke byr\u00e5den det n\u00e6rliggende at dispensasjon vil kunne skape en uheldig forventning som kan medf\u00f8re at omr\u00e5det blir ytterligere og vilk\u00e5rlig oppstykket over tid. Det vises til at eiendommene i det vesentligste alt er bebygd med infrastruktur m.m. Fordelene ved oms\u00f8kte dispensasjon, er at tiltakshaver kan oppn\u00e5 \u00f8kt bokvalitet. Oms\u00f8kte dispensasjon medf\u00f8rer positiv videreutvikling av egen eiendom til fordel av boligsammensetningen i kommunen. Dette begrenser press p\u00e5 ubebygde arealer, og er etter byr\u00e5dens syn en vesentlig fordel for kommunens areal- og ressursdisponering. All den tid det lar seg gjennomf\u00f8res uten vesentlige avvik fra overordnede planer og eksisterende situasjon, vil en kunne oppn\u00e5 en \u00f8nsket utvikling som ivaretar skiftende tekniske og personlige krav. Fordelene er \u00abklart st\u00f8rre enn ulempene\u00bb, jf. pbl. \u00a7 19-2 annet ledd. Byr\u00e5den er etter dette kommet til at de rettslige vilk\u00e5rene for \u00e5 dispensere er oppfylt, jf. pbl. \u00a7 19-2 annet ledd. Etter pbl. \u00a7 19-2 f\u00f8rste ledd er det da opp til forvaltningens frie skj\u00f8nn om 2 det skal dispenseres, jf. formuleringen om at kommunen \u00abkan\u00bb gi varig eller midlertidig dispensasjon. I dette tilfellet er byr\u00e5den av den oppfatning at det kan gis dispensasjon. Pbl. \u00a7 29-4 andre ledd Tiltaket skal oppf\u00f8res helt i nabogrensen mot gbnr. 10/931, og kommer derfor i strid med pbl. \u00a7 29-4 andre ledd. Eiere av gbnr. 10/931 har gitt skriftlig samtykke til plasseringen. Kommunen \u00abkan [derfor] godkjenne\u00bb at byggverket plasseres n\u00e6rmere enn det \u00a7 29-4 andre ledd tillater, jf. pbl. \u00a7 29-4 tredje ledd. Byr\u00e5den har vurdert nabomerknadene i saken og ansvarlig s\u00f8kers kommentarer, og mener at lys- og solforhold ikke i nevneverdig grad blir redusert ved oms\u00f8kte tiltak. Ulempene overstiger i ethvert tilfelle ikke det som m\u00e5 v\u00e6re p\u00e5regnelig i et tettbebygd bomilj\u00f8. Byr\u00e5den godkjenner med dette plasseringen, jf. pbl. \u00a7 29-4 tredje ledd bokstav a. Visuelle kvaliteter, jf. pbl. \u00a7 29-2 Det f\u00f8lger av pbl. \u00a7 29-2 at \u00abethvert tiltak [...] skal prosjekteres og utf\u00f8res slik at det etter kommunens skj\u00f8nn innehar gode visuelle kvaliteter b\u00e5de i seg selv og i forhold dets funksjon og dets bygde og naturlige omgivelser og plassering. Ved tiltak som knytter seg til et eksisterende byggverks ytre, kan kommunen i vurderingen legge vekt p\u00e5 hensynet til viktige historiske, arkitektoniske og andre kulturelle verdier\u00bb. Fagetaten mener at tilbygget bygger ned det arkitektoniske konseptet ved at boligens fotavtrykk endrer seg, b\u00e5de med tanke p\u00e5 st\u00f8rrelse og utforming. Byr\u00e5den er p\u00e5 sin side av den oppfatning at tilbyggets utforming er tilpasset den eksisterende situasjonen. En ivaretar byggeh\u00f8yden og harmonerer utformingen med eksisterende fasadeuttrykk. Dessuten er tilbygget plassert slik at dets betydning for det visuelle uttrykket er begrenset i st\u00f8rst mulig grad. Samlet sett er byr\u00e5den kommet til at tilbygget innehar tilfredsstillende visuelle kvaliteter, jf. pbl. \u00a7 29-2. Vedtakskompetanse: Byr\u00e5d for byutvikling har generell myndighet til \u00e5 fatte beslutninger som ikke er av prinsipiell betydning, jf. byr\u00e5dssak 1282/23. Alle beslutninger som er av prinsipiell betydning legges frem for byr\u00e5det. Byr\u00e5d for byutvikling fatter f\u00f8lgende vedtak: 1. Plan- og bygningsetatens vedtak datert 11.05.2023 oppheves i medhold av forvaltningsloven \u00a7 33 annet ledd. 2. Med hjemmel i pbl. \u00a7 19-2 gis det dispensasjon fra reguleringsplan 16870000 \u00a7 5.4 om maksimal tomteutnyttelse. 3. Med hjemmel i pbl. \u00a7 29-4 tredje ledd, jf. bokstav a gis det tillatelse til oms\u00f8kte plassering. 4. Med hjemmel i pbl. \u00a7 20-1, jf. \u00a7 21-4 gis det rammetillatelse til tilbygg til bolig p\u00e5 39,5 m2-BRA. 5. Det overlates Plan- og bygningsetaten \u00e5 utferdige rammetillatelsen og stille n\u00f8dvendige vilk\u00e5r. 6. Klagen tas til f\u00f8lge. Dato: 27. februar 2024 3 Christine Kahrs Byr\u00e5d for byutvikling Dokumentet er godkjent elektronisk. Vedlegg: Fagetatens notat av 01.12.2023 med f\u00f8lgende vedlegg: 1. Oversiktskart som lokaliserer tiltaket i forhold til omgivelser 2. Oversiktsfoto som supplement til oversiktskart 3. Situasjonsplan 4. Tegninger 5. S\u00f8knad 6. \u00d8vre S\u00e6dalsvegen 131D Avslag p\u00e5 s\u00f8knad 7. Klage p\u00e5 vedtak 4 "
}