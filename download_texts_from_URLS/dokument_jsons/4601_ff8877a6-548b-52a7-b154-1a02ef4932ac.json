{
  "dokument_id": "ff8877a6-548b-52a7-b154-1a02ef4932ac",
  "doc_type": "case_presentation",
  "kommune": 4601,
  "tittel": "Laksev\u00e5g gnr 146 bnr 127 Gravdalspollen 23B. Klage p\u00e5 avsl\u00e5tt s\u00f8knad om takoppbygg, altan og bruksendring",
  "url": "https://bergen.kommune.no/politikere-utvalg/api/fil/bk360/10305568/Framstilling-Laksevag-gnr-146-bnr-127-Gravdalspollen-23B-Klage-pa-avslatt-soknad-om-takoppbygg-altan-og-bruksendring",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/47253-5 Laksev\u00e5g gnr 146 bnr 127 Gravdalspollen 23B. Klage p\u00e5 avsl\u00e5tt s\u00f8knad om takoppbygg, altan og bruksendring Hva saken gjelder: Saken gjelder klage over avsl\u00e5tt s\u00f8knad om takoppbygg, altan og bruksendring p\u00e5 gbnr. 146/127, Gravdalspollen 23B. Det ble gitt avslag i vedtak datert 23.02.2024, da tiltakets visuelle kvaliteter ikke ble vurdert tilfredsstillende. Avslaget ble p\u00e5klaget av ansvarlig s\u00f8ker, Rage Arkitektur v/Ketil Rage, den 14.03.2024. Tiltakshaver er Espen Johnsen Seberg og Tine-Cecilie Lorentzen Seberg. Tiltaket er omfattet av reguleringsplan for Laksev\u00e5g. Ytre Nyg\u00e5rd, endret regulerings- og bebyggelsesplan (planid: 40270000), vedtatt 1964, og er regulert til bolig. I kommuneplanens arealdel (KPA 2018), vedtatt i Bystyret 19.06.2024, er omr\u00e5det lagt til ytre fortettingssone. Det vises til avslagsvedtaket \u00a7 3.1 for utfyllende planstatus. Tiltaket er avhengig av dispensasjon fra avstand til veg, jf. veglova \u00a7\u00a7 29 og 30. Dispensasjon er oms\u00f8kt, men ble ikke behandlet av Plan- og bygningsetaten da det forel\u00e5 andre avslagsgrunner. Ansvarlig s\u00f8ker opplyser at tiltaket er nabovarslet i samsvar med pbl. \u00a7 21-3, og at det ikke er kommet merknader. Bymilj\u00f8etaten ga uttale i saken 15.12.2023, hvor de uttalte at tiltaket ikke ber\u00f8rer veiinteressene p\u00e5 en m\u00e5te som er til hinder for vedlikehold eller fremtidige utvidelser, og at avkj\u00f8rselsforholdene ikke endres. De ga betingelser for dispensasjon fra byggegrense. Klage: Klager mener det er utf\u00f8rt uriktig saksbehandling, og at avslaget er gitt p\u00e5 uriktig grunnlag. Det bes om at saken behandles p\u00e5 nytt. Klager anf\u00f8rer at kommunen ikke har oppfylt veiledningsplikten, og ikke har etterspurt supplering av mangler i tegningene som er sendt inn. Det anf\u00f8res ogs\u00e5 at pbl. \u00a7 29-2 er brukt feil. Det vises til komplett klage. Fagetatens vurdering og anbefaling: Plan- og bygningsetaten som fagetat har vurdert klagen, og tilr\u00e5r at den ikke tas til f\u00f8lge. Fagetaten kan ikke se at det er sendt inn s\u00f8knad om dispensasjon fra avstand til vei, og mener dette m\u00e5 sendes inn f\u00f8r vedtaket kan omgj\u00f8res. De opprettholder ellers vurderingen om at man kan stille seg positiv til \u00e5 innvilge dispensasjon. N\u00e5r det gjelder anf\u00f8rsel om manglende veiledning, vises det til at man ikke varsler at s\u00f8knaden kommer til \u00e5 bli avsl\u00e5tt. Veiledningsplikten er for \u00e5 gi partene adgang til \u00e5 vareta sin tarv i sakene, men i saker med ansvarlig s\u00f8ker har s\u00f8ker et s\u00e6rskilt ansvar for \u00e5 kjenne 1 til de krav som stilles. Fagetaten kan ikke se at vedtaket viser til mangler i saken eller skrevet at det mangler tegninger. Saken var tilstrekkelig opplyst til \u00e5 kunne behandles, men det var hensiktsmessig \u00e5 illustrere bedre gjennom egne illustrasjoner. Fagetaten kan ikke se at kommunen har brutt veiledningsplikten. N\u00e5r det gjelder vurdering av visuelle kvaliteter, opprettholdes vurderingen fra avslagsvedtaket. Det vises ellers til vedlagt fagnotat. \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Byr\u00e5det har vurdert klagen og anbefaler at fagetatens vedtak opprettholdes. N\u00e5r det gjelder forholdet til dispensasjon fra byggegrense mot vei, er byr\u00e5dets vurdering at dette er s\u00f8kt om. Det g\u00e5r fram av f\u00f8lgebrev at det er sendt s\u00f8knad til Bymilj\u00f8etaten, og i avslagsvedtaket er det uttalt at dispensasjonss\u00f8knaden ikke er behandlet grunnet annet avslagsgrunnlag. Byr\u00e5det tiltrer vurdering i avslagsvedtaket om at dispensasjon kan innvilges p\u00e5 de vilk\u00e5r Bymilj\u00f8etaten har anbefalt, dersom man finner at de visuelle kvalitetene er ivaretatt. Klager har anf\u00f8rt saksbehandlingsfeil ved at saksbehandler har illustrert tiltaket selv, i stedet for \u00e5 be om supplerende tegninger. Byr\u00e5det tiltrer fagetatens vurdering her, og viser til at saken ble funnet \u00e5 v\u00e6re godt nok opplyst til \u00e5 fatte vedtak. At saksbehandler har valgt \u00e5 illustrere effekten av tiltaket som supplering av de skriftlige vurderingene er dermed ikke en saksbehandlingsfeil, men en supplering av begrunnelsen. N\u00e5r det gjelder tiltakets visuelle kvaliteter, viser byr\u00e5det til at det her er snakk om en halvdel av en vertikaldelt tomannsbolig, hvor det er f\u00f8rt opp en n\u00e6r identisk tomannsbolig p\u00e5 samme eiendom. Oms\u00f8kte tiltak vil dermed skille seg ut fra b\u00e5de den andre halvdelen av samme bygg, og nabobygget. Tiltaket vil ogs\u00e5 gi ulik takvinkel p\u00e5 nord- og s\u00f8r-siden, igjen p\u00e5 halve bygget. Figur 1 - Hentet fra avslagsvedtak Figur 2 - Hentet fra innsendte tegninger 2 Klager har anf\u00f8rt at tiltaket ligger i et omr\u00e5de med spredt boligbebyggelse, i en blindvei og er synlig fra f\u00e5 st\u00e5steder i omr\u00e5det. Det anf\u00f8res at bruken av pbl. \u00a7 29-2 er uproporsjonal. Byr\u00e5det har forst\u00e5else for klagers standpunkt, men vil p\u00e5peke at det her er snakk om en halvdel av en vertikaldelt tomannsbolig, med en n\u00e6r identisk tomannsbolig f\u00f8rt opp p\u00e5 samme eiendom. Tiltaket m\u00e5 dermed ikke bare vurderes for seg selv, men ogs\u00e5 hvordan det p\u00e5virker omgivelsene. Klagers anf\u00f8rsel om at tiltaket ligger i et spredtbygd omr\u00e5de hvor det er lite synlig, kan etter byr\u00e5dets vurdering heller ikke f\u00f8re frem. Tiltaket skal etter pbl. \u00a7 29-2 \u00abi seg selv\u00bb ha gode visuelle kvaliteter. Selv om et tiltak i et tettbygd omr\u00e5de i st\u00f8rre grad m\u00e5 innordne seg den etablerte byggeskikken, skal det heller ikke v\u00e6re \u00abfritt frem\u00bb i mer spredtbygde omr\u00e5der. Byr\u00e5dets vurdering er at visuelle kvaliteter skal vektlegges i alle omr\u00e5der for bebyggelse, og ikke minst i alle bydeler. Man er ikke negativ til tilbygg i seg selv, men dette m\u00e5 l\u00f8ses p\u00e5 en m\u00e5te som ivaretar de visuelle kvalitetene. Byr\u00e5dets vurdering er at oms\u00f8kte tiltak ikke har gode visuelle kvaliteter, jf. pbl. \u00a7 29-2. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Fagetatens vedtak datert 23.02.2024 opprettholdes. Klagen tas ikke til f\u00f8lge. Dato: 14. mai 2024 Christine B. Meyer Byr\u00e5dsleder Dokumentet er godkjent elektronisk. Vedlegg: Fagetatens notat av 10.04.2024 med f\u00f8lgende vedlegg: 1. Oversiktskart 2. Oversiktsfoto 3. Skr\u00e5foto 4. Situasjonsplan 5. Klage av 14.03.2024 6. Avslag, datert 23.02.2024 7. S\u00f8knad, datert 15.01.2024 8. Uttalelse fra Bymilj\u00f8etaten av 15.12.2023 9. Tegninger 3 "
}