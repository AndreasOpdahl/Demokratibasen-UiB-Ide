{
  "dokument_id": "6230b7c3-986c-559c-9dd2-a628e11283be",
  "doc_type": "case_presentation",
  "kommune": 4601,
  "tittel": "Handlingsplan for lading - oppstart av planarbeid",
  "url": "https://bergen.kommune.no/politikere-utvalg/api/fil/bk360/9924468/Framstilling-Handlingsplan-for-lading-oppstart-av-planarbeid",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/250342-3 Handlingsplan for lading - oppstart av planarbeid Hva saken gjelder: Ladestrategi for Bergen 2023-2030 ble vedtatt i bystyret 21.06.2023, sak 225/23. Strategiens overordnede m\u00e5l er at Bergen skal ha en ladeinfrastruktur som muliggj\u00f8r omstillingen til nullutslippskj\u00f8ret\u00f8y. For \u00e5 n\u00e5 dette m\u00e5let skal Handlingsplan for lading f\u00f8lge opp prinsippene og satsingene i ladestrategien med konkrete tiltak som skal iverksettes i perioden. Handlingsplanen skal beskrive kommunens innsats for tilrettelegging for lading av elbiler i perioden, og v\u00e6re et verkt\u00f8y for \u00e5 vurdere, prioritere, planlegge og utf\u00f8re tiltak. Innhold i handlingsplanen: Handlingsplanen vil f\u00f8lge opp Ladestrategien sine 3 satsingsomr\u00e5der med tilh\u00f8rende strategier: 1. Satsingsomr\u00e5de 1: utbygging av ladeinfrastruktur En stor del av handlingsplanen vil omhandle utbygging av ladeinfrastruktur. Handlingsplanen skal identifisere hvilke omr\u00e5der som har behov for utbygging i kommunal regi, og gj\u00f8re en prioritering av disse. For \u00e5 identifisere hvilke omr\u00e5der som har behov for utbygging i kommunal regi, og prioriteringen av disse, skal det gjennomf\u00f8res en analyse av ladebehovet i omr\u00e5der med boligsoneparkering, og omr\u00e5der for mulige framtidige boligsoner i en tidligere kartlegging fra PBE. Vurderingen av ladebehovet tar utgangspunkt i full elektrifisering av bilparken, og skal ogs\u00e5 vurdere hvordan bl.a. framtidig teknologisk utvikling og endringer i bilparken vil p\u00e5virke behovet. For hvert omr\u00e5de gjennomf\u00f8res en analyse med blant annet f\u00f8lgende punkter: \u2022 Ladebehov ut fra full elektrifisering av dagens bilpark i omr\u00e5det \u2022 Hvor mye av ladebehovet som kan dekkes p\u00e5 private biloppstillingsplasser (b\u00e5de for virksomheter og beboere) \u2022 Muligheter for at kartlagte ladepunkter p\u00e5 kommunale bygg i omr\u00e5det kan gj\u00f8res tilgjengelige for offentligheten (Strategi 2.2) \u2022 I hvilken grad kommunen kan medvirke til sambruk av ladeinfrastruktur mellom private, b\u00e5de naboer, bedrifter, borettslag og sameier i omr\u00e5det. (Strategi 2.3) \u2022 Tilgang p\u00e5 hurtiglading i omr\u00e5det eller innen rimelig avstand Resultatet av analysen vil vise hvordan det samlede planlagte og aktuelle ladetilbudet kan dekke ladebehovet for det aktuelle omr\u00e5det i 2030, b\u00e5de for offentlig lading og bildeling. Resultatet vil ogs\u00e5 gi grunnlag for et samlet kostnadsestimat for utbygging i det aktuelle omr\u00e5det. 1 I tillegg til utbygging av ladeinfrastruktur i kommunal regi, skal handlingsplanen beskrive hvordan kommunen skal samarbeide med offentlige samarbeidspartnere og relevante markedsakt\u00f8rer for \u00e5 m\u00f8te ladebehovet. 2. Satsingsomr\u00e5de 2: utnytte eksisterende ladeinfrastruktur Handlingsplanen vil inneholde tiltak for \u00e5 sikre h\u00f8y utnyttelsesgrad av det kommunale Ladetilbudet, og vurdere tiltak knyttet til blant annet pris, tidsbegrensninger, brukervennlighet og bedre varsling til brukerne. 3. Satsingsomr\u00e5de 3: Eierskap og drift av ladeinfrastruktur Handlingsplanen skal beskrive hvordan eierskap, drift og vedlikehold av kommunens ladetilbud ivaretas. Handlingsplanen skal ogs\u00e5 dr\u00f8fte eieransvar og ladeinfrastruktur i et beredskapsperspektiv, i tr\u00e5d med bystyrets merknad 1 fra behandlingen av ladestrategien, sak 225/23. Organisering av arbeidet: Arbeidet med handlingsplanen vil bli ledet av en prosjektgruppe med 2-3 personer fra Bymilj\u00f8etaten. Andre ressurspersoner involveres ved behov. I tillegg etableres det en referansegruppe for \u00e5 forankre tiltak som krever koordinering mellom ulike kommunale enheter og avdelinger. Aktuelle enheter er Etat for bygg og eiendom (EBE), Plan- og bygningsetaten (PBE), Etat for utbygging (EFU), og Samfunnssikkerhetens hus. I tillegg b\u00f8r Byr\u00e5dsavdeling for barnehage og skole, og kommunale foretak som Bergen havn og Bergen parkering holdes orientert om arbeidet. De ulike rollene i prosjektorganiseringen er n\u00e6rmere beskrevet i Bymilj\u00f8etatens fagnotat og det vedlagte prosjektmandatet. Medvirkning I arbeidet med utarbeiding av et handlingsplanforslag legges det opp til involvering av relevante avdelinger i kommunen, samt eksterne offentlige og private fagmilj\u00f8er, som blant annet nettselskap. Utkast til handlingsplanen vil legges ut til offentlig h\u00f8ring. I h\u00f8ringsperioden vil innbyggere, interesseorganisasjoner, markedsakt\u00f8rer og andre f\u00e5 mulighet til \u00e5 komme med innspill til planen. Forventet framdrift Med utgangspunkt i oppstart av planarbeidet i april 2024 forventes det at et utkast til handlingsplan kan legges ut til h\u00f8ring h\u00f8sten 2024. Behandling i bystyret ansl\u00e5s til f\u00f8rste kvartal 2025. Fagetatens vurdering og anbefaling: Bymilj\u00f8etaten har gjort en vurdering av organisering og fremdrift for arbeidet med handlingsplanen som kommer fram av vedlagte fagnotat. Bymilj\u00f8etaten anbefaler at prosjektet \u201cHandlingsplan for lading\u201d starter opp og blir gjennomf\u00f8rt i tr\u00e5d med fagnotat av 31.01.2024 og vedlagte prosjektmandat. \u00d8konomiske konsekvenser: Bymilj\u00f8etaten gjennomf\u00f8rer arbeidet med handlingsplanen innenfor budsjettrammene i driftsbudsjettet. 2 Analysene i handlingsplanen vil danne grunnlag for kostnadsestimat for investeringer i ladeinfrastruktur. Handlingsplanen skal legge grunnlag for innspill til kommunens handlings- og \u00f8konomiplan, og vil inneholde tiltak for utbygging av ladeinfrastruktur som vil ha behov for investeringsmidler. Handlingsplanen vil gi oversikt over tiltak som faller innunder hvert satsingsomr\u00e5de og strategi, anslag p\u00e5 hva ulike- tiltak vil koste, og om de kan dekkes inn av eksisterende ramme eller inneb\u00e6rer behov for \u00f8kte bevilgninger. Det m\u00e5 tas tilstrekkelige forbehold om at gjennomf\u00f8ring av tiltak i handlingsplanen som ikke kan finansieres innenfor gjeldende budsjettrammer, m\u00e5 vurderes ifb. \u00e5rlige budsjettframlegg. Byr\u00e5dens vurdering og anbefaling/konklusjon: Elbiler utgj\u00f8r en stadig \u00f8kende andel av kj\u00f8ret\u00f8yparken. Ved utgangen av 2023 var 40% av privatbilene i Bergen elektriske, og behovet for ladeinfrastruktur \u00f8ker i takt med at enda flere g\u00e5r over til elbil. Bystyrets vedtak av Ladestrategi for Bergen sl\u00e5r fast at kommunen skal v\u00e6re en aktiv tilrettelegger for denne omstillingen. Ladestrategien peker p\u00e5 at strategien skal f\u00f8lges opp av en handlingsplan. Byr\u00e5den vurderer at Handlingsplan for lading vil utgj\u00f8re et viktig verkt\u00f8y for \u00e5 prioritere kommunens innsats for utbygging av ladeinfrastruktur. Behovet for offentlige ladepunkt skal kartlegges og det skal utarbeides en plan for hvordan kommunen skal bygge ut infrastruktur som bidrar til elektrifisering av bilparken. Ladestrategien viser et s\u00e6rlig behov for utbygging av kommunale ladetilbud i sentrale omr\u00e5der som er bygget ut f\u00f8r bilen ble allemannseie. Dette gjelder Bergenhus, \u00c5rstad og sentrale deler av Laksev\u00e5g, der elbilandelen er lavere enn i andre deler av kommunen. Bergen kommune skal derfor prioritere utbygging av ladeinfrastruktur i disse omr\u00e5dene, hvor de fleste bileiere er avhengig av gateparkering. Handlingsplanen skal f\u00f8lge opp strategien med konkrete tiltak og vurderinger av sentrale omr\u00e5der, slik at det er mulig \u00e5 v\u00e6re elbileier for de som bor sentralt. Analysene som utarbeides til handlingsplanen m\u00e5 fremskaffe tilstrekkelig informasjon for \u00e5 kunne prioritere mellom tiltak. Handlingsplanen skal gjelde for hele strategiperioden og planen vil derfor detaljeres p\u00e5 et niv\u00e5 som viser hvordan ladebehovet skal l\u00f8ses innenfor hvert str\u00f8k fram mot 2030. Byr\u00e5den mener dette er en hensiktsmessig tiln\u00e6rming som s\u00f8rger for at kommunens innsats svarer til behovet i hvert omr\u00e5de, samtidig som det er rom for \u00e5 vurdere konkret plassering ned p\u00e5 gateniv\u00e5 i det enkelte prosjekt ut fra lokale forhold og tilgjengelig nettkapasitet. Handlingsplanen er avgrenset til kommunens innsats og konsentrerer seg om kommunens ansvarsomr\u00e5der og virkemidler. For \u00e5 legge til rette for den raskt \u00f8kende elbilandelen er vi samtidig helt avhengig av en st\u00f8rre samlet privat og offentlig innsats. I tr\u00e5d med ladestrategien skal det kommunale ladetilbudet i hovedsak dekke behovet der dette ikke er mulig \u00e5 l\u00f8se i privat regi. Byr\u00e5den er derfor opptatt av at kommunen skal v\u00e6re en aktiv samarbeidspart overfor andre offentlige og private akt\u00f8rer for \u00e5 tilrettelegge for lading som kommunen ikke kan l\u00f8se selv, som for eksempel hurtiglading. I arbeidet med handlingsplanen m\u00e5 det ogs\u00e5 vurderes om samarbeid med private akt\u00f8rer om finansiering og drift av kommersielle ladetilbud p\u00e5 kommunal eiendom, kan bidra til \u00e5 dekke deler av behovet. Byr\u00e5den er opptatt av at ladetilbudet skal kunne benyttes av varebiler og n\u00e6ringstransport, og at kommunen skal samarbeide med akt\u00f8rer som Vestland fylkeskommune om tilrettelegging for lading av drosjer. I arbeidet med handlingsplanen skal det vurderes hvordan kommunen kan legge til rette for dette, i tr\u00e5d med bystyrevedtak 21.06.2023 (sak 225/23, punkt c) og 22.02.2023 (sak 2022/143851). 3 Byr\u00e5den anbefaler at arbeidet med Handlingsplan for lading startes opp og at arbeidet gjennomf\u00f8res i tr\u00e5d med denne byr\u00e5dssaken, og vedlagte fagnotat og prosjektmandat av 31.01.2024. Vedtakskompetanse: Byr\u00e5dets fullmakter, vedtatt av Bergen bystyre i sak 378-20 i m\u00f8te 16. desember 2020, \u00a7 2.4 Driftsansvar: Byr\u00e5det har ansvar og myndighet til \u00e5 forest\u00e5 den l\u00f8pende drift av kommunens virksomhet. Herunder \u00e5 beslutte igangsetting av planarbeid i kommunens regi, jamf\u00f8r gjeldende planinstruks, byr\u00e5dssak 1034/20. Byr\u00e5d for byutvikling innstiller til byr\u00e5det \u00e5 fatte f\u00f8lgende vedtak: Arbeid med Handlingsplan for lading startes opp i tr\u00e5d med denne saken og vedlagte fagnotat og prosjektmandat. Dato: 16. april 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: 1. Handlingsplan for lading - fagnotat til oppstart av planarbeid 2. Prosjektmandat - Handlingsplan for lading 4 "
}