{
  "dokument_id": "b78b65b6-b99d-5af5-8f23-9bff53c23e88",
  "doc_type": "case_minutes",
  "kommune": 4601,
  "tittel": "Saksprotokoll Bystyret, 08052024, Sak 143/24, Krav om lovlighetskontroll av bystyrets vedtak i B-sak 57/24 - Ny lokal forskrift om politivedtekt for Bergen kommune i bystyrets m\u00f8te 6. mars 2024",
  "url": "https://bergen.kommune.no/politikere-utvalg/api/fil/bk360/10446908/Innstilling-vedtak-Krav-om-lovlighetskontroll-av-bystyrets-vedtak-i-B-sak-57-24-Ny-lokal-forskrift-om-politivedtekt-for-Bergen-kommune-i-bystyrets-mote-6-mars-2024",
  "tekst": "Krav om lovlighetskontroll av bystyrets vedtak i B-sak 57/24 - Ny lokal forskrift om politivedtekt for Bergen kommune i bystyrets m\u00f8te 6. mars 2024 Bergen bystyre behandlet saken i m\u00f8tet 08.05.2024 sak 143/24 og fattet f\u00f8lgende vedtak: Bystyret opprettholder sitt vedtak i bystyresak 57/24 \u00abNy lokal forskrift om politivedtekt for Bergen kommune\u00bb. Kravet om lovlighetskontroll av vedtaket i saken oversendes Statsforvalteren i Vestland for endelig avgj\u00f8relse. Bergen bystyres behandling F\u00f8lgende representanter tok ordet: Erik Abrahamsen (H), Thor Haakon Bakke (MDG), Vasan Singaravel (H). Forslag fremsatt i bystyret: Thor Haakon Bakke (MDG) fremsatte p\u00e5 vegne av A, SV, MDG V, R og KrF f\u00f8lgende alternative forslag: Bystyret opphever sitt vedtak i bystyresak 57/24 \u00abNy lokal forskrift om politivedtekt for Bergen kommune\u00bb. Byr\u00e5det bes legge frem ny sak. Merknader fremsatt i bystyret: Thor Haakon Bakke (MDG) fremsatte p\u00e5 vegne av MDG f\u00f8lgende merknad: Bystyret viser til at byr\u00e5det hevder at overnattingsforbudet er ment \u00e5 gjelde \u201ccampingturisme\u201d. Samtidig skriver byr\u00e5det at begrepet overnatting er ment \u00e5 favne de som overnatter i byen p\u00e5 offentlige arealer, som ikke er tilrettelagt for overnatting. Bystyret mener at forbudet vil treffe grupper som for eksempel fattige tilreisende E\u00d8S-borgere, siden disse ikke lenger har et overnattingstilbud i regi av det offentlige. Det er en uholdbar situasjon \u00e5 kriminalisere fattige tilreisende til Bergen kommune, og bystyret ber byr\u00e5det gjenopprette overnattingstilbudet. Votering: Alternativt forslag fra A, SV, MDG, V, R og KrF, fremsatt av Thor Haakon Bakke (MDG) fikk 32 stemmer (A, SV, MDG, V, R, KrF) og var dermed falt. Innstillingen ble vedtatt med 35 stemmer (H, FrP, BL, INP, Sp, PP). Merknad fra MDG, fremsatt av Thor Haakon Bakke (MDG) fikk 32 stemmer (A, SV, MDG, V, R, KrF) og var dermed falt. Utvalg for finans, kultur og n\u00e6ring behandlet saken i m\u00f8tet 24.04.2024 sak 56/24 og avga f\u00f8lgende innstilling: Utvalgets innstilling og bystyrets vedtak er likelydende. Forslag til vedtak: Alternativ 1: Bystyret opphever sitt vedtak i bystyresak 57/24 \u00abNy lokal forskrift om politivedtekt for Bergen kommune\u00bb. Byr\u00e5det bes legge frem ny sak. Alternativ 2: Bystyret opprettholder sitt vedtak i bystyresak 57/24 \u00abNy lokal forskrift om politivedtekt for Bergen kommune\u00bb. Kravet om lovlighetskontroll av vedtaket i saken oversendes Statsforvalteren i Vestland for endelig avgj\u00f8relse. 2 "
}