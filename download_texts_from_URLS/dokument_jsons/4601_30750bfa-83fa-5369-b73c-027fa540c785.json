{
  "dokument_id": "30750bfa-83fa-5369-b73c-027fa540c785",
  "doc_type": "case_attachment",
  "kommune": 4601,
  "tittel": "Oppstartsak: Arkitekturveileder for Bergen",
  "url": "https://bergen.kommune.no/politikere-utvalg/api/fil/bk360/11571874/Oppstartsak-Arkitekturveileder-for-Bergen",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/179251-1 Oppstartsak: Arkitekturveileder for Bergen. Hva saken gjelder: Byr\u00e5d for byutvikling legger frem oppstartsak om utarbeidelse av Arkitekturveileder for Bergen. Arkitekturveilederen skal bidra til at byutviklingen i Bergen har h\u00f8y arkitektonisk kvalitet og at byens historiske s\u00e6rpreg og identitet bevares. Veilederen skal brukes b\u00e5de i reguleringsprosesser og byggesaker, og gi forutsigbare og tydelige f\u00f8ringer for utbyggere, konsulenter, kommunens egne etater og private tiltakshavere. Veilederen skal best\u00e5 av 2 deler, der en del knyttes til hensynssoner for kulturmilj\u00f8 (H570) i Kommuneplanens arealdel og den andre knyttes til nye utbyggingsomr\u00e5der. I tillegg skal dagens digitale eksempelsamlinger i Arkitektur og byformingsstrategien suppleres og videreutvikles med flere byggeprosjekter og st\u00f8rre mangfold av arkitektoniske stilarter. Saken beskriver bakgrunn for oppgaven, vurdering av alternative l\u00f8sninger, og f\u00f8ringer for utarbeidelse av veilederen. Bakgrunn Klosterhagen-erkl\u00e6ringen har tydelige ambisjoner om at byutvikling i Bergen skal ha h\u00f8y arkitektonisk kvalitet. Byr\u00e5det \u00f8nsker \u00e5 skape en vakker by, og vil f\u00f8re en byutvikling som fremtidens generasjoner kan se tilbake p\u00e5 med stolthet. Arkitekturen i nye byggeprosjekter b\u00f8r i st\u00f8rre grad legge vekt p\u00e5 kulturhistorie og stedstilpasning for \u00e5 bidra til bevaring av Bergens s\u00e6rpreg. Det fremg\u00e5r av Klosterhagen-erkl\u00e6ringen at dette \u00abskal ivaretas ved \u00e5 styrke den arkitekturfaglige kompetansen p\u00e5 byggesaksavdelingen og ved at det utarbeides egne arkitekturveiledere som sikrer et mangfold av stilarter.\u00bb I bystyrets m\u00f8te den 08.05.2024 sak 138/24 ble det i forbindelse med vedtak om fastsetting av planprogram for omr\u00e5deregulering av Storaneset, vedtatt f\u00f8lgende merknad: \u00abMerknad 3. Bystyret ber byr\u00e5det rullere arkitekturstrategien og levere sak til bystyret snarlig.\u00bb Gjennom 2024 har det i flere enkeltsaker med sluttbehandling av reguleringsplaner v\u00e6rt viktige politiske diskusjoner om arkitektonisk kvalitet. Dette har blant annet omfattet reguleringsplanene for Mindemyren Nord, Sandsli\u00e5sen 46, Bj\u00f8rndalsbrotet, Frieda Fasmers minne og M\u00f8llendal \u00d8st. I flere av sakene har det blitt vedtatt merknader og endringer i bestemmelser om fasadeutforming, materialbruk, tilpasning til kulturmilj\u00f8 med mer. Oppstartsaken m\u00e5 ses i sammenheng med at flere samfunnsakt\u00f8rer de siste \u00e5rene har l\u00f8ftet frem en kritikk om at deler av dagens nybygging ikke har gode nok arkitektonisk kvaliteter og ofte mangler tilpasning til omgivelser, kulturmilj\u00f8 og bystruktur. 1 \u00d8konomiske konsekvenser: Saken f\u00e5r ingen direkte \u00f8konomiske konsekvenser. Oppgavene utf\u00f8res av Plan- og bygningsetaten og Byantikvaren innenfor etatenes ordin\u00e6re ressurser. Byr\u00e5dens vurdering og anbefaling/konklusjon: Bergen har en lang arkitekturhistorie og et mangfoldig kulturmilj\u00f8. Alle sporene etter menneskelig aktiviteter som preger landskap, bygninger og historiske steder utgj\u00f8r kulturmilj\u00f8et. Arkitekturhistorien i Bergen er rikholdig, og omfatter mange perioder og stilarter. Blant annet romansk og gotisk stil fra middelalderen, renessansen fra 1550-tallet, barokken fra 1650-tallet, rokokko fra 1770-tallet, klassisisme fra 1790-tallet, historismen fra 1860-tallet, sveitserstil fra 1860-tallet, jugendstil fra 1900-tallet, nyklassisismen fra 1920- tallet, funksjonalismen fra 1925-tallet, Bergensskolen fra 1930-tallet som l\u00f8ftet frem regionale byggetradisjoner i et moderne uttrykk, og senmodernismen fra 1945-tallet. Arkitekturhistorien og kulturmilj\u00f8et gir Bergen s\u00e6rpreg, og er viktig for identitet og fellesskap. Den er en ressurs som ikke kan fornyes, og m\u00e5 forvaltes p\u00e5 en god og ansvarlig m\u00e5te. Samtidig er Bergen hele tiden i utvikling gjennom handel, samarbeid og kontakt med omverdenen. Byr\u00e5det er opptatt av at Bergen skal vokse og v\u00e6re en drivkraft i regionen. Det er derfor viktig at ny byutvikling b\u00e5de har h\u00f8y arkitektonisk kvalitet og har god tilpasning til historisk bebyggelse og kulturmilj\u00f8et. Vurdering av alternative l\u00f8sninger Byr\u00e5den har vurdert flere alternative l\u00f8sninger, og vurderer at en arkitekturveileder vil v\u00e6re den beste l\u00f8sningen for \u00e5 ivareta de politiske ambisjonene for kvalitet og tilpasning. Byr\u00e5den vurderer at den gjeldende Arkitekturstrategien (Arkitektur+) er god, siden den favner tematisk bredt og har en tydelig pedagogisk oppbygning, men at den er for overordnet og derfor b\u00f8r f\u00f8lges opp med en mer detaljert veileder. Det \u00f8nskelige detaljniv\u00e5et, slik det er kommet til uttrykk i bystyrets vedtak i blant annet saken om Storaneset, ligger utenfor rammene til strategien. Arkitekturstrategien, vedtatt av bystyret 20.06.2019 sak 200/19, viser hvordan arkitektur er et virkemiddel for \u00e5 realisere overordnede samfunnsm\u00e5l og visjoner. Strategien best\u00e5r av f\u00f8lgende 4 hovedm\u00e5l og 8 underm\u00e5l: VAKKER: 1. Helhetlig utforming. 2. Estetisk utforming. S\u00c6RPREGET: 3. Samspill mellom by og natur. 4. Bymilj\u00f8 med egenart. INKLUDERENDE. 5. Vitalt byliv p\u00e5 gateplan. 6. Sosialt b\u00e6rekraftig nabolag. GR\u00d8NN. 7. Lav energi og ressursbruk. 8. Endringsdyktig by. De overordnede m\u00e5lene om en Vakker og S\u00e6rpreget by sammenfaller med byr\u00e5dets ambisjoner for byutvikling. De andre hovedm\u00e5lene om Inkluderende og Gr\u00f8nn arkitektur er ogs\u00e5 viktige, siden det handler om byliv, sosiale m\u00f8teplasser, gode bomilj\u00f8er, sambruk av arealer, lavt energiforbruk, klimatilpasninger, beplantning og gr\u00f8nne uteomr\u00e5der. Byr\u00e5den ser positivt p\u00e5 at den gjeldende Arkitekturstrategien fremhever at byutvikling og fortetting skal skje med kvalitet og s\u00e6rpreg. Det er s\u00e6rlig relevant at strategien under 2 hovedm\u00e5lene Vakker og S\u00e6rpreget fremhever Bergen sin rike arkitekturarv og sterke byplantradisjon, med anbefalinger om at dette b\u00f8r videref\u00f8res i ny byutvikling. Innenfor hvert av m\u00e5lene pekes det p\u00e5 viktige arkitektoniske forhold som m\u00e5 vurderes og l\u00f8ses i den enkelte reguleringsplan og byggesak. For eksempel fremheves det innenfor hovedm\u00e5let S\u00e6rpreget at kulturminner skal brukes som historiefortellende og identitetsskapende elementer, at ny bebyggelse skal tilpasse h\u00f8yde og volum p\u00e5 omgivelser, og at byrom og gater skal utformes med s\u00e6rpreg. Byr\u00e5den vurderer at Arkitekturstrategien gir gode overordnede f\u00f8ringer for reguleringsprosesser og byggesaker gjennom anbefalinger for hva som b\u00f8r vurderes og vektlegges. Byr\u00e5den vurderer det som ikke hensiktsmessig \u00e5 rullere Arkitekturstrategien p\u00e5 n\u00e5v\u00e6rende tidspunkt, siden arkitekturveilederen i stedet f\u00f8lger opp strategien p\u00e5 et mer konkret og detaljert niv\u00e5. Byr\u00e5den vurderer at en arkitekturveileder vil v\u00e6re den beste l\u00f8sningen for \u00e5 ivareta de politiske ambisjonene om arkitektonisk kvalitet og tilpasning til kulturmilj\u00f8 i Bergen. En veileder kan vise konkrete prinsipper for god arkitektonisk utforming sammen med detaljerte retningsgivende illustrasjoner. Veilederen b\u00f8r s\u00e6rlig f\u00f8lge opp hovedm\u00e5lene Vakker og S\u00e6rpreget fra Arkitekturstrategien. Byr\u00e5det i Oslo har nylig valgt en tilsvarende l\u00f8sning med at plan- og bygningsetaten skal utarbeide en Arkitekturveileder, siden den gjeldende arkitekturpolitikken vurderes \u00e5 v\u00e6re for overordnet og generell. Byr\u00e5det i Oslo \u00f8nsker at den nye arkitekturveilederen skal bidra til at \u00abbyen fortettes med estetisk kvalitet, til at ny bebyggelse utformes im\u00f8tekommende og menneskevennlig, og til \u00e5 styrke og videreutvikle byens s\u00e6rpreg, stedsidentitet, natur og rike kulturarv.\u00bb Arbeidet med arkitekturveileder b\u00f8r ses i sammenheng med gjeldende Kulturmilj\u00f8plan og oppf\u00f8lgingen av denne. Bergen sin Kulturmilj\u00f8plan best\u00e5r av tre deler. Del 1 best\u00e5r av Kulturminnestrategien og ble vedtatt av bystyret 19.06.2019 sak 199/19. Del 2 er en kunnskapsdel og del 3 er handlingsdel, begge disse ble vedtatt av bystyret 15.12.2021 sak 387/21. Del 2 har gode beskrivelser av kulturmilj\u00f8verdier innenfor temaer og bydeler, sammen med anbefalinger om hvordan kulturmilj\u00f8er b\u00f8r ivaretas ved fremtidig utvikling og bygging i omr\u00e5dene. Byr\u00e5den vurderer at anbefalingene i kulturmilj\u00f8planen del 2 er gode, men ser at disse er p\u00e5 overordnet niv\u00e5. Byantikvaren er i 2024 i gang med \u00e5 utarbeide veiledere knyttet til hensynssoner for kulturmilj\u00f8, som en oppf\u00f8lging av kulturmilj\u00f8planen. Byr\u00e5den har derfor vurdert om en arkitekturveileder for Bergen b\u00f8r avgrenses til kun hensynsoner for bevaring av kulturmilj\u00f8 (H570) i KPA2018, det vil si avgrenses til Byantikvaren sitt p\u00e5begynte arbeid. Dagens bebyggelse innenfor hensynsonene har stor kulturhistorisk verdi, og god tilpasning av ny bebyggelse innenfor sonene er viktig for \u00e5 bidra til bevaring av Bergen sitt s\u00e6rpreg. Byr\u00e5den vurderer imidlertid at en arkitekturveileder b\u00f8r omfatte b\u00e5de hensynsoner for kulturmilj\u00f8 og andre nye utbyggingsomr\u00e5der. Dette begrunnes med at mange bebyggelsesomr\u00e5der i KPA ligger utenfor hensynssoner for bevaring kulturmilj\u00f8. De politiske diskusjonene om arkitektonisk kvalitet i reguleringsplanene nevnt innledningsvis har i flere av sakene ogs\u00e5 v\u00e6rt i omr\u00e5der som ligger utenfor hensynsonene. Byr\u00e5den anbefaler derfor at Arkitekturveilederen er 2-delt, hvor en del knyttes til nye utbyggingsomr\u00e5der, og en del knyttes til omr\u00e5der innenfor hensynsoner for bevaring kulturmilj\u00f8. Byr\u00e5den er opptatt av ressursbruk og effektivisering, og anbefaler at Byantikvaren sitt p\u00e5begynte arbeid med veiledere for hensynsoner samkj\u00f8res og inng\u00e5r i arbeidet. Byantikvaren har tidligere utarbeidet et vedlegg til KPA2018 som heter \u00abUtfyllende informasjon til hensynssoner for bevaring kulturmilj\u00f8 (H570)\u00bb. Dokumentet fungerer som utfyllende retningslinje til KPA2018, og har en kortfattet beskrivelse av hver hensynssone sammen med noen overordnede f\u00f8ringer for hvordan kulturmilj\u00f8et b\u00f8r bevares. Dette b\u00f8r kunne gjenbrukes for \u00e5 effektivisere arbeidet. Det er viktig at veilederen gir konkrete 3 anbefalinger, samtidig som at detaljniv\u00e5et ikke blir for omfattende. Anbefalingene b\u00f8r gis for flere hensynssoner samlet, tilsvarende Kulturmilj\u00f8planen sin tematiske oversikt og bydelsvise oversikt. Tilgrensende omr\u00e5der til hensynsonene b\u00f8r ses i sammenheng med kulturmilj\u00f8et for \u00e5 ivareta historisk egenart og helhet. Byr\u00e5den vurderer at en supplering av eksempelsamlingen med st\u00f8rre mangfold av stilarter kan bidra til at det legges mer vekt p\u00e5 kulturhistorie og stedstilpasning ved planlegging av ny bebyggelse i Bergen. Eksempelsamlingen b\u00f8r derfor suppleres ved siden av at det utarbeides en arkitekturveileder. Riksantikvaren har en digital eksempelsamling som med fordel kan brukes som inspirasjon og gjenbruk av eksempler. F\u00f8ringer for utarbeidelse av veileder Historie og samtid - kontrast og tilpasning Et sentralt tema i dagens arkitekturdiskusjon er hvordan ny arkitektur forholder seg til historien og samtiden. Venezia-charteret, som er en internasjonal avtale fra 1964 med rammer for bevaring og restaurering av historiske bygninger, har gitt f\u00f8ringer om at nye bygg b\u00f8r vise tiden de er fra, gjennom kontrast og lesbarhet ovenfor historiske omgivelser. Gjennom flere ti\u00e5r har charteret resultert i mange eksempler hvor nye bygg i historiske omr\u00e5der er utformet med stor grad av kontrast. Riksantikvaren sine nyeste bystrategier, b\u00e5de forrige Bystrategi 2017-2020 og gjeldende Bystrategi fra 2021, har vektlagt at nye bygg i historiske omr\u00e5der b\u00f8r ha mer tilpasning og mindre kontrast. Dette markerer en vending bort fra Venezia-charteret sine f\u00f8ringer, slik de er fortolket og praktisert. Byr\u00e5den stiller seg bak flere av anbefalingene i Riksantikvaren sin gjeldende Bystrategi, og vurderer at tilpasning er viktig for \u00e5 bevare helhet og sammenheng i kulturmilj\u00f8er. Eksisterende historiske bygg kan med fordel brukes som inspirasjon og utgangspunkt for utforming av nye bygg, uten at dette inneb\u00e6rer direkte etterligning eller kopiering. God tilpasning mellom nye bygg og eksisterende bygningsmilj\u00f8 kan bidra til \u00e5 utvikle attraktive byer med gode bomilj\u00f8er, trivsel, tilh\u00f8righet og gode oppvekstsvilk\u00e5r. Bevaring og inkludering av eksisterende kulturmilj\u00f8 bidrar til byutvikling med identitet og s\u00e6rpreg. S\u00e6rlig i transformasjonsomr\u00e5der kan kulturmilj\u00f8 v\u00e6re en viktig ressurs for \u00e5 utvikle attraktive byomr\u00e5der med gode bomilj\u00f8 og mangfoldig n\u00e6ringsliv. Begrepet \u00abbyreparasjon\u00bb brukes ogs\u00e5 av Riksantikvaren hvor det er aktuelt med reetablering av \u00f8delagte enkeltbygg innenfor historiske omr\u00e5der med s\u00e6rlig store kulturmilj\u00f8verdier. Arkitekturveilederen m\u00e5 vise anbefalinger p\u00e5 hvordan ny bebyggelse kan utformes med stor grad av tilpasning i omr\u00e5der med historisk bebyggelse og kulturmilj\u00f8, jamf\u00f8r Riksantikvaren sin bystrategi. Historiske stilarter og arkitektonisk kvalitet Bergen har en lang og mangfoldig arkitekturhistorie. Siden middelalderen har byen v\u00e6rt en smeltedigel av nasjonaliteter og handelsfolk. B\u00e5de regional og internasjonal handel har v\u00e6rt grunnlaget for etableringen og utviklingen av byen. Ideer, kunnskap og byggeskikker fra ulike steder har bidratt til utviklingen av en s\u00e6rpreget bykultur. Mange av de eldste s\u00e5kalte \u00abbergenske\u00bb trehus er for eksempel en blanding av regional byggeskikk og treh\u00e5ndverk kombinert med kontinentale murtradisjoner. Flere kjente bergensarkitekter og bygg fra den s\u00e5kalte \u00abBergensskolen\u00bb tidlig p\u00e5 1900-tallet jobbet tilsvarende med \u00e5 kombinere vestlandsk byggeskikk, tradisjonelle materialer og h\u00e5ndverk med internasjonal formgivning. Bergen sin s\u00e6regne bykultur og arkitekturhistorie er utviklet i m\u00f8te mellom den regionale byggeskikken og kontinentale ideer og kunnskap som kom til Bergen. Byr\u00e5den \u00f8nsker at ny arkitektur i Bergen fortsatt skal v\u00e6re i utvikling gjennom konstruktive og innovative m\u00f8ter mellom det lokale, regionale og internasjonale. Begrepene \u00abklassisk\u00bb eller \u00abtradisjonell\u00bb arkitektur blir av og til i arkitektdiskusjoner trukket frem som historiske stilarter som b\u00f8r etterlignes for \u00e5 sikre arkitektonisk kvalitet p\u00e5 nye bygg. Byr\u00e5den stiller seg bak at historiske bygg ofte kan ha arkitektoniske kvaliteter som mangler ved noen av dagens nye bygg. Dette kan for eksempel v\u00e6re solide og naturlige 4 materialkvaliteter som stein og treverk, og det kan v\u00e6re fasader med ornamentikk, visuelle detaljer, god fargebruk, proporsjoner og godt h\u00e5ndverk. Kvaliteter kan ogs\u00e5 v\u00e6re at de enkelte bygg inng\u00e5r i en helhetlig sammenheng med byrom og bystruktur, med god tilpasning til terreng og omgivelser, gode inngangspartier og uteomr\u00e5der. Begrepet \u00abtradisjonell\u00bb arkitektur kan forst\u00e5s som en regional byggeskikk som er utviklet over tid basert p\u00e5 h\u00e5ndverkstradisjoner, tilgjengelige byggematerialer og tilpasning til klima og landskap. I Bergen og p\u00e5 Vestlandet s\u00e5 har dette bidratt til utvikling av en s\u00e6rpreget arkitektur med sterk identitet. Byr\u00e5den vurderer at \u00e9n bestemt historisk stilart i Bergen ikke n\u00f8dvendigvis skiller seg ut som mer egnet eller mer historisk autentisk enn andre stilarter som grunnlag for utforming av nye bygg. Byr\u00e5den er opptatt av at hele arkitekturhistorien med mangfoldet av stilarter og regionale byggeskikker b\u00f8r kunne brukes som inspirasjon for utforming av ny bebyggelse med h\u00f8y arkitektonisk kvalitet. Stilartene og byggeskikken gjennom historien har forskjellige kvaliteter, og arkitekturveilederen m\u00e5 vise hvordan dette mangfoldet b\u00f8r tas i bruk ved planlegging og bygging av nye bygg i Bergen. Begrepet \u00abklassisk\u00bb arkitektur kan forst\u00e5es som en konkret historisk stilart, som for eksempel nyklassisismen p\u00e5 1800-tallet, eller som fellesbetegnelse p\u00e5 stilarter i antikkens Hellas eller under Romerriket. Byr\u00e5den er opptatt av at begrepet \u00abklassisk\u00bb heller forst\u00e5s som noen tidl\u00f8se, grunnleggende eller universelle arkitektoniske kvaliteter uavhengig av skiftende stilarter. De grunnleggende kvalitetene inneb\u00e6rer ofte helhetlige bygningsstrukturer som for eksempel kvartaler, sammenhengende og oversiktlige gatel\u00f8p, tydelige byrom og gode m\u00f8teplasser, god materialbruk og variert fargebruk, skala og tilpasninger til omgivelser, god fasadeutforming med proporsjoner, detaljering og tredeling med sokkel og tak, gode inngangspartier, daglys, utsikt med mer. Disse grunnleggende kvalitetene finnes ogs\u00e5 i regional byggeskikk. Arkitekturveilederen m\u00e5 l\u00f8fte frem de grunnleggende arkitektoniske kvalitetene, og vise hvordan de kan brukes i nye prosjekter for \u00e5 skape en vakker og s\u00e6rpreget by. Arkitektoniske kvaliteter m\u00e5 ses i sammenheng med estetikk, forst\u00e5tt som kunnskap om hvordan mennesker opplever og sanser sine omgivelser. God arkitektonisk formgivning kan bidra til at omgivelser oppleves som trygge, oversiktlige, inkluderende, meningsfulle, inviterende, aktiviserende med mer. Byr\u00e5den er opptatt av hvordan arkitektur oppleves av ulike brukere og aldersgrupper, og at god formgivning m\u00e5 inkludere forskjellige forutsetninger og funksjonsmangfold. I dette ligger en humanistisk holdning om at arkitektur bidrar til blant annet folkehelse, fellesskap og sosial tilh\u00f8righet. Deler av den modernistiske arkitekturen har v\u00e6rt opptatt av \u00e5 bryte med historien eller tidligere stilarter. Byr\u00e5den er opptatt av at nye bygg i dag ikke n\u00f8dvendigvis m\u00e5 v\u00e6re modernistiske, men kan bygge videre p\u00e5 arkitekturhistorien og bidra til videreutvikling gjennom innovasjon og h\u00f8ye arkitektoniske ambisjoner. Arkitektfaglig kompetanse m\u00e5 brukes for \u00e5 b\u00e5de ivareta brukerbehov, tilfredsstille tekniske krav, sikre vakker formgivning og tilpasning til kulturmilj\u00f8. Detaljering \u2013 fra plan til byggesak Arkitekturveilederen skal brukes b\u00e5de i reguleringsprosesser og byggesaker. Dette reiser viktige sp\u00f8rsm\u00e5l om hvor mye som skal sikres juridisk i en reguleringsplan av detaljert utforming, materialbruk og arkitektoniske kvaliteter, og hvor mye som kan overlates til endelig detaljprosjektering i en byggesak. Byr\u00e5den er opptatt av at arkitekturveilederen bidrar til at ikke alle detaljer n\u00f8dvendigvis m\u00e5 sikres juridisk i den enkelte reguleringsplan, slik at noen detaljer og sp\u00f8rsm\u00e5l om arkitektur i stedet kan avklares til byggesak. Byr\u00e5den vurderer at detaljniv\u00e5et som avklares i en reguleringsplan m\u00e5 tilpasses til i hvilken grad et omr\u00e5de har mye historiske bebyggelse og kulturmilj\u00f8. I noen omr\u00e5der s\u00e5 vil det v\u00e6re hensiktsmessig at mange detaljer sikres juridisk i en reguleringsplan, mens i andre omr\u00e5der 5 s\u00e5 kan det v\u00e6re mer hensiktsmessig med en mer fleksibel reguleringsplan som \u00e5pner for at mer kan avklares til byggesak. Arkitektoniske kvaliteter b\u00f8r v\u00e6re premissgivende for utforming av bygg, byrom og uteomr\u00e5der. God formgivning m\u00e5 tidlig inn i prosessene med reguleringsplaner og byggesaker, i stedet for at arkitektoniske kvaliteter kommer sent inn prosessene og kan medf\u00f8re behov for endringer. Arkitekturveilederen skal gi trygghet til \u00e5 vurdere gode plangrep og arkitektoniske l\u00f8sninger tidlig i prosessene. Dette er viktig for \u00e5 bidra til forutsigbarhet og raskere prosesser. PBE sin avdeling for byggesaker har allerede en intern veileder for arkitektonisk kvalitet. Byr\u00e5den vurderer at denne b\u00f8r inng\u00e5 i arbeidet med \u00e5 utvikle ny Arkitektuveileder for Bergen, b\u00e5de ved at innholdet kan gjenbrukes og ved at den i n\u00f8dvendig grad blir oppdatert. Medvirkning Byr\u00e5den er opptatt av at Arkitekturveilederen skal v\u00e6re tilgjengelig og anvendelig for b\u00e5de kommunen, utbyggere og konsulenter. Gjennom arbeidsprosessen med Arkitekturveilederen skal aktuelle akt\u00f8rer og interesserte inviteres til en bred debatt, og det skal gjennomf\u00f8res en medvirkningsprosess som \u00e5pner for innspill fra kunnskapsmilj\u00f8er, utbyggere og byens befolkning. Mange bergensere er opptatt av at historiske omr\u00e5der bevares og at ny utbygging har gode arkitektoniske kvaliteter. Byr\u00e5den er derfor opptatt av at medvirkningen skal inkludere vanlige innbyggere. Dette f\u00f8lger opp m\u00e5l i Riksantikvaren sin Bystrategi om at forvaltning av kulturmilj\u00f8 \u00abskal kjennetegnes av kunnskapsbasert og langsiktig arealplanlegging med gode medvirkningsprosesser\u00bb. Historiske omr\u00e5der er ogs\u00e5 viktige for bes\u00f8kende, og mange turister er opptatt av gode opplevelser i den historiske bykjernen. Arkitektur er et viktig virkemiddel for \u00e5 utvikle attraksjonsverdien til en by eller spesielle omr\u00e5der. Byr\u00e5den er derfor opptatt av det gjennom arbeidsprosessen med Arkitekturveilederen ogs\u00e5 innhentes innspill fra turismen\u00e6ringen og reiselivsbransjen. Konklusjon Byr\u00e5det er opptatt av at Bergen skal fortsette \u00e5 vokse, og byen st\u00e5r foran flere store byutviklingsprosjekter og transformasjonsprosesser. Byr\u00e5den anbefaler derfor at det utarbeides en arkitekturveileder for Bergen. Arkitekturveilederen skal bidra til at byutviklingen i Bergen har h\u00f8y arkitektonisk kvalitet og at byens historiske s\u00e6rpreg og identitet bevares. Veilederen skal brukes b\u00e5de i reguleringsprosesser og byggesaker, og gi forutsigbare og tydelige f\u00f8ringer for utbyggere, konsulenter, kommunens egne etater og private tiltakshavere. Byr\u00e5den anbefaler at dagens digitale eksempelsamlinger suppleres og videreutvikles med flere byggeprosjekter og st\u00f8rre mangfold av arkitektoniske stilarter. Vedtakskompetanse: Byr\u00e5dets fullmakter vedtatt av Bergen bystyre 27. november 2024 i sak 462/24 Pkt. 2.1. Byr\u00e5dets driftsansvar Som \u00f8verste ledelse av kommunens administrasjon, som arbeidsgiver, tjenesteleverand\u00f8r, myndighetsut\u00f8ver, samfunnsutvikler og som folkevalgt organ, har byr\u00e5det myndighet til, og ansvar for, \u00e5 forest\u00e5 l\u00f8pende drift og utvikling av kommunens virksomhet, herunder \u00e5 beslutte igangsetting av planarbeid i kommunens regi, jamf\u00f8r gjeldende planinstruks, byr\u00e5dssak 1034/20. Byr\u00e5d for byutvikling innstiller til byr\u00e5det \u00e5 fatte f\u00f8lgende vedtak: 1. Arbeid med Arkitekturveileder startes opp i tr\u00e5d med f\u00f8ringene i saken. 6 2. Arkitekturveilederen skal best\u00e5 av to deler: En del knyttes til hensynssoner for bevaring kulturmilj\u00f8 (H570) i Kommuneplanens arealdel, og en annen del knyttes til nye utbyggingsomr\u00e5der. 3. Arkitekturstrategien sin digitale eksempelsamling skal suppleres og videreutvikles med flere byggeprosjekter og st\u00f8rre mangfold av arkitektoniske stilarter. Dato: 18. desember 2024 Christine Kahrs Byr\u00e5d for byutvikling Dokumentet er godkjent elektronisk. 7 "
}