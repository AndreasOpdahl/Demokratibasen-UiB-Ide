{
  "dokument_id": "a0a0d807-ee70-521b-9333-439e23348b06",
  "doc_type": "case_presentation",
  "kommune": 4601,
  "tittel": "\u00c5rstad gnr 159 bnr 131 Kanalveien 54. Klage over byr\u00e5den sitt vedtak om tillatelse til bruksendring - bilverksted til dagligvarebutikk",
  "url": "https://bergen.kommune.no/politikere-utvalg/api/fil/bk360/10953390/Framstilling-Arstad-gnr-159-bnr-131-Kanalveien-54-Klage-over-byraden-sitt-vedtak-om-tillatelse-til-bruksendring-bilverksted-til-dagligvarebutikk",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/111323-5 \u00c5rstad gnr 159 bnr 131 Kanalveien 54. Klage over byr\u00e5den sitt vedtak om tillatelse til bruksendring - bilverksted til dagligvarebutikk Hva saken gjelder: Saken gjelder klage p\u00e5 byr\u00e5d for byutvikling sitt fullmaktvedtak datert 28.06.2024, hvor det ble gitt tillatelse til oppf\u00f8ring av rampe til nytt dekke (etablering av en ny etasje) i eksisterende fjellhall, samt bruksendring for etablering av dagligvarebutikk med tilh\u00f8rende parkering, gangpassasje og fasadeendring. Dagens bruk er bilverksted/dekkverksted/lager (Vianor). Vedtaket innebar ogs\u00e5 \u00e5 gi dispensasjon fra plankrav i reguleringsplan og fra arealform\u00e5let torg. Tiltaket ble p\u00e5klaget av Vestland fylkeskommune v/avdeling for infrastruktur og veg den 05.07.2024. Tiltakshaver er Kanalveien 54 AS. Ansvarlig s\u00f8ker for byggesaken er En til En Arkitekter AS, tiltakshaver har i klagesakene v\u00e6rt representert ved Advokatfirmaet Kyrre v/adv. Hedda Austad Dale. Oms\u00f8kte eiendom er i kommuneplanens arealdel (KPA 2018), vedtatt 19.06.2019, lagt delvis til sentrumsform\u00e5l og delvis til byfortettingssone. I reguleringsplan for \u00c5rstad. Del av gnr 159, 15 og 17 mfl., Mindemyren, vedtatt 2015, er oms\u00f8kte deler av eiendommen i hovedsak lagt til sentrumsform\u00e5l S13, og delvis til torg T8. Se avslagsvedtaket \u00a7 3.1 for utfyllende planstatus. Tiltaket utl\u00f8ser behov for dispensasjon fra plankrav og arealform\u00e5let torg, slike dispensasjoner er oms\u00f8kt. Det er p\u00e5g\u00e5ende prosess for detaljregulering av omr\u00e5det. Ansvarlig s\u00f8ker opplyser at det er foretatt nabovarsling i tr\u00e5d med bestemmelser i plan- og bygningsloven \u00a7 21-3, og bekrefter at det ikke er mottatt merknader. Vestland fylkeskommune har uttalt seg 08.01.2024, 16.02.2024 og 29.05.2024. De har gjennomg\u00e5ende v\u00e6rt negative til \u00f8kt parkering, og anf\u00f8rt at det ikke kan forventes at dette videref\u00f8res i detaljregulering. De har ogs\u00e5 uttalt seg kritisk til \u00f8kt trafikk med tungtransport i avkj\u00f8rselen, og viser til at avkj\u00f8rselen ikke er bygd for bossnettsentral og dagligvarebutikk. De er ogs\u00e5 negative til \u00e5 forskuttere plassering av dagligvarebutikk, da omr\u00e5det m\u00e5 ses i sammenheng. Vestland fylkeskommune kan ikke se noen fordeler med dispensasjon ut over \u00f8konomiske, og mener konsekvensene for trafikk ikke er godt nok redegjort for. Bymilj\u00f8etaten ga uttale datert 05.01.2024, hvor de uttalte at tiltaket i liten til ingen grad vil p\u00e5virke Leaparken og tilkomsten til denne. Byplan ga uttale datert 17.01.2024 hvor de var positive til renovasjonsterminalen, da flere reguleringsplaner p\u00e5 Mindemyren er avhengig av denne. Uttalen \u00e5pner for dagligvarebutikk p\u00e5 gitte vilk\u00e5r, og at parkeringsdekningen b\u00f8r ses n\u00e6rmere p\u00e5. Klage: Klager ber om at vedtaket blir omgjort, slik at det blir gitt avslag p\u00e5 s\u00f8knaden. 1 Klager anf\u00f8rer at parkeringsdekning m\u00e5 vurderes i planarbeidet, uavhengig av hva som blir gitt tillatelse til i byggesaken. Trafikkanalysen tar bare for seg det oms\u00f8kte tiltaket, og klager mener det ikke er tilstrekkelige opplysninger i relasjon til trafikksikkerhet. Det anf\u00f8res at tiltaket vil undergrave planprosessen som styringsverkt\u00f8y, og at det heller ikke er n\u00f8dvendig med en dagligvarebutikk f\u00f8r planen er vedtatt. Klager har vist til dommen inntatt i Rt. 1983 s. 1067, som de anf\u00f8rer at understreker forskjellen mellom ulike forretninger, og at trafikkbildet endres som f\u00f8lge av det. Klager har derfor vanskelig for \u00e5 anse bruksendring for \u00e5 forbedre trafikksituasjonen og redusere fare for myke trafikanter sammenlignet med dagens l\u00f8sning. Klager anf\u00f8rer at regionale interesser blir tilsidesatt, og at det bare er \u00f8konomiske fordeler ved tiltaket. For at dispensasjon skal kunne gis, m\u00e5 det v\u00e6re fordeler av samfunnsmessig betydning. Klager mener dispensasjon i verste fall kan g\u00e5 ut over samfunnsnyttige tiltak som idrettshall, tjenester og boliger som omfattes av plankravet. Klager anf\u00f8rer til sist at begrunnelsen er for byr\u00e5dens vedtak er for d\u00e5rlig, og viser til Sivilombudets uttalelse i deres sak 2012/640 om kraftledning i Bremanger kommune, for krav til begrunnelse der man fraviker fagetatens uttalelse. Det vises ellers til klagen i sin helhet. Tiltakshaver, representert ved Advokatfirmaet Kyrre v/adv. Hedda Austad Dale, har gitt tilsvar til klagen. Tiltakshaver viser til at det er s\u00f8kt om, og innvilget, en midlertidig dispensasjon. Bakgrunnen for dette er nettopp i p\u00e5vente av reguleringsplan, og tiltaket vil ikke legge f\u00f8ringer for framtidig arealbruk. Det er relevant \u00e5 sammenligne trafikksituasjonen med dagens, da tiltaket vil erstatte dagens bilverksted/lager/dekkverksted, og analysen vil senere v\u00e6re del av grunnlaget for en helhetlig mobilitetsplan for detaljregulering. Tiltakshaver mener saken er tilstrekkelig opplyst for den konkrete bruksendringen som er oms\u00f8kt. Tiltaket er tidskritisk for \u00e5 holde liv i og utvikle bygningsmassen, parallelt med p\u00e5g\u00e5ende detaljplanarbeid. Dette skaper trygghet i omr\u00e5det, og opprettholder arbeidsplasser. Tiltakshaver kan ikke se at dommen klager viser til, er relevant p\u00e5 den m\u00e5ten klager synes \u00e5 bruke den p\u00e5. De kan heller ikke se at hensynet til regionale myndigheter blir vesentlig tilsidesatt ved dispensasjon. N\u00e5r det gjelder \u00f8konomi, viser tiltakshaver til at dette ikke var tema i deres klage, og at de jobber med utarbeidelse av reguleringsplan, et arbeid de bekoster. Tiltakshaver mener fordelene er \u00abklart\u00bb st\u00f8rre enn ulempene, og viser til at tiltaket er midlertidig og at endelig l\u00f8sning for eiendommen vil bli fastsatt i reguleringsplan. Det vises til tilsvaret i sin helhet. Fagetatens vurdering og anbefaling: Plan- og bygningsetaten som fagetat har oversendt saken uten innstilling, men har vist til fagnotat datert 30.04.2024. I dette fagnotatet innstilte fagetaten p\u00e5 opprettholdelse av avslag. Det ble vist til p\u00e5g\u00e5ende reguleringsprosess, og at avkj\u00f8rselen ikke ble ansett dimensjonert for en slik hyppig bruk som dagligvarebutikk legger opp til. Det ble ogs\u00e5 vist til andre forhold som var problematisk for myke trafikanter. B\u00e5de dagligvarebutikk og parkeringsplasser ble vurdert \u00e5 forskuttere forhold som var tenkt avklart i den p\u00e5g\u00e5ende reguleringsplanen. N\u00e5r det gjelder mobilitets- og trafikkanalyse, vises det til at dette skal foreligge som en del av detaljreguleringsplan. Fagetaten stiller sp\u00f8rsm\u00e5l ved p\u00e5stand om at bilf\u00f8rerandelen vil v\u00e6re lavere for dagligvarebutikk enn for Vianor, og viser til at en matbutikk p\u00e5 generelt grunnlag vil ha st\u00f8rre personbiltrafikk til seg, enn et dekk- og bilverksted. Det er ogs\u00e5 s\u00f8kt om \u00e5 \u00f8ke antall parkeringsplasser. Fagetaten kan ikke se at det er nye moment i klagen n\u00e5r det gjelder arealform\u00e5let \u00abtorg\u00bb, og for plankravet kan man ikke se at dagligvarebutikk er verken tidsbegrenset eller en mindre 2 tilpasning. Det vises til at det er flere viktige forhold som m\u00e5 avklares i planprosessen, og at tiltaket ber\u00f8rer flere p\u00e5g\u00e5ende reguleringsplaner, kj\u00f8rem\u00f8nster og trafikksikkerhet i et stort omr\u00e5de. Det vises til komplette fagnotat datert 26.07.2024 og 30.04.2024. \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Byr\u00e5det har vurdert klagen, og kommet til at denne ikke kan tas til f\u00f8lge. Det vises til byr\u00e5d for byutvikling sitt fullmaktvedtak, som tiltredes i klageomgangen. Man vil ellers knytte s\u00e6rlige merknader til enkelte punkt i klagen, som dr\u00f8ftes under. Dispensasjon fra plankrav Klagers hovedargument ser ut til \u00e5 v\u00e6re at endringene i omr\u00e5det m\u00e5 tas gjennom planprosess, og at s\u00e6rlig forhold som trafikk og parkering ikke kan vurderes gjennom byggesaksbehandling. Hjemmelen for dispensasjon er pbl. \u00a7 19-2. Her st\u00e5r det at dispensasjon ikke kan \u00abvesentlig tilsidesette\u00bb hensynene bak bestemmelsen det dispenseres fra, form\u00e5lsparagrafen i loven eller nasjonale eller regionale interesser. Det m\u00e5 ogs\u00e5 v\u00e6re \u00abklart\u00bb st\u00f8rre fordeler enn ulemper med \u00e5 gi dispensasjon. I denne saken er det p\u00e5g\u00e5ende planprosesser b\u00e5de p\u00e5 oms\u00f8kte eiendom og for flere andre felt p\u00e5 Mindemyren. Omr\u00e5det er under transformasjon, og det er klart at endringene for omr\u00e5det som helhet krever helhetlig planlegging. Det er imidlertid n\u00f8dvendig \u00e5 sikre at byggene har kontinuerlig drift, b\u00e5de av hensyn til dem som bor og jobber i n\u00e6rheten og av hensyn til utviklingen av omr\u00e5det. Det vil, etter byr\u00e5dets syn, ikke tjene noen at sentralt plasserte lokaler n\u00e6r kollektivtransport blir st\u00e5ende tomme. Dette kan ogs\u00e5 ha negative konsekvenser for omr\u00e5det, da bruk av bygget b\u00e5de s\u00f8rger for \u00f8kt trygghet ved at det er mennesker der, og at lys i vinduene og aktivitet ogs\u00e5 virker mer attraktivt enn tomme og m\u00f8rke lokaler. I denne saken er det s\u00f8kt om, og gitt, en midlertidig dispensasjon i p\u00e5vente av planprosessen. Tiltakene det gis tillatelse til, er dermed ikke noe som n\u00f8dvendigvis legger f\u00f8ringer for videre planprosess. At parkeringsplasser saneres eller omdisponeres gjennom planprosess er ikke uvanlig, og sp\u00f8rsm\u00e5let om parkering gj\u00f8r seg gjeldende i alle planprosesser p\u00e5 Mindemyren. Etter byr\u00e5dets vurdering taler dette for at man ikke \u00abvesentlig\u00bb tilsidesetter hensynet bak plankravet. Trafikkanalysen som er levert omfatter, som klager p\u00e5peker, bare oms\u00f8ke tiltak. Byr\u00e5det kan ikke se at dette er en mangel ved saken, da trafikkanalyse for omr\u00e5det som helhet utarbeides i plansaken, for de tiltak man \u00f8nsker \u00e5 legge til rette for der. Det avgj\u00f8rende i v\u00e5r sak, er om oms\u00f8kte tiltak vil utl\u00f8se behov for trafikale tiltak eller endring av avkj\u00f8rsel som best l\u00f8ses gjennom reguleringsplan. Det viser trafikkanalysen at ikke er tilfelle. Byr\u00e5den stilte i sitt vedtak sp\u00f8rsm\u00e5l ved p\u00e5stand om reduksjon av trafikk, men konkluderte at trafikken i alle tilfeller ikke \u00f8kes. Denne vurderingen opprettholdes i klageomgangen, og byr\u00e5det kan ikke se at hensynet til regionale myndigheter blir \u00abvesentlig\u00bb tilsidesatt. N\u00e5r det gjelder hensynet til framtidig torg, er dette ivaretatt ved at funksjoner for dagligvarebutikken er flyttet i eksisterende lokale. Dersom man i fremtidig plan forutsetter riving av deler av lokalet, vil dette dermed la seg gjennomf\u00f8re. Byr\u00e5dets vurdering er at dispensasjon ikke vil \u00abvesentlig tilsidesette\u00bb hensynene bak plankravet. Klager har anf\u00f8rt at fordelene bare er av \u00f8konomisk karakter for tiltakshaver. Tiltakshaver har i sitt tilsvar vist til at \u00f8konomi ikke var nevnt i deres klage, og at tiltakshaver ogs\u00e5 3 bekoster planprosessen for eiendommen. Byr\u00e5det viser til vurderinger over, og mener det er positivt for omr\u00e5det at det er aktivitet i lokalet. En dagligvarebutikk vil ogs\u00e5 v\u00e6re i tr\u00e5d med \u00f8nsket utvikling for omr\u00e5det, mens et bil- og dekkverksted ikke er det. At tiltakshaver velger \u00e5 tilrettelegge for transformasjon av omr\u00e5det ved \u00e5 endre aktivitet i lokalet er positivt. Klager har anf\u00f8rt at etablering av dagligvarebutikk ikke er et tidssensitivt tiltak, og at det ikke trengs f\u00f8r det etableres boliger p\u00e5 Mindemyren. Byr\u00e5det viser her til at det er flere arbeidsplasser innen gangavstand i omr\u00e5det, hvor arbeidstakerne kan tenkes \u00e5 benytte en dagligvarebutikk for b\u00e5de lunsj og for \u00e5 handle dagligvarer p\u00e5 vei hjem. Det er ogs\u00e5 et stort antall boliger som vil ha tilkomst til butikken gjennom Svaneviksveien, i tillegg til at den vil ligge tett p\u00e5 en av tilkomstveiene til Leaparken. Selv om en dagligvarebutikk ikke er strengt tatt \u00abn\u00f8dvendig\u00bb, vurderer byr\u00e5det det likevel som en fordel at flere potensielle kunder vil kunne f\u00e5 bilfri tilkomst til et nytt tilbud. Byr\u00e5det kan ikke se at bruksendring vil f\u00f8re med seg store ulemper, sett opp mot dagens bruk av lokalene. Byr\u00e5det vurderer det som relevant \u00e5 sammenligne med dagens godkjente situasjon, da det er dette som er alternativet til oms\u00f8kte tiltak. Tiltakshaver er innforst\u00e5tt med at dispensasjonen bare er midlertidig, og at endelig arealbruk avklares i reguleringsplanarbeidet. For \u00e5 sikre bruk av lokalene, er det n\u00f8dvendig med bruksendring. Dette har ogs\u00e5 v\u00e6rt tilfelle p\u00e5 andre eiendommer p\u00e5 Mindemyren, som Minde all\u00e9 35, gbnr. 159/53, hvor det har v\u00e6rt flere byggesaker for bruksendring av deler av lokalet.1 Disse bruksendringene har imidlertid v\u00e6rt gitt p\u00e5 permanent basis, ikke som midlertidige tiltak. Byr\u00e5dets vurdering er at vilk\u00e5rene for dispensasjon er oppfylt, jf. pbl. \u00a7 19-2. Rt. 1983 s. 1067 Klager har vist til H\u00f8yesteretts dom inntatt i Rt. 1983 s. 1067. Denne omhandler endring av lokaler fra salgsvirksomhet (bildekk og bilrekvisita, campingvogner og campingutstyr samt sportsutstyr), til matsenter. Klager har vist til et avsnitt hvor den endrede trafikksituasjonen omtales, og anf\u00f8rer at dette viser sentrale forskjeller mellom ulike virksomheter og endret trafikksituasjon som f\u00f8lge. Byr\u00e5dets vurdering er at denne dommen omhandler, som tiltakshaver har p\u00e5pekt, hvorvidt det var foretatt en s\u00f8knadspliktig bruksendring eller ikke. F\u00f8rstvoterende oppstilte vurderingstemaet slik: \u00abDet avgj\u00f8rende synes \u00e5 m\u00e5tte v\u00e6re om det foretas en forandring av virksomhetens karakter som er av betydning ut fra de form\u00e5l bygningsloven skal tjene.\u00bb (s. 1071). Den endrede trafikksituasjonen var en faktor som gjorde at virksomheten endret karakter, og trafikkhensyn var blant hensynene bygningsmyndigheten etter loven skulle ivareta. Konklusjonen var at det var snakk om en s\u00f8knadspliktig bruksendring. Dommen sier ikke, etter byr\u00e5dets mening, at bruksendring alltid medf\u00f8rer trafikkendring, men at endrede trafikkforhold er et moment i vurderingen av om det er foretatt en bruksendring. Til videre illustrasjon kan det vises til at bruksendring fra tilleggsdel til hoveddel i en boenhet er s\u00f8knadspliktig. Dette endrer ofte ikke trafikkforholdene, men utl\u00f8ser tekniske krav som bygningsmyndigheten skal ivareta. I denne saken er det ikke tvil om at det er s\u00f8kt om en bruksendring, men sp\u00f8rsm\u00e5let er i hvilken grad dette p\u00e5virker trafikkhensyn. Byr\u00e5det kan ikke se at dommen har den relevans som klager har anf\u00f8rt, og viser til at trafikkhensyn er vurdert som del av dispensasjon fra plankrav. 1 F. eks. BYGG-2023/16441 og BYGG-2024/11633 4 Sivilombudets sak 2012/6402 Klager har vist til Sivilombudets sak 2012/640, og anf\u00f8rt at byr\u00e5dens vedtak ikke er tilstrekkelig begrunnet. Sivilombudets sak gjaldt kraftledninger i Bremanger kommune, hvor dav\u00e6rende Olje- og energidepartementet vedtok endring av tras\u00e9 fra F\u00f8rdedalen til Myklebustdalen. Dette var i strid med Norges vassdrags- og energidirektorats faglige tilr\u00e5dning. Vurderingen av de ulike tras\u00e9ene og avveining av hensynene, her samlokalisering og samling av nye inngrep, ble beskrevet som utpreget skj\u00f8nnsmessig. Samlokalisering talte for en kombinasjonstras\u00e9, mens samling av nye inngrep talte for \u00e5 velge en av tras\u00e9ene. Sivilombudet p\u00e5pekte at det var vanskelig \u00e5 forst\u00e5 bakgrunnen for departementets valg, da det i vedtaket var anf\u00f8rt at samlokalisering var tillagt avgj\u00f8rende betydning, selv om man valgte bort kombinasjonstras\u00e9en. Det var ikke gitt noen n\u00e6rmere beskrivelse eller vurdering av ulempene ved de ulike alternativene. Sivilombudet p\u00e5pekte at det var vanskelig \u00e5 se hvorfor departementet konkluderte som de gjorde. Klager har ikke gitt noen n\u00e6rmere begrunnelse for hvilke deler av vedtaket man mener er for d\u00e5rlig begrunnet. I v\u00e5r sak har tiltakshaver levert en trafikkanalyse, som viser en redusert trafikkmengde ved endring fra bil- og dekkverksted til dagligvarebutikk. I byr\u00e5dens vedtak er det stilt sp\u00f8rsm\u00e5l ved reduksjonen, da det fortsatt vil v\u00e6re kunder som kommer til stedet med bil, men man har lagt til grunn at trafikken ikke \u00f8ker. N\u00e5r det gjelder vurderingen av trafikkhensyn i framtidig reguleringsplan, vises det til at dispensasjonen er gitt midlertidig, med en varighet for fem \u00e5r, eller til reguleringsplanen er vedtatt, om dette skjer f\u00f8r den tid. Dispensasjonen gir dermed ikke noen berettiget forventing om at tiltaket skal videref\u00f8res akkurat som det er i ny reguleringsplan. Byr\u00e5dets vurdering er at vedtakets begrunnelse er tilstrekkelig, og at eventuelle mangler uansett er reparert gjennom klagebehandlingen. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Byr\u00e5d for byutvikling sitt fullmaktvedtak datert 28.06.2024 opprettholdes. Klagen tas ikke til f\u00f8lge. Dato: 3. september 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: 1. Fagnotat datert 26.07.2024 med f\u00f8lgende vedlegg: 2 https://www.sivilombudet.no/uttalelser/sak-om-ny-420-kv-kraftledning-gjennom-bremanger- kommune-krav-til-klageinstansens-begrunnelse/ 5 a. Oversiktskart b. Oversiktsfoto c. Situasjonsplan d. Tilsvar til klage p\u00e5 byr\u00e5dens vedtak e. Klage p\u00e5 byr\u00e5dens vedtak f. Byr\u00e5dens vedtak g. Fagnotat av 30.04.2024 h. Avslag datert 13.03.2024 i. Rammetillatelse datert 13.03.2024 (ikke p\u00e5klaget vedtak) j. Klage datert 03.04 og 16.04.2024 k. Intern uttalelse fra Byplanavdelingen datert 17.01.2024 l. Uttale fra Bymilj\u00f8etaten datert 05.01.2024 m. Uttale fra Vestland fylkeskommune vei, datert 16.02 og 08.01.2024 n. S\u00f8knad o. Tegninger f\u00f8r og etter oms\u00f8kt situasjon 2. Uttale - dispensasjon - dagligvarebutikk og parkering - fv. 5328 Kanalveien - gnr. 159 bnr. 131 - Bergen kommune 6 "
}