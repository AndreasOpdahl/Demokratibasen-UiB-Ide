{
  "dokument_id": "e9050099-ac11-5307-abca-b1296f3f3d0d",
  "doc_type": "case_presentation",
  "kommune": 4601,
  "tittel": "Avvikling av ordning med ism\u00e5ling i kommunal regi",
  "url": "https://bergen.kommune.no/politikere-utvalg/api/fil/bk360/11369504/Framstilling-Avvikling-av-ordning-med-ismaling-i-kommunal-regi",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/156588-2 Avvikling av ordning med ism\u00e5ling i kommunal regi Hva saken gjelder: Saken gjelder avvikling av kommunes ordning med m\u00e5ling av is p\u00e5 utvalgte vann. Bergen kommune har i lang tid utf\u00f8rt ism\u00e5ling p\u00e5 utvalgte vann for \u00e5 gi innbyggerne informasjon om n\u00e5r isen er farbar vinterstid. Oppgaven med ism\u00e5ling er ikke lovp\u00e5lagt, og det er f\u00e5 andre kommuner som utf\u00f8rer denne tjenesten. For eksempel Oslo kommune utf\u00f8rer ikke ism\u00e5ling. Politiet har tidligere gjennomf\u00f8rt tjenesten i Bergen, f\u00f8r kommunen overtok oppgaven. Dette ligger langt tilbake i tid. Bystyret behandlet 16.12.2021 sak 1385/21 og vedtok \u00e5 redusere ordningen med ism\u00e5ling fra 28 til 12 vann. Bystyret behandlet 02.10.2024 representantforslag om ism\u00e5ling i sak 349/24, og vedtok f\u00f8lgende: \u00abBystyret ber byr\u00e5det vurdere hvordan kommunen kan tilby idrettslag og andre foreninger som \u00f8nsker det oppl\u00e6ring av m\u00e5ling av is p\u00e5 vann for kommende vintersesong.\u00bb Fagetatens vurdering og anbefaling: Bymilj\u00f8etaten har levert fagnotat i saken som f\u00f8lger vedlagt. Hovedpunkter fra fagnotatet gjengis her, for ytterligere detaljer vises det til fagnotatet i sin helhet. Erfaringer Bergen kommune har besluttet at isen skal v\u00e6re kompakt og ha en minimumstykkelse p\u00e5 15 cm over hele isflaten for \u00e5 kunne merkes som farbar. N\u00e5r hele isflaten oppfyller kravene settes det opp skilt om at isen er farbar. M\u00e5linger de siste tre vintrene p\u00e5 de 12 vannene som f\u00f8lges opp har gitt f\u00f8lgende resultater: - 2021/2022: Mild vinter, ingen vann ble m\u00e5lt - 2022/2023: M\u00e5linger utf\u00f8rt i kuldeperioder i desember og mars, ingen vann merket som farbare - 2023/2024: M\u00e5linger utf\u00f8rt i kuldeperioder i desember og januar, ingen vann merket som farbare i desember, 11 av 12 vann merket som farbare i hele eller deler av perioden 5. \u2013 13. januar. Iskultur og andre ism\u00e5lingstjenester Mellom Bymilj\u00f8etaten og n\u00f8detatene er det bred enighet om at fremfor et tilbud om ism\u00e5ling, vil det v\u00e6re et bedre virkemiddel \u00e5 jobbe med kampanjer for god iskultur. Etatene b\u00f8r inng\u00e5 et samarbeid om informasjon til publikum og formidle kunnskap om trygg ferdsel p\u00e5 isen. Norges vassdrags- og energidirektorat (NVE) tilbyr flere relevante tjenester, blant annet driver de en isvarslingstjeneste p\u00e5 generelt niv\u00e5 (Isvarsling | Varsom.no). NVE har ogs\u00e5 tjenesten iskart.no der alle kan sende inn isobservasjoner/m\u00e5linger som offentliggj\u00f8res. NVE 1 informerer ogs\u00e5 om tjenesten \u00abIsskolen\u00bb hvor man kan tilegne seg n\u00f8dvendig kunnskap om is. Ingen av tjeneste er like sikre som \u00e5 utf\u00f8re konkrete ism\u00e5linger, men de er godt egnet til \u00e5 gi innbyggerne tips og innsikt, slik at de kan gj\u00f8re egne vurderinger. Bymilj\u00f8etaten kan bidra med \u00e5 kommunisere tjenestene ut til innbyggerne. Ressurssituasjon Ordningen med ism\u00e5ling er sv\u00e6rt ressurskrevende og lite forutsigbar. Ism\u00e5ling utf\u00f8res av Bygartnerseksjonen i Bymilj\u00f8etaten. Bymilj\u00f8etaten anbefaler at seksjonens ressurser prioriteres til annet arbeid, herunder oppf\u00f8lging av leverand\u00f8rkontrakter for vinterdrift, enn ism\u00e5ling vinterstid. Bymilj\u00f8etatens anbefaling: Med strammere \u00f8konomi, redusert bemanning og et \u00f8kende oppgaveomfang, er det n\u00f8dvendig \u00e5 gj\u00f8re en streng prioritering av hvilke oppgaver som skal ivaretas. Ism\u00e5ling er ikke en lovp\u00e5lagt oppgave, men det er et lovp\u00e5lagt ansvar at Bergen kommune skal s\u00f8rge for blant annet forsvarlig vinterdrift og vedlikehold p\u00e5 veier og gangakser i sentrum. Bymilj\u00f8etaten ser det som n\u00f8dvendig \u00e5 avvikle ordningen med ism\u00e5ling. Bymilj\u00f8etaten er positiv til at for eksempel idrettslag kan utf\u00f8re ism\u00e5ling p\u00e5 vann som er av interesse for sk\u00f8yteinteresserte i byens mange nabolag, men ser noen utfordringer med en slik ordning. Bymilj\u00f8etaten selv har ikke ressurser, og er ikke rigget til \u00e5 drive oppl\u00e6ringsarbeid. Bymilj\u00f8etaten peker ogs\u00e5 p\u00e5 ansvaret Bergen kommune p\u00e5tar seg dersom kommunen skal tilby oppl\u00e6ring av frivillige, og mener ansvarssp\u00f8rsm\u00e5let b\u00f8r utredes n\u00e6rmere f\u00f8r kommunen g\u00e5r inn i en slik ordning. Bymilj\u00f8etatens anbefaling: - Ordningen med ism\u00e5ling avvikles. - Bymilj\u00f8etaten tar, i samarbeid med Bergen brannvesen, ansvar for god informasjon om iskultur p\u00e5 kommunens nettsteder og kanaler p\u00e5 sosiale medier. - En eventuell oppl\u00e6ring av frivillige b\u00f8r ikke iverksettes f\u00f8r en forsvarlig ansvarsutredning er gjennomf\u00f8rt. Oppl\u00e6ringsordningen b\u00f8r legges til en etat med kompetanse og ressurser knyttet til frivillighetsarbeid. \u00d8konomiske konsekvenser: Saken har ingen \u00f8konomiske konsekvenser. Bymilj\u00f8etaten vil f\u00e5 frigjort noe kapasitet til andre oppgaver vinterstid. Byr\u00e5dens vurdering og anbefaling/konklusjon: Sk\u00f8yting p\u00e5 islagte vann er en fantastisk opplevelse som b\u00e5de skaper naturglede, aktivitet og fremmer folkehelse. Kommunen har i mange \u00e5r gjennomf\u00f8rt ism\u00e5linger i vinterhalv\u00e5ret. Oppgaven er ressurskrevende, og grunnet milde vintre er utbyttet sv\u00e6rt begrenset, da det sjelden kan skiltes med farbar is. Ism\u00e5ling sammenfaller med perioder der Bymilj\u00f8etatens ansatte er travle med oppf\u00f8lging av vinterdrift. I en krevende \u00f8konomisk tid m\u00e5 kommunens ressurser prioriteres strengt. Byr\u00e5den anbefaler derfor at ordningen avvikles i sin helhet. Videre vil byr\u00e5den vise til bystyrets nylige vedtak av nevnte representantforslag om ism\u00e5ling i sak 349/24. Byr\u00e5den har vurdert om kommunen kan tilby idrettslag og andre foreninger oppl\u00e6ring i m\u00e5ling av is, i tr\u00e5d med vedtaket, og kommet til at dette ikke er en tjeneste byr\u00e5det vil prioritere i en presset \u00f8konomisk tid. Vi har mange flinke og aktive innbyggere og organisasjoner i byen v\u00e5r, som kan gj\u00f8re egne observasjoner, m\u00e5linger og vurderinger av islagte vann. Ism\u00e5lingskurs er et tilbud som kan ivaretas minst like godt at private akt\u00f8rer som i kommunal regi. Tursk\u00f8ytegrupper, blant annet ved DNT, holder allerede i dag kurs om sk\u00f8yting p\u00e5 naturis. 2 Det finnes mye god informasjon om sikker ferdsel p\u00e5 islagt vann lett tilgjengelig, blant annet p\u00e5 NVEs nettsider. Byr\u00e5den vil se til at tilgjengelig informasjon kommuniseres ut til byens innbyggere p\u00e5 en god m\u00e5te. Vedtakskompetanse: Byr\u00e5dets fullmakter vedtatt av bystyret 16.12.2020 i sak 378/20: \u00a7 2.4 Driftsansvar Byr\u00e5det har ansvar og myndighet til \u00e5 forest\u00e5 den l\u00f8pende drift av kommunens virksomhet. Byr\u00e5d for byutvikling innstiller til byr\u00e5det \u00e5 fatte f\u00f8lgende vedtak: 1. Bergen kommunes ordning med m\u00e5ling av is p\u00e5 utvalgte vann avvikles i sin helhet. 2. Det startes ikke arbeid for oppl\u00e6ring av idrettslag og andre foreninger i m\u00e5ling av is p\u00e5 vann, jf. vedtak i sak 349/24, i tr\u00e5d med vurderinger i denne sak. Dato: 19. november 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: Fagnotat, datert 11.10.2024 3 "
}