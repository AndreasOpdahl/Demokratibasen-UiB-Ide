{
  "dokument_id": "099a091a-f043-5bbc-8e28-3c9bd87600e0",
  "doc_type": "case_presentation",
  "kommune": 4601,
  "tittel": "H\u00f8ringsuttalelse - NOU 2024:2 I samspill med naturen - Naturrisiko for n\u00e6ringer, sektorer og samfunn i Norge",
  "url": "https://bergen.kommune.no/politikere-utvalg/api/fil/bk360/10222046/Framstilling-Horingsuttalelse-NOU-2024-2-I-samspill-med-naturen-Naturrisiko-for-naeringer-sektorer-og-samfunn-i-Norge",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/47356-5 H\u00f8ringsuttalelse - NOU 2024:2 I samspill med naturen - Naturrisiko for n\u00e6ringer, sektorer og samfunn i Norge Hva saken gjelder: Bergen kommune mottok den 14.03.2024 Naturrisikoutvalgets NOU 2024: 2 I samspill med naturen \u2013 naturrisiko for n\u00e6ringer, sektorer og samfunn i Norge. H\u00f8ringsfrist: H\u00f8ringsfrist er 15.06.2024. Bergen kommune er innvilget utsatt h\u00f8ringsfrist til 30.06.2024. Bakgrunn: Naturrisikoutvalget ble oppnevnt ved kongelig resolusjon den 22.juni 2022. Utvalgets mandat var blant annet \u00e5 beskrive hva naturrisiko er, vurdere hvordan n\u00e6ringer og sektorer i Norge og samfunnet er og kan bli ber\u00f8rt av tap av natur og naturmangfold, og se p\u00e5 hvordan akt\u00f8rer i offentlig og privat sektor kan analysere og h\u00e5ndtere naturrisiko p\u00e5 best mulig m\u00e5te. Naturrisikoutvalgets utredning ble overlevert klima- og milj\u00f8minister Andreas Bjelland Eriksen 12.02.2024. Hovedinnholdet i utredningen er beskrivelse av hva naturrisiko er, vurdering av hvordan akt\u00f8rer i Norge og samfunnet kan bli ber\u00f8rt av tap av natur, og vurdering av hvordan akt\u00f8rer i offentlig og privat sektor kan analysere og h\u00e5ndtere naturrisiko p\u00e5 best mulig m\u00e5te. Utvalgets mandat sier at utvalget ikke skal foresl\u00e5 konkrete tiltak og endringer i virkemidler som p\u00e5virker tapet av natur Naturrisiko er faren for negative konsekvenser for akt\u00f8rer og samfunn ved tap og forringelse av natur og naturmangfold. Dette er et relativt nytt begrep, og har blitt utviklet for \u00e5 kunne analysere og h\u00e5ndtere antatte virkninger av naturtap i finansielle og \u00f8konomiske sammenhenger. Fysisk naturrisiko er risiko knyttet til konsekvensene for akt\u00f8rene og samfunnet som f\u00f8lge av tap og forringelse av natur og naturmangfold i seg selv. Naturrelatert overgangsrisiko er risiko for akt\u00f8rene og samfunnet som oppst\u00e5r som f\u00f8lge av endringer i reguleringer og rammevilk\u00e5r som er utl\u00f8st av politiske beslutninger for \u00e5 redusere naturtapet, eller som f\u00f8lge av endringer i for eksempel teknologi eller forbrukerpreferanser. Utvalget kommer med konkrete anbefalinger b\u00e5de p\u00e5 nasjonalt niv\u00e5 og til offentlig og privat sektor. En sentral anbefaling er at akt\u00f8rer og virksomheter i sin vurdering og h\u00e5ndtering av naturrisiko b\u00f8r f\u00f8lge fem metodiske hovedtrinn: \u2013 identifisere hvor og hvordan virksomheten ber\u00f8rer natur, inkludert i sine verdikjeder \u2013 analysere hvor og hvordan virksomheten er avhengig av og p\u00e5virker natur \u2013 vurdere hvordan virksomheten er utsatt for naturrisiko \u2013 bruke analysene og vurderingene som grunnlag for intern og ekstern rapportering \u2013 anvende denne kunnskapen som grunnlag for konkrete beslutninger og handlinger 1 Anbefalinger rettet s\u00e6rskilt mot offentlig sektor (stat og kommune), gjengis i korte trekk her. For alle anbefalinger vises det til utredningens s. 26 \u2013 30. Utvalget mener at: - naturkartlegging og stedfestet informasjon om naturen er n\u00f8dvendig for \u00e5 analysere og h\u00e5ndtere samfunnets avhengighet av og p\u00e5virkning p\u00e5 natur, og dermed eksponering for naturrisiko - milj\u00f8informasjon m\u00e5 systematiseres, digitaliseres og tilgjengeliggj\u00f8res i st\u00f8rre grad - kapasitet og kompetanse knyttet til naturrisiko m\u00e5 heves b\u00e5de i forvaltningen, i arbeidslivet og i samfunnet for \u00f8vrig - klarere rammer rundt vurderingene av naturrisiko vil gi bedre forvaltning, blant annet innenfor arealforvaltning, fordi areal er en knapp ressurs \u2013 b\u00e5de p\u00e5 land og i kyst- og havomr\u00e5dene - det er behov for tydeligere f\u00f8ringer, og st\u00f8tte og veiledning, fra statlig myndighet for \u00e5 redusere fysisk naturrisiko samtidig som forutsigbare prosesser reduserer overgangsrisiko - beslutningsprosesser som inneb\u00e6rer h\u00e5ndtering av naturrisiko, m\u00e5 v\u00e6re kunnskapsbaserte og transparente - norske myndigheter b\u00f8r ta et s\u00e6rlig ansvar for vurdering og h\u00e5ndtering av naturrisiko - det er behov for systematisk vurdering og h\u00e5ndtering av naturrisiko p\u00e5 kommunalt og regionalt niv\u00e5 - myndighetene b\u00f8r bidra til at naturrelatert informasjon og rapportering blir tilgjengelig og standardisert - myndighetene m\u00e5 styrke kontrollen med at krav innfris og \u00f8nsket effekt oppn\u00e5s i offentlig eide virksomheter Innspill fra fagetat (-er): H\u00f8ringssaken er forelagt Klimaetaten, Bymilj\u00f8etaten, Plan- og bygningsetaten, Bergen Vann for faglige innspill. I tillegg er BFIN og BNKI forespurt om innspill. Klimaetaten, Bymilj\u00f8etaten, Plan- og bygningsetaten og Bergen Vann har levert innspill i saken. Innspillene er vedlagt i sin helhet. Under f\u00f8lger en kort oppsummering av fagetatenes kommentarer: Klimaetaten: Generelle merknader: Klimaetaten mener Naturrisikoutvalgets rapport gir et grundig og nyttig rammeverk for \u00e5 vurdere kommunens naturrisiko. Klimaetaten er enig med Naturrisikoutvalget i at klimarisiko og naturrisiko m\u00e5 ses i sammenheng, og ser positivt p\u00e5 behandlingen av overgangsrisiko og grenseoverskridende risiko i rapporten. Klimaetaten er imidlertid kritiske til Naturrisikoutvalgets mandat. Utvalget skulle beskrive og belyse begrepet \u00abnaturrisiko\u00bb, men ikke foresl\u00e5 konkrete tiltak. Klimaetaten mener en tiltaksutredning for \u00e5 redusere naturrisiko og stanse naturtapet, er langt p\u00e5 overtid. Klimaetaten forventer derfor at Naturrisikoutvalgets grundige arbeid f\u00f8lges opp i Regjeringens oppf\u00f8lging av Naturavtalen, gjennom stortingsmeldingen om nasjonal handlingsplan for natur. Spesielle merknader: Klimaetaten har kommet med merknader til flere av kapitlene i NOUen. Innspillet er sv\u00e6rt omfattende, og gjengis kun i korte trekk her. Det vises til vedlagt innspill i sin helhet for ytterligere detaljer. Behovet for gr\u00f8nn omstilling medf\u00f8rer overgangsrisiko for beslutningstakere og for samfunnet Klimaetaten er enig i vurderinger om m\u00e5lkonflikter knyttet til naturrisiko, og mener det er behov for \u00e5 bedre synliggj\u00f8re dem i grunnlaget for politiske avgj\u00f8relser. Det kan v\u00e6re gjennom r\u00e5dgivende fagorgan som er dedikerte til \u00e5 vurdere potensielle konsekvenser av politikken. Klimaetaten viser ogs\u00e5 til vurderinger av det innebygde spenningsforholdet og 2 dilemmaene i forvaltning og politikk, og mener det er behov for forutsigbarhet og sammenheng i den n\u00f8dvendige regelverksutviklingen. Vurdering av naturrisiko i n\u00e6ringer og sektorer i Norge Klimaetaten mener at Naturrisikoutvalget tydeliggj\u00f8r hvordan klimaendringene p\u00e5virker, og kan p\u00e5virke n\u00e6ringer og sektorer i Bergen i fremtiden, med klimaendringene som en risikoforsterker. Klimaetaten viser til omtale av arealbruk som viktigste \u00e5rsak til tap av natur, og tilh\u00f8rende overgangsrisiko for arealintensive virksomheter. Naturrisikoutvalgets vurderinger har betydning for n\u00e6ringene i Bergen, og for deres omstillingsevne i fremtiden. Forutsigbare og langsiktige rammer for arealbruken vil redusere overgangsrisikoen. Klimaetaten viser til mineralutvinning, og mener at urban mining b\u00f8r utforskes og kartlegges videre. Knyttet til kraftproduksjon og nett og klimaendringenes p\u00e5virkning p\u00e5 dette, mener Klimaetaten at det m\u00e5 treffes en god balanse mellom behovet for \u00e5 stanse naturtapet og det det \u00f8kende behovet for fornybar kraftproduksjon fremover. Klimaetaten mener det i st\u00f8rre grad m\u00e5 tilrettelegges for lokale sm\u00e5skalal\u00f8sninger, deriblant fortgang i arbeidet med \u00e5 utvide delingsl\u00f8sningen i forskrift til energiloven, og mulighet til \u00e5 kreve energil\u00f8sninger utover fjernvarme i plan- og bygningsloven, samt tiltak for energieffektivisering. Analyse og h\u00e5ndtering av naturrisiko i offentlig sektor Klimaetaten savner en grundigere vurdering av naturen, naturtap og naturrisiko i sammenheng med folkehelse. Innenfor arealplanlegging mener Klimaetaten det m\u00e5 v\u00e6re en tydelig sammenheng i hvordan klima og natur h\u00e5ndteres i lovgivningen, og det m\u00e5 sikres en tilstrekkelig og hensiktsmessig vektlegging. Klimaetaten mener det enkeltvise artsvernet naturmangfoldloven legger opp til ofte blir for svakt i m\u00f8te med sterke interesser og kortsiktige gevinster. Hensynet til klima og natur m\u00e5 sikres helhetlig, med forpliktende f\u00f8ringer som setter en begrunnet verdi p\u00e5 naturen og naturhensynet opp mot andre hensyn. Klimaetaten mener det b\u00f8r ses til hvordan bruk og vern av sj\u00f8 og vassdrag er h\u00e5ndtert i plan- og bygningsloven \u00a7 11-7, nr. 6. Det kan v\u00e6re en nyttig m\u00e5te \u00e5 ogs\u00e5 h\u00e5ndtere bruk og vern av naturen. For restaurering av natur, mener Klimaetaten det b\u00f8r vurderes en tilsvarende l\u00f8sning som i lovens \u00a7 31-14, om kommunenes adgang til \u00e5 gi p\u00e5legg om tiltak mot overvann p\u00e5 bebygd eiendom. Klimaetaten mener det m\u00e5 utvikles metoder for \u00e5 kartlegge totalbelastningen, hvor naturens betydning for den helhetlige klimatilpasningen og karbonlagringen m\u00e5 tydeliggj\u00f8res. Disse kartleggingene m\u00e5 f\u00e5 st\u00f8rre betydning i de vurderingene som gj\u00f8res etter b\u00e5de naturmangfoldloven og plan- og bygningsloven. Klimaetaten mener at hensynet til klima og natur, og ikke minst m\u00e5let om omstilling til lavutslippssamfunn, m\u00e5 integreres tydelig og helhetlig i plan- og bygningsloven. Klimaetaten er enig i behovet for \u00e5 se n\u00e6rmere p\u00e5 rollefordelingen i arbeidet med konsekvensvurderingen, og er enig i modellen som er foresl\u00e5tt, hvor kommunen bestiller og st\u00e5r som ansvarlig for gjennomf\u00f8ringen av konsekvensvurderingen, men tiltakshaver fortsatt st\u00e5r for kostnaden, dette vil i stor grad fjerne problemet med insentiver og asymmetri. 3 I oppf\u00f8lgingen av Naturrisikoutvalgets arbeid ettersp\u00f8r Klimaetaten en grundig vurdering av s\u00f8ksm\u00e5lsrisiko tilknyttet tap og forringelse av naturen. Det m\u00e5 blant annet ses i sammenheng med Naturavtalens m\u00e5lsettinger om vern og restaurering. Klimaetaten er enig i Naturrisikoutvalgets vurdering om naturrisiko i kunnskapsgrunnlaget for offentlige beslutninger, og mener vurderinger av naturrisiko m\u00e5 legges til grunn for alle avgj\u00f8relsen som ber\u00f8rer klima og natur. I oppf\u00f8lgingen av Naturrisikoutvalgets arbeid, mener Klimaetaten det b\u00f8r vurderes \u00e5 nyansere bestemmelsen i plan- og bygningsloven om kompetansekrav (pbl \u00a7 3-3), eller implementere en tilsvarende kompetansebestemmelse i kommuneloven, om n\u00f8dvendig klima- og naturfaglig kompetanse. Det m\u00e5 imidlertid ogs\u00e5 f\u00f8lges av en \u00f8kning i ressurser til kompetanseheving i kommunene. Bymilj\u00f8etaten: Bymilj\u00f8etaten viser til NOUens beskrivelse av begrepet naturrisiko (fysisk naturrisiko og overgangsrisiko). Bymilj\u00f8etaten vurderer det som positivt at utredningen er konkret i sine anbefalinger overfor offentlig sektor. Det vises til rapportens p\u00e5pekning om at offentlig sektor m\u00e5 ta bedre beslutninger i tr\u00e5d med f\u00f8re var prinsippet og styrke kunnskap og forst\u00e5else av samlet belastning ved \u00e5 gjennomf\u00f8re ulike tiltak. Bymilj\u00f8etaten viser til at utredningen peker p\u00e5 at kompetanse og kunnskap om naturrisiko, natur og milj\u00f8 m\u00e5 styrkes innenfor offentlig sektor, og stiller seg bak dette. Kompetanse og kapasitet for \u00e5 kunne utarbeide og vurdere konsekvensvurderinger m\u00e5 styrkes i ulike ledd, hos bestillere, utredere og beslutningsmyndigheter. Bymilj\u00f8etaten vurderer utredningen i sin helhet som god. Den konstaterer at tap av natur er en risiko, og fremhever at naturavtalen legger premisser for hvordan samfunnet m\u00e5 h\u00e5ndtere naturrisiko. NOUens anbefalinger vurderes som viktige, de m\u00e5 tas p\u00e5 alvor og ha konsekvenser for vekting av ulike hensyns i kommunens beslutningsprosesser. Plan- og bygningsetaten: Plan- og bygningsetaten mener det er gjort et grundig arbeid i utredningen, og har ikke vesentlige merknader utover enkelte kommentarer til delene av utredningen som gjelder det offentliges rolle og aktuelle beslutningsprosesser for planer mv.: - I utredningen er det anbefalt 5 metodiske hovedtrinn i arbeidet med naturrisiko (identifisere, analysere, vurdere, rapportere, beslutte). Plan- og bygningsetaten mener dette er en god tiln\u00e6rming til problemstillingen. - Ved utarbeidelse av planer, i f\u00f8rste rekke private planer, er det en utfordring at plandokumentene ikke holder et tilfredsstillende faglig niv\u00e5. - P\u00e5 side 22 fremg\u00e5r det at naturrisiko m\u00e5 inn i aktuelle beslutningsprosesser. Etaten opplever \u00e5 ha nok kunnskap, men at kunnskapen ikke f\u00e5r en reell rolle i beslutningene som tas. All planlegging beror i hovedsak p\u00e5 en avveining av ulike interesser. I praksis blir andre samfunnsinteresser vektlagt som mer samfunnsnyttig enn natur. - Statsforvalter og Fylkeskommune b\u00f8r f\u00e5 et st\u00f8rre ansvar for \u00e5 prioritere og forvalte bygging i naturomr\u00e5der. Dette m\u00e5 sees p\u00e5 tvers av kommuner. - I utredningen anbefales det at plan- og bygningsloven skal revideres sammen med annet relevant regelverk. Plan- og bygningsetaten er noe usikker p\u00e5 om regelverket ikke er godt nok, men mener det er viktig at eventuell revisjon av plan- og bygningsloven innenfor dette omr\u00e5det m\u00e5 sees i sammenheng med andre sektorlover, h\u00e5ndb\u00f8ker, veiledere osv. 4 Bergen Vann: Bergen Vann registrerer at mandatet er tydelig p\u00e5 at naturutvalget ikke skal foresl\u00e5 konkrete tiltak og endringer i virkemidler som p\u00e5virker naturtapet. Anbefalingene fra utvalget b\u00e6rer preg av dette. Bergen Vanns kjerneoppgaver er h\u00e5ndtering av vann som drikkevann, spillvann og overvann. Omr\u00e5dene er ikke omtalt s\u00e6rskilt i utredningen, men Bergen Vann vil peke p\u00e5 f\u00f8lgende omr\u00e5der der deres fagomr\u00e5der spiller p\u00e5 lag med naturen: - Drikkevannsforsyningen i Bergen, og i det meste av Norge er basert p\u00e5 overvannskilder. \u00c5 ivareta naturen i tilsigsomr\u00e5dene til kildene er viktig for \u00e5 ivareta sikkerheten i forsyningen. - Overvannsh\u00e5ndtering basert p\u00e5 naturlige l\u00f8sninger gir best sikkerhet mot skade som f\u00f8lge av nedb\u00f8r. De statlige planretningslinjene for klima- og energiplanlegging og klimatilpassing (n\u00e5 under revidering) uttrykker det slik: Bevaring, restaurering eller etablering av naturbaserte l\u00f8sninger (slik som eksisterende v\u00e5tmarker og naturlige bekker eller nye gr\u00f8nne tak og vegger, kunstige bekker og bassen mv.) b\u00f8r vurderes. Dersom andre l\u00f8sninger velges, skal det begrunnes hvorfor naturbaserte l\u00f8sninger er valgt bort. - Bl\u00e5gr\u00f8nn infrastruktur kan etableres i tilknytning til nybygging, men det beste er om de naturlig, bl\u00e5gr\u00f8nne strukturene kan beholdes og ikke bygges ned. - Nedbygging av natur akselerer klimaendringene og reduserer v\u00e5r evne til \u00e5 m\u00f8te dem. Bergen Vann skriver at det hadde v\u00e6rt bra om NOUen var mer konkret og kom med forslag til tiltak. Byr\u00e5dets vurdering og forslag til h\u00f8ringsuttalelse: Bergen kommune mener NOU 2024: 2 I samspill med naturen \u2013 Naturrisiko for n\u00e6ringer, sektorer og samfunn i Norge er en solid og nyttig rapport. Naturrisikoutvalget har gitt gode, grundige anbefalinger som ang\u00e5r kommunens virksomhet b\u00e5de direkte og indirekte. Naturrisiko er et relativt nytt begrep, og Bergen kommune mener det er viktig, riktig og p\u00e5 h\u00f8y tid at det settes fokus p\u00e5 dette. Rapporten anbefaler fem metodiske hovedtrinn i arbeidet med naturrisiko (identifisere, analysere, vurdere, rapportere, beslutte), og vi st\u00f8tter denne tiln\u00e6rmingen til problemstillingen. Bergen kommune er enig med Naturrisikoutvalget i at klimarisiko og naturrisiko m\u00e5 ses i sammenheng, og ser positivt p\u00e5 behandlingen av overgangsrisiko og grenseoverskridende risiko i rapporten. Bergen kommune er i det vesentlige enig med anbefalingene fra Naturrisikoutvalget. Vi har noen s\u00e6rskilte merknader som f\u00f8lger under. Bergen kommune merker seg at Naturrisikoutvalgets mandat ikke omhandler \u00e5 gi forslag til konkrete tiltak for \u00e5 f\u00f8lge opp funn i utredningen. Rapporten illustrerer begrepsbruk og metodikk, men gir i liten grad pekepinn p\u00e5 hvilke konkrete tiltak som kan redusere naturrisikoen i kommunene. Bergen kommune forventer at Naturrisikoutvalgets grundige arbeid f\u00f8lges opp i regjeringens oppf\u00f8lging av Naturavtalen, herunder gjennom kommende stortingsmelding om handlingsplan for natur. Oppf\u00f8lgingen m\u00e5 gjenspeiles i konkrete og h\u00e5ndfaste tiltak for kommunene, som er n\u00e6rmest den ber\u00f8rte naturen og den potensielle naturrisikoen. Det inneb\u00e6rer \u00e5 tilgjengeliggj\u00f8re metoder, verkt\u00f8y og datagrunnlag for \u00e5 evaluere og h\u00e5ndtere kommunenes s\u00e5rbarhet tilknyttet naturrisiko. Det vises til kraftproduksjon og nett, og klimaendringenes p\u00e5virkning p\u00e5 dette. Det er viktig \u00e5 finne en god balanse mellom behovet for \u00e5 stanse naturtapet og det \u00f8kende behovet for fornybar kraftproduksjon fremover. Bergen kommune mener det i st\u00f8rre grad m\u00e5 5 tilrettelegges for lokale sm\u00e5skalal\u00f8sninger, deriblant fortgang i arbeidet med \u00e5 utvide delingsl\u00f8sningen i forskrift til energiloven, og gj\u00f8re det enklere \u00e5 utf\u00f8re energieffektiviseringstiltak. Videre vises det til omtale av arealbruk som viktigste \u00e5rsak til tap av natur, og tilh\u00f8rende overgangsrisiko for arealintensive virksomheter. Dette er et fagomr\u00e5de der kommunene sitter med en stor del av forvaltningsansvaret. Naturrisikoutvalgets vurderinger har betydning for n\u00e6ringene i Bergen, og for deres omstillingsevne i fremtiden. Forutsigbare og langsiktige rammer for arealbruken er n\u00f8dvendig for \u00e5 redusere overgangsrisikoen. Vi vil p\u00e5peke at regioner m\u00e5 ses i sammenheng n\u00e5r det gjelder bo- og arbeidsmarked og konsekvenser for natur og naturrisiko. Det er lite hensiktsmessig at enkelte kommuner har en restriktiv arealpolitikk dersom nabokommuner ikke har det, da man risikerer at innbyggere flytter ut av byen til omegnen for \u00e5 pendle til jobb. Dette krever godt samarbeid mellom kommuner, og at det tas ansvar p\u00e5 regionalt og nasjonalt niv\u00e5. Bergen kommune viser til at utredningen peker p\u00e5 at kompetanse og kunnskap om naturrisiko, natur og milj\u00f8 m\u00e5 styrkes innenfor offentlig sektor. Vi opplever at det kan v\u00e6re en utfordring at innsendte plandokumenter ikke alltid holder et tilfredsstillende faglig niv\u00e5. B\u00e5de kvaliteten p\u00e5 naturmangfoldrapporter og konsekvensutredninger varierer stort mellom saker. Det er behov for bedre verkt\u00f8y for \u00e5 heve standarden p\u00e5 rapportene (for eksempel maler, veiledere mm.). Kompetanse og kapasitet for \u00e5 kunne utarbeide og vurdere konsekvensvurderinger m\u00e5 styrkes i ulike ledd, hos bestillere, utredere og beslutningsmyndigheter. Videre b\u00f8r det utvikles metoder for \u00e5 kartlegge totalbelastningen p\u00e5 naturen, hvor naturens betydning for den helhetlige klimatilpasningen og karbonlagringen m\u00e5 tydeliggj\u00f8res. I oppf\u00f8lgingen av Naturrisikoutvalgets arbeid ettersp\u00f8r Bergen kommune en grundig vurdering av s\u00f8ksm\u00e5lsrisiko tilknyttet tap og forringelse av naturen. Det m\u00e5 blant annet ses i sammenheng med Naturavtalens m\u00e5lsettinger om vern og restaurering. Avslutningsvis vil vi p\u00e5peke at vi savner en grundigere vurdering av naturen, naturtap og naturrisiko i sammenheng med folkehelse, en sv\u00e6rt viktig side ved saken, der kommunene har et stort ansvar. Begrunnelse for framleggelse til bystyret: Byr\u00e5dets fullmakter vedtatt av bystyret 16. desember 2020 i sak 378/20, \u00a7 6: H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. Saken anses \u00e5 v\u00e6re prinsipiell og inneb\u00e6re politiske avveininger. Forretningsutvalget har i m\u00f8te 20.04.2024 i sak 116/24 fattet f\u00f8lgende vedtak: 1. Utvalg for milj\u00f8 og byutvikling innstiller til bystyret som avgir h\u00f8ringssvar til \u00abH\u00f8ring - NOU 2024:2 I samspill med naturen - Naturrisiko for n\u00e6ringer, sektorer og samfunn i Norge\u00bb p\u00e5 vegne av Bergen kommune. H\u00f8ringssvar sendes i tillegg utvalg for finans, kultur og n\u00e6ring til orientering. Byr\u00e5det innstiller til bystyret \u00e5 fatte f\u00f8lgende vedtak: Bergen kommune avgir h\u00f8ringsuttalelse til NOU 2024:2 I samspill med naturen - Naturrisiko for n\u00e6ringer, sektorer og samfunn i Norge slik den fremkommer av byr\u00e5dets forslag. Dato: 7. mai 2024 Christine B. Meyer Christine Kahrs 6 Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: H\u00f8ringsbrev \u2013 NOU 2024: 2 NOU 2024: 2 I samspill med naturen \u2013 Naturrisiko for n\u00e6ringer, sektorer og samfunn i Norge Faglig innspill, Klimaetaten Faglig innspill, Bymilj\u00f8etaten Faglig innspill, Plan- og bygningsetaten Faglig innspill, Bergen Vann 7 "
}