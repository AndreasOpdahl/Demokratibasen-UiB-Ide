{
  "dokument_id": "d88081cd-0aad-51a5-afee-c5a2578c0a96",
  "doc_type": "case_presentation",
  "kommune": 4601,
  "tittel": "Loddefjord\u00e5sen behandlingssenter. Gjennomf\u00f8ringsvedtak",
  "url": "https://bergen.kommune.no/politikere-utvalg/api/fil/bk360/12151465/Framstilling-Loddefjordasen-behandlingssenter-Gjennomforingsvedtak",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2023/48722-5 Loddefjord\u00e5sen behandlingssenter. Gjennomf\u00f8ringsvedtak Hva saken gjelder: Saken gjelder bygging av nytt behandlingssenter p\u00e5 nabotomten til dagens Frieda Fasmer behandlingssenter. Byr\u00e5dsavdeling for eldre helse og omsorg har i bestilling av 10.10.18 og revidert bestilling av 31.03.23 bedt Etat for utbygging (EFU) om \u00e5 st\u00e5 for prosjektledelse ved utf\u00f8relse av tiltaket, reguleringsplan og bygging av nytt sykehjem. Det er vedtatt omfattende rekkef\u00f8lgekrav i reguleringsbestemmelsene for nytt sykehjem. Rekkef\u00f8lgekravene ble innarbeidet i handlings- og \u00f8konomiplanen for 2025-2028 som eget infrastrukturprosjekt, og er fremmet som eget gjennomf\u00f8ringsvedtak. Denne saken gjelder endelig vedtak om gjennomf\u00f8ring av bygging av nytt behandlingssenter p\u00e5 nabotomten til dagens Frieda Fasmer behandlingssenter. Fagetatens vurdering og anbefaling: Bakgrunn: Eldreb\u00f8lgen gir et stort behov for \u00e5 \u00f8ke og styrke sykehjemstilbudet, og bedre tilbudet til eldre i bydelene. Prosjektet har sin opprinnelse fra en mulighetsstudie som ble ferdigstilt i januar 2016. Denne studien utredet flere alternativer for utvikling av eksisterende Frieda Fasmers minne sykehjem, samt at det ble sett p\u00e5 utviklingspotensial i n\u00e6romr\u00e5det. Anbefalingen i mulighetsstudien var \u00e5 bygge nytt sykehjem med 120 plasser p\u00e5 nabotomten til eksisterende sykehjem. Dette dannet grunnlag for den opprinnelige bestillingen som ogs\u00e5 inneholdt utarbeidelse av detaljreguleringsplan for tomten. I kommuneplanens arealdel (KPA av 2010) var arealform\u00e5let for tomten satt som bebyggelse og anlegg blandet. Ved rullering av kommuneplanens arealdel av 2018 ble arealform\u00e5let p\u00e5 den aktuelle tomten endret til gr\u00f8nnstruktur. I 2019 startet arbeidet med parallell utredning av skisseprosjekt og utvikling av detaljreguleringsplan. Reguleringsplanen ble lagt ut p\u00e5 offentlig h\u00f8ring h\u00f8sten 2020 og i januar 2021 fremmet Statsforvalteren i Vestland innsigelse til planen. Etter dialog med Statsforvalteren ble det gjennomf\u00f8rt en konsekvensutredning (KU) i 2021 med redusert bygningsvolum (90 plasser). I etterkant av denne, ble det i 2022 gjennomf\u00f8rt flere m\u00f8ter og dialog med Statsforvalteren. I mars 2023 trakk Statsforvalteren sin innsigelse og arbeidet med detaljreguleringsplanen fortsatte med en revidert bestilling p\u00e5 90 plasser. Prosjektbeskrivelse: Loddefjord\u00e5sen behandlingssenter vil inneholde 90 korttidsplasser, hvorav 20 plasser er tiltenkt rehabilitering. I tillegg inneholder prosjektet kafe og utearealer tilpasset b\u00e5de brukere av bygget, og barn og unge som bor i omr\u00e5det. Den nye bygningsmassen best\u00e5r av en sentral del med tre utstikkende beboerfl\u00f8yer. Den 1 sentrale administrasjonsdelen inneholder parkeringskjeller, lager og ansattfuksjoner. Plan 1 inneholder adkomst, lokaler for samling og fellesfunksjoner for hele sykehjemmet. Plan 2 inneholder beboerrom. Fl\u00f8yene er bygget opp med beboerrom og tilh\u00f8rende funksjoner i alle etasjer. Bygget utf\u00f8res med passivhusstandard med lavkarbonbetong og massivtre. Deler av taket utf\u00f8res med takhager og gr\u00f8nne tak. For \u00e5 oppn\u00e5 energieffektive l\u00f8sninger, planlegges det for \u00e5 etablere energibr\u00f8nner med varmepumpe, og det etableres solceller p\u00e5 tak. Det planlegges ogs\u00e5 med gjenbruk og bruk av resirkulerte bygningsmaterialer. Det skal tilstrebes \u00e5 benytte prosjektets stedlige masser/sprengt berg som fyllmasser i prosjektomr\u00e5det for \u00e5 redusere transportbehov inn og ut av anlegget. Gjennomf\u00f8ringen av bygget utf\u00f8res som utslippsfri byggeplass. Som en del av prosjektet er det utarbeidet reguleringsplan, 66020000 Laksev\u00e5g, Gnr. 124, Bnr. 180 mfl. Denne ble vedtatt av bystyret 19. juni 2024. Det har v\u00e6rt et godt samarbeid med Plan- og bygningsetaten og andre etater i forbindelse med utarbeidelse av planen. Reguleringsplanen stiller blant annet krav til gr\u00f8nne tak, bruk av materialer, st\u00f8ykrav og krav knyttet til gr\u00f8ntarealer. Reguleringsplanen inneholder ogs\u00e5 flere rekkef\u00f8lgekrav, der en i tillegg til disse m\u00e5 flytte en eksisterende h\u00f8yspentrase som krysser tomten. Disse innledende arbeidene er samlet i et eget prosjekt (H0601) med eget gjennomf\u00f8ringsvedtak. Arbeidene gjennomf\u00f8res i januar-oktober 2025. Prosjektet er utviklet parallelt med reguleringsplanen og det ble utarbeidet et forprosjekt med funksjonsbeskrivelse som grunnlag for en totalentreprise. Opsjons- og kuttliste utarbeidet i forprosjektet, ble gjennomg\u00e5tt ytterligere i perioden oktober 2024 \u2013 januar 2025 for \u00e5 oppn\u00e5 en kostnadsreduksjon p\u00e5 opp til 5% av prosjektkostnaden, som vedtatt av bystyret. Konkurransegrunnlaget ble derfor revidert p\u00e5 nytt og prosjektet er ytterligere bearbeidet som f\u00f8lge av dette. Det er nylig gitt dispensasjon fra krav i reguleringsplan om utstrakt brukt av massivtre. For \u00e5 f\u00e5 dispensasjon har prosjektet redegjort for at alternativt b\u00e6resystem har tiln\u00e6rmet like lave klimagassutslipp som b\u00e6resystem basert p\u00e5 massivtre. Dette har gitt en besparelse for prosjektet. Tiltakene har samlet gitt en kostnadsreduksjon p\u00e5 5% Det er planlagt utlysning i 1.kvartal 2025. Plantegningene har v\u00e6rt forh\u00e5ndsgodkjent av Husbanken. I desember 2024 har Husbanken gitt tilsagn om investeringsmidler. 2 Fremdrift: Fremdriften i prosjektet er avhengig av arbeidene i prosjektet som l\u00f8ser rekkef\u00f8lgekravene, hvorav flytting av eksisterende h\u00f8yspentrase er mest utfordrende. Omlegging av h\u00f8yspenttraseen kan bare gj\u00f8res i sommerhalv\u00e5ret og bestemmes av netteier. BKK har gitt f\u00f8lgende tidsvinduer for flytting: april-mai 2025 eller april-sept 2026. Fremdriftsplanen baserer seg p\u00e5 at h\u00f8yspenttraseen kan legges om i tidsvinduet i 2025. Ved \u00e5 bruke tidsvinduet i 2025 sparer man inntil ett \u00e5r p\u00e5 ferdigstillelse. F\u00f8lgende milep\u00e6ler er dermed lagt til grunn: \u2022 Rammes\u00f8knad 1. kvartal -25 \u2022 Kontrakt entrepren\u00f8r 3. kvartal -25 \u2022 Oppstart byggeplass 4. kvartal-25 \u2022 Ferdigstillelse 2. kvartal -28 \u2022 Overlevering til bruker 3. kvartal -28. \u00d8konomiske konsekvenser: Budsjettstatus: I gjeldende handlings- og \u00f8konomiplan (2025-28) er det vedtatt brutto totalramme for prosjektet p\u00e5 kr.1 041,8 mill. kroner Av disse er 59,1 mill. kroner avsatt tidligere \u00e5r (t.o.m 2024), mens resterende 765,6 mill. kroner er budsjettert i \u00f8konomiplanperioden 2025-28. Ytterlige 217,0 mill. kroner er avsatt utenfor \u00f8konomiplanperioden (2029). Prosjektet har f\u00e5tt innvilget s\u00f8knad om tilskudd fra Husbanken, dette utgj\u00f8r totalt 213,8 mill. kroner. Dette medf\u00f8rer at Bergen kommunes egenfinansiering av prosjektets totale investeringsramme reduseres til 828,0 mill. kroner f\u00f8r fradrag for mva-kompensasjon. 3 Prosjektet ble satt p\u00e5 investeringsprogrammet allerede i 2016, da som en kombinasjon av rivning, rehabilitering og nybygg med til sammen 66 plasser. Opprinnelig vedtatt budsjett har fra 2016 blitt overf\u00f8rt til senere perioder ved rullering av handlings- og \u00f8konomiplan fram til 2025-28, og er justert for endring i antall plasser, framdrift og l\u00f8nns- og prisstigning. Kalkyle og estimater for investeringsprosjektet: Det er utarbeidet en kostnadskalkyle p\u00e5 basis av gjennomf\u00f8rt forprosjekt. I tr\u00e5d med Etat for utbyggings rutiner for gjennomf\u00f8ring av investeringsprosjekter med kostnadsestimat over 50 mill. kroner er det gjennomf\u00f8rt en ekstern usikkerhetsanalyse i august 2024, med revisjon i januar 2025 etter krav til kostnadskutt. I usikkerhetsanalysen er det utf\u00f8rt en grundig gjennomgang av prosjektets forutsetninger og risikomomenter, og kostnadskalkylen kvalitetssikres. Det gj\u00f8res kvalifiserte anslag p\u00e5 kostnad og sannsynlighet ved prosjektets usikkerheter av en bredt sammensatt gruppe, og disse analyseres ved hjelp av en matematisk modell. Som del av resultatet framkommer prosjektets forventete kostnad (P50), samt dets anbefalte totale kostnadsramme (P85). Ved usikkerhetsniv\u00e5 P50 er det en sannsynlighet p\u00e5 50 % for at prosjektet kan gjennomf\u00f8res innenfor det angitte bel\u00f8pet. Ved budsjettering anbefales det benyttet bel\u00f8pet som i modellen betegnes som P85, dvs. der det er 85 % sannsynlig at prosjektets sluttkostnad vil havne innenfor rammen. Revidert rapport fra usikkerhetsanalyse, inkludert mva. og justert prisniv\u00e5, angir en forventet prosjektkostnad (P50) p\u00e5 kr. 945,6 mill. kroner, mens anbefalt total kostnadsramme (P85) er beregnet til 1 041,8 mill. kroner. Driftskonsekvenser: Renter og avdrag av investeringen f\u00f8lger avskrivningstiden p\u00e5 25 \u00e5r, og tabellen under viser en totaloversikt over kapitalkostnadene som vil belastes driftsbudsjett i nedbetalingsperioden. Man har i beregningen lagt til grunn at ikke hele bel\u00f8pet vil bli l\u00e5nefinansiert, fordi man vil motta b\u00e5de tilskudd fra Husbanken samt MVA-kompensasjon. Tabellen baserer seg p\u00e5 de rentesatsene som ligger til grunn i H\u00d8P 2025-2028 og gir f\u00f8lgelig bare et estimat p\u00e5 hva kapitalkostnadene vil bli. Renter og avdrag oppsummert (bel\u00f8p i mill.) 2024-2027 2028 -> Sum Renter 33,1 294,1 327,2 Avdrag 26,8 654,4 681,3 Sum renter og avdrag 59,9 948,6 1 008,5 Utgifter til forvaltning, drift, vedlikehold og utvikling (FDVU) hos forvalter er estimert \u00e5 utgj\u00f8re ca 3,9 mill. kroner per \u00e5r. Energi, renhold og kommunale avgifter kommer i tillegg. I tillegg kommer driftskostnader hos bruker av bygg, som er beregnet \u00e5 utgj\u00f8re ca. kr. 85,6 mill. kroner per \u00e5r. Byr\u00e5dets vurdering og anbefaling/konklusjon: Byr\u00e5det vurderer Loddefjord\u00e5sen behandlingssenter som et viktig og n\u00f8dvendig prosjekt for \u00e5 styrke korttids- og rehabiliteringstilbudet i Bergen. Behovet for sykehjemsplasser vil \u00f8ke betydelig i \u00e5rene fremover som f\u00f8lge av eldreb\u00f8lgen, og det er avgj\u00f8rende at kommunen tar ansvar for \u00e5 m\u00f8te denne utviklingen. Dette prosjektet vil gi moderne og tilpassede fasiliteter for eldre med behov for korttidsopphold og rehabilitering. Byr\u00e5det anbefaler at prosjektet gjennomf\u00f8res slik saken skisserer. 4 Byr\u00e5det er positiv til at prosjektet inkluderer energieffektive l\u00f8sninger, men er samtidig opptatt av at slike l\u00f8sninger over tid er l\u00f8nnsomme. I det videre arbeidet m\u00e5 prosjektet derfor vurdere l\u00f8nnsomheten til \u00e5 etablere solcellepaneler p\u00e5 taket. Samtidig vil byr\u00e5det understreke at det ikke er b\u00e6rekraftig \u00e5 fortsette og bygge slike institusjoner med relativt f\u00e5 enheter, da det f\u00f8rer til h\u00f8yere investeringskostnader per enhet og dyrere drift over tid. Skal kommunen klare \u00e5 bygge ut nok sykehjemsplasser i takt med behovet, m\u00e5 vi i fremtiden arbeide for st\u00f8rre og mer kostnadseffektive prosjekter som gir bedre stordriftsfordeler, b\u00e5de \u00f8konomisk og driftsmessig. Byr\u00e5det slutter seg til fagetatens vurderinger og konklusjoner i saken og anbefaler at prosjektet gjennomf\u00f8res slik saken redegj\u00f8r for. Begrunnelse for framleggelse til bystyret: Budsjettfullmaktenes pkt. 2.3 bokstav g) om gjennomf\u00f8ringsvedtak: Vedtak om gjennomf\u00f8ring av investeringsprosjekt over 50 millioner fattes i bystyret. Byr\u00e5det innstiller til bystyret \u00e5 fatte f\u00f8lgende vedtak: 1. Prosjektet H0600 Loddefjord\u00e5sen behandlingssenter med en anbefalt total investeringsramme (P85) 1 041,8 mill. kroner gjennomf\u00f8res. Styringsm\u00e5l (P50) fastsettes til 945,6 mill. kroner. 2. Investeringsramme p\u00e5 1 041,8 mill. kroner innarbeidet i vedtatt handlings- og \u00f8konomiplan bevilges til prosjektet. Budsjettavsetning framg\u00e5r av f\u00f8lgende tabell: Dato: 25. mars 2025 Christine B. Meyer Jacob M\u00e6hle Byr\u00e5dsleder Byr\u00e5d for finans Dokumentet er godkjent elektronisk. Vedlegg: Fagnotat av 20.februar 2025 F\u00f8lgeskjema Kostnadsskjema 5 "
}