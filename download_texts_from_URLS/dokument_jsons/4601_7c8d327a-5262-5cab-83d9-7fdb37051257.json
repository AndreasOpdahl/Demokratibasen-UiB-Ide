{
  "dokument_id": "7c8d327a-5262-5cab-83d9-7fdb37051257",
  "doc_type": "case_minutes",
  "kommune": 4601,
  "tittel": "Saksprotokoll Bystyret, 02102024, Sak 328/24, Krav om lovlighetskontroll av vedtak i sak 182/24 \u201cRetningslinjer for tildeling av salgs- og skjenkebevillinger og forskrift om salgs-, skjenke- \u00e5pningstider i Bergen kommune for bevillingsperioden 2024 - 202",
  "url": "https://bergen.kommune.no/politikere-utvalg/api/fil/bk360/11270851/Innstilling-vedtak-Krav-om-lovlighetskontroll-av-vedtak-i-sak-182-24-Retningslinjer-for-tildeling-av-salgs-og-skjenkebevillinger-og-forskrift-om-salgs-skjenke-apningstider-i-Bergen-kommune-for-bevillingsperioden-2024-2028-i-Bergen-bystyre-sitt-mote-19-juni-2024",
  "tekst": "Krav om lovlighetskontroll av vedtak i sak 182/24 \u201cRetningslinjer for tildeling av salgs- og skjenkebevillinger og forskrift om salgs-, skjenke- \u00e5pningstider i Bergen kommune for bevillingsperioden 2024 - 2028\u201d i Bergen bystyre sitt m\u00f8te 19. juni 2024 Bergen bystyre behandlet saken i m\u00f8tet 02.10.2024 sak 328/24 og fattet f\u00f8lgende vedtak: Bystyret opprettholder sitt vedtak i vedtak i sak 182-24 \u00abRetningslinjer for tildeling av salgs- og skjenkebevillinger og forskrift om salgs-, skjenke-, \u00e5pningstider i Bergen kommune for bevillingsperioden 2024 \u2013 2028.\u00bb Kravet om lovlighetskontroll av vedtaket i saken oversendes Statsforvalteren i Vestland for endelig avgj\u00f8relse. Ole-Ansger Nepomuk Martini (V) fremsatte p\u00e5 vegne av MDG og V f\u00f8lgende protokolltilf\u00f8rsel: Protokolltilf\u00f8rselen fremmes for \u00e5 synliggj\u00f8re uenigheten for Statsforvalteren. Venstre og MDG viser til kravet om lovlighetskontroll i sin helhet, men \u00f8nsker \u00e5 kommentere enkelte deler av byr\u00e5dets vurdering og skriftliggj\u00f8re ytterlige moment. I stedet for \u00e5 anvende tilgjengelige autoritative rettskilder direkte for \u00e5 argumentere for sitt syn, anvender byr\u00e5det i sin vurdering en veileder utarbeidet av Helsedirektoratet. Helsedirektoratets veileder gir et oversiktlig bilde av innholdet i alkoholloven sine regler og angir en slags forvaltningspraksis, men er i dette tilfellet i realiteten bare en egen tolkning og sammenstilling av tilgjengelige rettskilder. Avstemt mot andre tilgjengelige rettskilder har veilederen i seg selv liten rettskildemessig vekt og burde s\u00e5ledes heller blitt brukt som ledd i en juridisk utredning. Byr\u00e5dets mangelfulle juridiske vurdering svekker etter v\u00e5rt syn deres konklusjon. Byr\u00e5det skriver i sin vurdering videre at \u00ab[a]lkohol p\u00e5virker beviselig folks atferd, og kan f\u00f8re til \u00f8kt risiko for trakassering, vold og annen krenkende atferd\u00bb. Venstre og MDG \u00f8nsker i denne sammenhengen \u00e5 p\u00e5peke at det samme gjelder for enhver skjenkevirksomhet, uten at dette argumentet n\u00f8dvendigvis blir tillagt s\u00e6rlig vekt eller nevnt i det hele tatt i andre skjenkesaker. Dommen fra Tr\u00f8ndelag tingrett (TTRO-2021-24151), som det vises til i kravet om lovlighetskontroll, uttaler ogs\u00e5 at \u00abDe hensyn som bystyrets flertall har vektlagt i denne saken \u2013 likestillingshensyn/diskriminering, trakassering, utnytte mennesker i s\u00e5rbar situasjon, menneskehandel og byens profil og omd\u00f8mme \u2013 kan neppe i seg selv sies \u00e5 v\u00e6re alkoholpolitisk begrunnet ut fra en rimelig tolkning av dette begrepet\u00bb. Samtidig st\u00e5r f\u00f8lgende i retningslinjene for tildeling av salgs- og skjenkebevillinger som bystyret vedtok 19.06.24: \u00abBergen bystyre finner ogs\u00e5 at et slikt konsept er uforenlig med den profil og det omd\u00f8mme Bergen kommune \u00f8nsker \u00e5 profilere seg med som attraktiv turistby og i n\u00e6ringspolitikken. Et slikt konsept vil heller ikke v\u00e6re forenlig med den likestillingsprofil Bergen kommune \u00f8nsker \u00e5 forbindes med og anses ogs\u00e5 uheldig n\u00e5r det gjelder barn og unges opplevelser av bylivet\u00bb. Venstre og MDG mener derfor at retningslinjene klart bygger p\u00e5 utenforliggende hensyn, ikke alkoholpolitiske hensyn. Utover de anf\u00f8rsler som fremkommer av kravet om lovlighetskontroll, \u00f8nsker Venstre og MDG ogs\u00e5 \u00e5 vise til annen forvaltningspraksis. Blant annet har dav\u00e6rende n\u00e6ringsbyr\u00e5d i Oslo, Victoria Marie Evensen, konkludert med at \u00e5 nekte skjenkebevilling ved steder med stripping trolig ikke vil v\u00e6re lovlig. Se Evensen sin dr\u00f8ftelse i bystyresak 35/23 fra Oslo kommune med tilh\u00f8rende vedlegg. Videre har Statsforvalteren i Agder vurdert vurdert at det er ulovlig \u00e5 nekte skjenkebevilling p\u00e5 dette grunnlag. Kristiansand kommunes regler fra 2020, om \u00e5 nekte skjenkebevilling ved steder med stripping, ble med grunnlag i Statsforvalter sine vurderinger opphevet av bystyret 18.05.2022. Se bystyresak 92/22 fra Kristiansand kommune med tilh\u00f8rende vedlegg. Det kan sp\u00f8rres om det faktisk er alkoholpolitiske hensyn som er motivasjonen for \u00e5 nekte skjenkebevillinger eller om nekten er motivert av et moralsk syn p\u00e5 strippeklubber og oppfatninger om de negative sidene ved slik virksomhet. Sistnevnte fremkommer etter Venstre og MDG sitt syn ofte i debatten som f\u00f8res i bystyret og er eksplisitt nedfelt i retningslinjene vedtatt av bystyret. Hvis hensynet til forsvarlig skjenking og reduksjon av samfunnsmessige eller individuelle skadevirkninger av alkoholbruk er hovedhensynet, vil det v\u00e6re n\u00e6rliggende \u00e5 fors\u00f8ke \u00e5 l\u00f8se situasjonen gjennom veiledning og samarbeid med bransjen Bergen bystyres behandling F\u00f8lgende representanter tok ordet: Eline Aresdatter Haakestad (MDG), Ole-Ansger Nepomuk Martini (V), Fabian Emil Stang (H), Ingrid Nergaard Fjeldstad (V). Forslag fremsatt i bystyret: Eline Aresdatter Haakestad (MDG) fremsatte p\u00e5 vegne av MDG f\u00f8lgende alternative forslag: Bystyret opphever sitt vedtak i sak 182-24 \u00abRetningslinjer for tildeling av salgs- og skjenkebevillinger og forskrift om salgs-, skjenke-, \u00e5pningstider i Bergen kommune for bevillingsperioden 2024 \u2013 2028.\u00bb Byr\u00e5det bes legge frem ny sak. Votering: Alternativt forslag fra MDG, fremsatt av Eline Aresdatter Haakestad (MDG) fikk 7 stemmer (MDG, V) og var dermed falt. Innstillingen ble vedtatt med 60 stemmer (H, A, FrP, SV, BL, INP, R, KrF, Sp, PP). Utvalg for finans, kultur og n\u00e6ring behandlet saken i m\u00f8tet 18.09.2024 sak 144/24 og avga f\u00f8lgende innstilling: Utvalgets innstilling og bystyrets vedtak er likelydende. 2 "
}