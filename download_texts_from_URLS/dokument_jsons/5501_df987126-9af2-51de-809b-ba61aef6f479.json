{
  "dokument_id": "df987126-9af2-51de-809b-ba61aef6f479",
  "doc_type": "case_attachment",
  "kommune": 5501,
  "tittel": "Sp\u00f8rsm\u00e5l til kommunestyret den 17. april 2024 - endelig versjon",
  "url": "https://innsyn.tromso.kommune.no/application/getMoteDokument?dokid=2001707048",
  "tekst": "Sp\u00f8rsm\u00e5l til kommunestyret den 17. april 2024 1. Sp\u00f8rsm\u00e5l fra Ann-Sissel Enoksen, By- og Landlista 2. Sp\u00f8rsm\u00e5l fra Sebastian H. Henriksen, H\u00f8yre 1. Sp\u00f8rsm\u00e5l fra Ann-Sissel Enoksen, By- og Landlista Til kommunestyrem\u00f8tet f\u00f8rstkommende onsdag \u00f8nsker jeg \u00e5 stille f\u00f8lgende sp\u00f8rsm\u00e5l: Sp\u00f8rsm\u00e5l: Hvilke tiltak har man planlagt \u00e5 iverksette for \u00e5 im\u00f8tekomme bemannings- og rekrutteringskrisen som barnehage sektoren n\u00e5 opplever, vil \u00f8kt grunnbemanning og l\u00f8nn kunne v\u00e6re ett alternativ slik som i andre kommuner? Svar: Bekymringer knyttet til bemanningen i barnehagesektoren gjelder b\u00e5de lokalt og nasjonalt. Konkurransen om kvalifiserte ansatte er stadig t\u00f8ffere fordi det er mangel p\u00e5 arbeidskraft i flere sektorer. Samtidig s\u00f8ker for f\u00e5 seg til barnehagel\u00e6rerutdanningen, s\u00e5 det blir f\u00e6rre nyutdannede barnehagel\u00e6rere. H\u00f8yt sykefrav\u00e6r og mangel p\u00e5 vikarer kommer p\u00e5 toppen av dette. Barnehageeier og barnehagelederne er n\u00e5 i gang med rekrutteringsprosess til nytt barnehage\u00e5r. Administrasjon har i samarbeid med barnehageansatte deltatt p\u00e5 ulike rekrutteringskampanjer for \u00e5 markedsf\u00f8re barnehagel\u00e6reryrket og Troms\u00f8 kommunes barnehager. Det gjennomf\u00f8res felles annonseringskampanje for ledige stillinger og ledelsen har et godt samarbeid med UiT. Politisk vedtak knyttet til utlysning av rekrutteringsstillinger for barnehagel\u00e6rerstudenter er iverksatt, men ogs\u00e5 her har det vist seg \u00e5 v\u00e6re vanskelig \u00e5 rekruttere. Flere barnehager fors\u00f8ker \u00e5 ansette fastvikarer for styrke bemanningen ved frav\u00e6r, men ikke alle har lyktes med dette. I en tid der det er stor konkurranse om arbeidskraft er det i tillegg til rekrutteringsarbeid s\u00e6rlig viktig \u00e5 ha et kontinuerlig fokus p\u00e5 \u00e5 beholde v\u00e5re barnehageansatte gjennom \u00e5 sikre et godt arbeidsmilj\u00f8 og faglig interessante arbeidsoppgaver. N\u00e6rv\u00e6rsarbeid og aktive HMS \u2013 grupper har h\u00f8yt fokus. Ansatte f\u00e5r ogs\u00e5 tilbud om videreutdanning og deltagelse i lokale kompetansetiltak for barneansatte der utviklingsarbeid er i fokus. Det er kjent at enkelte kommuner har valgt \u00e5 \u00f8ke grunnbemanningen i barnehagene for \u00e5 bedre arbeidsforhold for de ansatte og bidra til h\u00f8yere kvalitet i barnehagetilbudet. Derfor kom samarbeidspartiene i handlingsprogrammet med et verbalforslag om et prosjekt for \u00f8kt grunnbemanning. Dette ligger det ogs\u00e5 inne et forslag om i saken om kvalitetsmelding som behandles i dag. Vi ser frem til \u00e5 behandle sak om dette, n\u00e5 den kommer til behandling. Det antas at det \u00e5 tilby \u00f8kt l\u00f8nn ogs\u00e5 kan bidra til \u00e5 tiltrekke og beholde kvalifiserte barnehageansatte. Dette er i tilfelle noe partene m\u00e5 vurdere i forbindelse med sentralt l\u00f8nnsoppgj\u00f8r. I konkurransen om ansatte er det ogs\u00e5 framkommet at enkelte private barnehageakt\u00f8rer n\u00e5 tilbyr ekstra ferieuke for barnehagel\u00e6rere for \u00e5 tiltrekke seg kvalifisert arbeidskraft. Dette kan gi de kommunale barnehagene ytterlige utfordringer. 2. Sp\u00f8rsm\u00e5l fra Sebastian H. Henriksen, H\u00f8yre Jeg har f\u00f8lgende sp\u00f8rsm\u00e5l til det kommende kommunestyrem\u00f8te den 17. mars. I forrige ukes Itroms\u00f8 kunne man lese at det er et p\u00e5g\u00e5ende arbeid i Troms\u00f8 Kommune hvor man som en del av dette vurderer \u00e5 omgj\u00f8re halvparten av en avdeling ved Mortensnes sykehjem til en spesialpost for rus- og psykiatripasienter. Dette framst\u00e5r som lite forankret blant de ansatte p\u00e5 sykehjemmet og reaksjonen har v\u00e6rt mange. Jeg lurer derfor p\u00e5 f\u00f8lgende: - Er ordf\u00f8reren kjent med dette p\u00e5g\u00e5ende arbeid og eventuelle forslag som arbeidsgruppen arbeider med? - Hvordan er dette arbeidet forankret hos politisk ledelse og hvordan arbeider man for \u00e5 sikre god medvirkning blant v\u00e5re ansatte? - Tenker ordf\u00f8reren at det er en god l\u00f8sning \u00e5 omgj\u00f8re halvparten av en avdeling til spesialpost for rus- og psykiatripasienter i samme bygg som v\u00e5re eldre har sine sykehjemsplasser i? Svar: Troms\u00f8 kommune har ansvar for \u00e5 gi gode og forsvarlige helse, omsorg og velferdstjenester til alle som oppholder seg i kommunen. I dag har vi problemer \u00e5 tilby slike tjenester til en del grupper som har sammensatte utfordringer kombinert med alderdom, bl.a gruppen eldre med rus og/eller psykiske lidelser. Disse f\u00e5r i dag tilbud p\u00e5 plasser som er uegna form\u00e5let, noen i ordin\u00e6re sykehjemsavdelinger, noen p\u00e5 Helsehuset, noen i omsorgsboliger som er uegna (sm\u00e5 bad i stellesituasjoner, liten plass til hjelpemidler som rullestol, rullator etc.). Disse pasientene er i dag en kasteball i systemet. Planen er at Kroken sykehjem etter oppussing skal skreddersys til disse gruppene. Men, det er usikkert hvor langt fram i tid en slik oppussing er. Administrasjonen har derfor bestilt en kartlegging som skulle utrede hvorvidt det er mulig \u00e5 etablere egna plasser til disse innafor rammene av dagens institusjoner. Dette har ikke v\u00e6rt behandlet politisk eller v\u00e6rt orientert om til helse- og velferdsutvalget. Troms\u00f8 har i utgangspunktet h\u00f8y dekning p\u00e5 sykehjemsplasser sammenlignet med andre kommuner, og m\u00e5 bruke de plassene vi har. Det blir ogs\u00e5 frigjort 11 sykehjemsplasser etter etablering av avlastningsplasser p\u00e5 Inga Sparboes veg, i tillegg har vi nylig etablert en avdeling med 24 plasser i femte etasje p\u00e5 Seminaret. Administrasjonen har derfor \u00f8nsket \u00e5 se om det var praktisk mulig \u00e5 etablere en avdeling som kunne v\u00e6re skjermet fra andre deler av sykehjemmet i et av v\u00e5re etablerte sykehjem. Mange kommuner har etablert slike tilbud i etablerte sykehjem, med stort hell, blant annet i B\u00e6rum og i Stokke. En slik etablering ville i s\u00e5 fall suppleres med organisatoriske tiltak som kompetansedeling mellom blant annet sykehjemmet, Helsehuset og Enhet for psykisk helse og rus osv. En egen tverrfaglig arbeidsgruppe har nylig gjort en kartlegging av dagens sykehjem og ogs\u00e5 vurdert etablering av eget modulbygg i tilknytning til et av disse. Arbeidsgruppas anbefaling er Mortensnes sykehjem. Dette er alts\u00e5 en anbefaling, ikke noe er besluttet eller vedtatt. Hvis man skulle velge \u00e5 g\u00e5 videre med anbefalingen vil det i s\u00e5 fall m\u00e5tte gj\u00f8res en grundig ROS-analyse, gjennomgang av driftskonsept, kompetansebehov, bygningsmessige tiltak og s\u00e5 videre. Slik beslutning er alts\u00e5 ikke gjort. Administrasjonen har beklaget at ansatte og tillitsvalgte ikke har v\u00e6rt tilstrekkelig involvert i prosessen. Jeg er opptatt av at involveringen blir s\u00e5 god som mulig. Administrasjonen har mottatt gode, skriftlige innspill fra ansatte p\u00e5 Mortensnes \u2013 og hadde mandag eget m\u00f8te med ledelsen p\u00e5 sykehjemmet for \u00e5 lytte og l\u00e6re. Det er ikke gjort noen beslutning om hvordan denne s\u00e5rbare pasientgruppen best kan ivaretas inntil Kroken sykehjem st\u00e5r klart. Prosessen s\u00e5 langt har, som det kommer frem i dette svaret, v\u00e6rt unders\u00f8kende og kun p\u00e5 administrativt niv\u00e5. Jeg forventer at en eventuell beslutning en gang i fremtiden skal behandles politisk, som et minimum i Helse- og velferdsutvalget. Jeg ble gjort oppmerksom p\u00e5 saken gjennom media, og har p\u00e5 lik linje med Henriksen ogs\u00e5 hatt nytte av \u00e5 h\u00f8re mer om prosessen gjennom siste ukers oppslag i media og ved at dette sp\u00f8rsm\u00e5let ble stilt. Tusen takk. Tilleggssp\u00f8rsm\u00e5l som ble fremmet muntlig: Vil det ta to \u00e5r f\u00f8r Kroken sykehjem er klar til bruk? Svar: Det er satt prosjektleder for \u00e5 f\u00f8lge opp behovsmelding, det vil ikke ta to \u00e5r. Muntlig sp\u00f8rsm\u00e5l fra Nikolai Skogan, Krf Hei, jeg \u00f8nsker \u00e5 stille f\u00f8lgende muntlige sp\u00f8rsm\u00e5l til kommunedirekt\u00f8ren i forbindelse med kommunestyrem\u00f8tet i morgen: Forrige uke ble det publisert en artikkel i Nordlys ang\u00e5ende den hyppige sms-utvekslingen mellom kommunedirekt\u00f8ren og ordf\u00f8reren ang\u00e5ende forhold som gjelder drift av Troms\u00f8 kommune. I denne artikkelen kunne vi se flere sladdede tekstmeldinger, begrunnet i offentlighetsloven \u00a7 14 (1). Denne bestemmelsen fastsl\u00e5r at et organ kan gj\u00f8re unntak fra innsyn for dokumenter som organet har utarbeidet for sin egen interne saksforberedelse. Overf\u00f8rt til denne konkrete saken, har Troms\u00f8 kommune gjort unntak fra innsyn i tekstmeldinger mellom ordf\u00f8reren og kommunedirekt\u00f8ren fordi disse meldingene er utarbeidet for kommunens egne interne saksforberedelser. Bestemmelsen gir kommunedirekt\u00f8ren rett til \u00e5 sladde, ikke en plikt til \u00e5 sladde disse nevnte tekstmeldingene. Kommunedirekt\u00f8ren har selv erkjent at hans tillit har f\u00e5tt en ripe i lakken p\u00e5 grunn av sjokkunderskuddet i Troms\u00f8 kommune. Nordlys sin sak ang\u00e5ende den hyppige sms-utvekslingen mellom kommunedirekt\u00f8ren og ordf\u00f8reren er blitt kritisert av fagfolk som cowboy-virksomhet, og er etter min mening en sak som kan bidra til \u00e5 svekke tilliten til Troms\u00f8 kommune ytterligere. Sp\u00f8rsm\u00e5let mitt til kommunedirekt\u00f8ren er derfor: Ser ikke kommunedirekt\u00f8ren at han svekker sin tillit ytterligere ved \u00e5 insistere p\u00e5 \u00e5 sladde tekstmeldinger mellom ham og ordf\u00f8reren, n\u00e5r han etter offentlighetsloven ikke er forpliktet til \u00e5 gj\u00f8re det?\" Kommunedirekt\u00f8ren svarte muntlig p\u00e5 sp\u00f8rsm\u00e5let "
}