{
  "dokument_id": "f1de50d5-4003-5750-aba0-e4a0f86f3bb9",
  "doc_type": "case_attachment",
  "kommune": 4601,
  "tittel": "H\u00f8ringsnotat - endringer i forskrift om om gebyr ved behandling av s\u00f8knad om autorisasj(2469902).pdf",
  "url": "https://bergen.kommune.no/politikere-utvalg/api/fil/bk360/9579508/Horingsnotat-endringer-i-forskrift-om-om-gebyr-ved-behandling-av-soknad-om-autorisasj-2469902-pdf",
  "tekst": " Helse- og omsorgsdepartementet H\u00f8ringsnotat Endring i forskrift om gebyr ved behandling av s\u00f8knad om autorisasjon, lisens, spesialistgodkjenning og godkjenning av etterutdanning for spesialister Utsendt: 18. desember 2023 H\u00f8ringsfrist: 7. februar 2024 1 Innledning ................................................................................................................3 2 Gjeldende rett ..........................................................................................................3 3 Bakgrunn .................................................................................................................4 4 Departementets vurdering og forslag.......................................................................5 5 \u00d8konomiske og administrative konsekvenser .........................................................6 6 Forslag til endringer i forskrift om gebyr ved behandling av s\u00f8knad om autorisasjon, lisens, spesialistgodkjenning og godkjenning av etterutdanning for spesialister ......................6 1 Innledning Regjeringen har i Prop. 1 S (2023-2024) foresl\u00e5tt bevilget 20 millioner kroner til \u00e5 redusere kostnader forbundet med gjennomf\u00f8ring av tilleggskrav og gebyrer for behandling av s\u00f8knader om autorisasjon og spesialistgodkjenning fra helsepersonell med utdanning fra utlandet. Det er foresl\u00e5tt 13,5 mill. kroner for \u00e5 holde gebyrene lave og 6,4 mill. kroner til lavere kostnader for tilleggskravene. Under forutsetning av at Stortinget vedtar den foresl\u00e5tte bevilgningen, foresl\u00e5r Helse- og omsorgsdepartementet i dette h\u00f8ringsnotatet \u00e5 endre gebyrniv\u00e5ene i forskrift om gebyr ved behandling av s\u00f8knad om autorisasjon, lisens, spesialistgodkjenning og godkjenning av etterutdanning for spesialister. Departementet foresl\u00e5r \u00e5 redusere gebyret for behandling av s\u00f8knader om autorisasjon og spesialistgodkjenning fra s\u00f8kere som har utdanning og spesialistutdanning fra land innenfor EU/E\u00d8S og utenfor EU/E\u00d8S. 2 Gjeldende rett Helsepersonelloven \u00a7 48 lister opp hvilke yrkesgrupper som er omfattet av kravet om autorisasjon. Helsepersonelloven \u00a7 48 a regulerer vilk\u00e5rene for \u00e5 f\u00e5 autorisasjon. Helsepersonell som ikke har rett til autorisasjon etter \u00a7 48 a, kan f\u00e5 lisens, jf. helsepersonelloven \u00a7 49. Spesialistgodkjenning for leger og tannleger reguleres i forskrift 8. desember 2016 nr. 1482 om spesialistutdanning og spesialistgodkjenning for leger og tannleger (spesialistforskriften) og spesialistgodkjenning for sykepleiere reguleres i forskrift 19. november 2019 nr. 2206 om spesialistgodkjenning for sykepleier. Forskriftene er hjemlet i helsepersonelloven \u00a7 51. For \u00e5 f\u00e5 spesialistgodkjenning som lege, tannlege eller sykepleier er det en forutsetning at vedkommende har norsk autorisasjon. Helsedirektoratet gir autorisasjon, lisens og spesialistgodkjenning mot n\u00e6rmere fastsatt godtgj\u00f8relse, jf. helsepersonelloven \u00a7 53. Den enkelte s\u00f8ker betaler et gebyr for behandling av sin s\u00f8knad. Gebyrene skal finansiere Helsedirektoratets kostnader ved \u00e5 saksbehandle s\u00f8knader fra den som \u00f8nsker autorisasjon, lisens og spesialistgodkjenning. Niv\u00e5et p\u00e5 gebyrene er regulert i forskrift 9. februar 2023 nr. 190 om gebyr ved behandling av s\u00f8knad om autorisasjon, lisens, spesialistgodkjenning og godkjenning av etterutdanning for spesialister. For behandling av s\u00f8knad om autorisasjon og lisens betales f\u00f8lgende gebyr, fastsatt i \u00a7 2: S\u00f8knad om autorisasjon fra norskutdannede \u2013 automatisk saksbehandling Kr 750 S\u00f8knad om autorisasjon fra norskutdannede \u2013 manuelle saker Kr 2 000 S\u00f8knad om autorisasjon fra utdannede innenfor EU/E\u00d8S Kr 2 500 S\u00f8knad om autorisasjon fra utdannede utenfor EU/E\u00d8S Kr 3 500 S\u00f8knad om autorisasjon fra utdannede i Storbritannia og Nord-Irland Kr 2500 S\u00f8knad om lisens fra helsepersonell over 80 \u00e5r Kr 2 000 S\u00f8knad om fagomr\u00e5delisens fra leger utdannet utenfor EU/E\u00d8S Kr 3 500 For behandling av s\u00f8knad om spesialistgodkjenning betales f\u00f8lgende gebyr, fastsatt i \u00a7 3: S\u00f8knad fra leger med spesialistutdanning fra Norge Kr 5 000 S\u00f8knad fra tannleger med spesialistutdanning fra Norge Kr 4 000 S\u00f8knad fra leger og tannleger om konvertering av spesialistgodkjenning Kr 5 000 fra EU/E\u00d8S S\u00f8knad fra leger og tannleger med spesialistgodkjenning utenfor EU/E\u00d8S Kr 6 000 S\u00f8knad fra leger og tannleger med spesialistgodkjenning fra Storbritannia Kr 5 000 og Nord-Irland S\u00f8knad fra sykepleier i klinisk allmennsykepleie Kr 2 400 S\u00f8knad om bekreftelse av l\u00e6ringsm\u00e5l for leger med delvis gjennomf\u00f8rt Kr 2 000 spesialistutdanning i et annet land, jf. forskrift 8. desember 2016 nr. 1482 om spesialistutdanning og spesialistgodkjenning for leger og tannleger (spesialistforskriften) \u00a7 32 Satsene vurderes i forbindelse med den \u00e5rlige budsjettprosessen, og eventuelle justeringer skal skje i tr\u00e5d med den l\u00f8nns- og priskompensasjonen som \u00e5rlig blir innarbeidet i statsbudsjettet for de statlige etatene under departementet, hvor vektingen blir 80/20, med l\u00f8nn som st\u00f8rste del. 3 Bakgrunn Forskrift om gebyr ved behandling av s\u00f8knad om autorisasjon, lisens, spesialist- godkjenning og godkjenning av etterutdanning for spesialister tr\u00e5dte i kraft 1. mars i \u00e5r. F\u00f8r dette tidspunkt var gebyrene ikke forskriftsregulert. Gebyr for behandling av s\u00f8knader om autorisasjon var 1 665 kroner, uavhengig av profesjon og uavhengig av hvor s\u00f8ker hadde sin utdanning fra. Gebyret for behandling av s\u00f8knader om spesialistgodkjenning var likt uavhengig hvor s\u00f8ker hadde sin utdanning fra. Gjeldende gebyrsatser er innrettet med utgangspunkt i hvor ressurskrevende saksbehandlingen er ved de forskjellige typene s\u00f8knader. Departementet viser i denne sammenheng til Finansdepartementets Rundskriv R-112/15 Bestemmelser om statlig gebyr- og avgiftsfinansiering der det er fastsatt vilk\u00e5r for \u00e5 innf\u00f8re og endre statlig gebyr- og avgiftsfinansiering. Det kommer fram av rundskrivet at betalingen ikke skal overstige kostnadene ved \u00e5 produsere og levere tjenesten, og at betalingen fullt ut b\u00f8r dekke kostnadene ved \u00e5 produsere og levere tjenesten basert p\u00e5 kostnadseffektiv drift. Dagens gebyr dekker ikke fullt ut Helsedirektoratets kostnader ved \u00e5 saksbehandle s\u00f8knader om autorisasjon, lisens og spesialistgodkjenning. Det er ogs\u00e5 slik at fordelingshensyn er vektlagt slik at s\u00f8knader fra de med utdanning fra utenfor EU/E\u00d8S, som er de mest ressurskrevende s\u00f8knadene, m\u00e5 dekke en lavere andel av kostnadene enn utdannede fra Norge og EU/E\u00d8S. Bakgrunnen er at departementet er opptatt av at det ikke skal v\u00e6re urimelig vanskelig for helsepersonell med utdanning fra utlandet \u00e5 f\u00e5 mulighet til \u00e5 benytte sin kompetanse i Norge, og at Norge ikke kommer i en situasjon som kan gi for store utfordringer med rekruttering av helsepersonell utdannet i utlandet fordi Norge har vesentlig h\u00f8yere gebyrer enn v\u00e5re naboland. Da forskriften tr\u00e5dte i kraft 1. mars i \u00e5r, fikk norskutdannede som s\u00f8ker om autorisasjon via innmeldingslister redusert gebyret fra 1 665 kroner til 750 kroner. For norskutdannede med manuell s\u00f8knad \u00f8kte gebyret til 2 000 kroner. For utdannede innenfor EU/E\u00d8S \u00f8kte gebyret til 2 500 kroner, og for utdannede utenfor EU/E\u00d8S til 3 500 kroner. Fra 1. desember 2023 tr\u00e5dte forskrift om godkjenning av helsepersonell med yrkeskvalifikasjoner fra Storbritannia i kraft. Gebyret for utdannende fra Storbritannia og Nord-Irland er 2 500 kroner. For s\u00f8knader om spesialistgodkjenning for lege fikk alle en \u00f8kning i gebyret. For legespesialister utdannet i Norge ble endringen fra 4 500 kroner til 5 000 kroner, for konverteringss\u00f8knader fra leger (dvs. leger med norsk autorisasjon og utenlandsk spesialistgodkjenning fra EU/E\u00d8S som s\u00f8ker om konvertering til norsk spesialistgodkjenning) ble gebyret endret fra 4 500 til 5 000 kroner, mens gebyret for legespesialister utdannet utenfor EU/E\u00d8S ble endret fra 4 500 kroner til 6 000 kroner. For tannlegespesialister \u00f8kte gebyret fra 3 000 kroner til 4 000 kroner for norskutdannede, fra 4 500 til 5 000 kroner for konverteringss\u00f8knader og fra 4 500 til 6 000 kroner for tannlegespesialist utdannet utenfor EU/E\u00d8S. 4 Departementets vurdering og forslag Gebyrene skal bidra til \u00e5 finansiere Helsedirektoratets kostnader ved \u00e5 saksbehandle s\u00f8knader fra den som \u00f8nsker autorisasjon, lisens, spesialistgodkjenning eller godkjenning av etterutdanning for spesialister. Hovedhensikten med forskrift om gebyr ved behandling av s\u00f8knad om autorisasjon, lisens, spesialistgodkjenning og godkjenning av etterutdanning for spesialister, var at gebyrene skulle st\u00e5 i forhold til den kostnaden Helsedirektoratet har med \u00e5 behandle de ulike s\u00f8knadstypene. Endringen medf\u00f8rte blant annet h\u00f8yere gebyr for s\u00f8kere med utdanning fra utlandet. Departementet erkjenner at st\u00f8rrelsen p\u00e5 gebyrene kan v\u00e6re med p\u00e5 \u00e5 gj\u00f8re det vanskeligere for helsepersonell med utdanning fra utlandet \u00e5 oppn\u00e5 autorisasjon i Norge. Dette gjelder i s\u00e6rlig grad helsepersonell med utdanning fra land utenfor EU/E\u00d8S. Disse har betydelige utgifter f\u00f8r de kan f\u00e5 innvilget autorisasjon i Norge. Dersom deres utdanning blir vurdert som jevngod eller at s\u00f8ker har n\u00f8dvendig kyndighet, m\u00e5 s\u00f8ker for \u00e5 f\u00e5 innvilget autorisasjon f\u00f8rst gjennomf\u00f8re og best\u00e5: - spr\u00e5kpr\u00f8ve (gjelder alle helsepersonellgrupper) - kurs i nasjonale fag (gjelder alle helsepersonellgrupper) - kurs i legemiddelh\u00e5ndtering (gjelder lege, tannlege, farmas\u00f8yt og sykepleier) - fagpr\u00f8ve (gjelder lege, tannlege og sykepleier) Dette f\u00f8lger av forskrift 19. desember 2016 nr. 1732 om tilleggskrav for autorisasjon for helsepersonell med yrkeskvalifikasjoner fra land utenfor E\u00d8S og Sveits. Kostnadene til gjennomf\u00f8ring av disse tilleggskravene inneb\u00e6rer store kostnader for s\u00f8kerne. For eksempel koster kurs i nasjonale fag 16 000 kroner (uten kurs legemiddel- h\u00e5ndtering) eller i underkant av 30 000 kroner (inkludert kurs i legemiddelh\u00e5ndtering). Fagpr\u00f8ven for leger koster ca. 50 000 kroner, og for sykepleiere ca. 12 000 kroner. Dette viser at det er kostbart \u00e5 s\u00f8ke om autorisasjon for helsepersonell med utenlandsk utdanning. Utgiftene kan oppleves som h\u00f8ye for s\u00f8kerne og kan hindre at helsepersonell med utdanning fra utlandet f\u00e5r benyttet sin kompetanse i Norge. Disse s\u00f8kerne har dessuten kompetanse som de norske helse- og omsorgstjenestene har et stort behov for. Som vist i NOU 2023:4 Tid for handling \u2014 Personellet i en b\u00e6rekraftig helse- og omsorgstjeneste, er det rekrutteringsutfordringer i tjenestene. Disse ville v\u00e6rt betydelig st\u00f8rre dersom vi ikke hadde s\u00e5pass god tilgang p\u00e5 utenlandsk utdannet personell, og det er en m\u00e5lsetning at s\u00f8kere med utdanning fra utlandet i st\u00f8rre grad skal kunne bruke sine kvalifikasjoner i helse- og omsorgstjenesten. Departementet vurderer at kostnadene for autorisasjon og spesialistgodkjenning for helsepersonell utdannet i utlandet kan bidra til at kandidater fra utlandet velger andre nordiske land fremfor Norge. Selv om dagens gebyrstruktur til en viss grad hensyntar dette, mener departementet at det m\u00e5 etableres tiltak for \u00e5 gj\u00f8re det mindre kostbart for utenlandsutdannede \u00e5 oppn\u00e5 autorisasjon og spesialistgodkjenning i Norge. Det \u00e5 senke niv\u00e5et p\u00e5 gebyrsatsene og redusere utgiftene til gjennomf\u00f8ring av tilleggskravene er slike tiltak. Departementet foresl\u00e5r derfor i dette h\u00f8ringsnotatet \u00e5 redusere gebyrene slik at det blir rimeligere for helsepersonell med utdanning fra utlandet \u00e5 f\u00e5 behandlet sine s\u00f8knader om autorisasjon og spesialistgodkjenning i Norge. Det foresl\u00e5s at gebyr for behandling av s\u00f8knad om autorisasjon fra helsepersonell utdannet innenfor EU/E\u00d8S og fra Storbritannia og Nord-Irland settes ned fra 2 500 kroner til 1 665 kroner, og for behandling av s\u00f8knader om autorisasjon fra helsepersonell utdannet utenfor EU/E\u00d8S foresl\u00e5s gebyret redusert fra 3 500 kroner til 1 665 kroner. Videre foresl\u00e5r departementet at gebyret for behandling av s\u00f8knad fra leger og tannleger med spesialistgodkjenning utenfor EU/E\u00d8S reduseres fra 6 000 kroner til 5 000 kroner. Gebyret for behandling av s\u00f8knad om bekreftelse av l\u00e6ringsm\u00e5l for leger med delvis gjennomf\u00f8rt spesialistutdanning i et annet land, jf. forskrift 8. desember 2016 nr. 1482 om spesialistutdanning og spesialistgodkjenning for leger og tannleger (spesialistforskriften) \u00a7 32, foresl\u00e5s redusert fra 2 000 kroner til 1 000 kroner. 5 \u00d8konomiske og administrative konsekvenser Gebyrene skal bidra til \u00e5 delfinansiere Helsedirektoratets kostnader ved \u00e5 saksbehandle s\u00f8knader. En reduksjon i s\u00f8kernes gebyr vil inneb\u00e6re reduserte inntekter for Helsedirektoratet. Denne mindreinntekten skal kompenseres ved den foresl\u00e5tte bevilgningen p\u00e5 13,5 millioner kroner, jf. Prop. 1 S (2023-2024). Den budsjettmessige omleggingen av mindreinntekten vil finne sted i behandlingen av RNB 2024. Departementet forventer ikke at lavere gebyrer vil gi en betydelig \u00f8kning i s\u00f8kertallene, og endringene vil ha begrensede administrative konsekvenser. Endrede satser vil kreve justeringer i Altinn. 6 Forslag til endringer i forskrift om gebyr ved behandling av s\u00f8knad om autorisasjon, lisens, spesialistgodkjenning og godkjenning av etterutdanning for spesialister I forskrift 9. februar 2023 nr. 190 om gebyr ved behandling av s\u00f8knad om autorisasjon, lisens, spesialistgodkjenning og godkjenning av etterutdanning for spesialister gj\u00f8res f\u00f8lgende endringer: \u00a7 2 skal lyde: For behandling av s\u00f8knad om autorisasjon og lisens betales f\u00f8lgende gebyr: S\u00f8knad om autorisasjon fra norskutdannede \u2013 automatisk saksbehandling Kr 750 S\u00f8knad om autorisasjon fra norskutdannede \u2013 manuelle saker Kr 2 000 S\u00f8knad om autorisasjon fra utdannede innenfor EU/E\u00d8S Kr 1 665 S\u00f8knad om autorisasjon fra utdannede utenfor EU/E\u00d8S Kr 1 665 S\u00f8knad om autorisasjon fra utdannede i Storbritannia og Nord-Irland Kr 1 665 S\u00f8knad om lisens fra helsepersonell over 80 \u00e5r Kr 2 000 S\u00f8knad om fagomr\u00e5delisens fra leger utdannet utenfor EU/E\u00d8S Kr 3 500 \u00a7 3 skal lyde: For behandling av s\u00f8knad om spesialistgodkjenning betales f\u00f8lgende gebyr: S\u00f8knad fra leger med spesialistutdanning fra Norge Kr 5 000 S\u00f8knad fra tannleger med spesialistutdanning fra Norge Kr 4 000 S\u00f8knad fra leger og tannleger om konvertering av spesialistgodkjenning Kr 5 000 fra EU/E\u00d8S S\u00f8knad fra leger og tannleger med spesialistgodkjenning utenfor EU/E\u00d8S Kr 5 000 S\u00f8knad fra leger og tannleger med spesialistgodkjenning fra Storbritannia Kr 5 000 og Nord- Irland S\u00f8knad fra sykepleier i klinisk allmennsykepleie Kr 2 400 S\u00f8knad om bekreftelse av l\u00e6ringsm\u00e5l for leger med delvis gjennomf\u00f8rt Kr 1 000 spesialistutdanning i et annet land, jf. forskrift 8. desember 2016 nr. 1482 om spesialistutdanning og spesialistgodkjenning for leger og tannleger (spesialistforskriften) \u00a7 32 "
}