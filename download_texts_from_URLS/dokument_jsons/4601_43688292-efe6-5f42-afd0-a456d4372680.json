{
  "dokument_id": "43688292-efe6-5f42-afd0-a456d4372680",
  "doc_type": "case_presentation",
  "kommune": 4601,
  "tittel": "\u00c5rstad, Gnr. 160, Bnr. 191 mfl., Langhaugen videreg\u00e5ende skole (arealplan-ID 70830000) - sluttbehandling av reguleringsplan",
  "url": "https://bergen.kommune.no/politikere-utvalg/api/fil/bk360/10029133/Framstilling-Arstad-Gnr-160-Bnr-191-mfl-Langhaugen-videregaende-skole-arealplan-ID-70830000-sluttbehandling-av-reguleringsplan",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2022/56778-73 \u00c5rstad, Gnr. 160, Bnr. 191 mfl., Langhaugen videreg\u00e5ende skole (arealplan- ID 70830000) - sluttbehandling av reguleringsplan Kva saka gjeld: Saka gjeld sluttbehandling av forslag til detaljregulering for tomta til Langhaugen vidareg\u00e5ande skole i \u00c5rstad bydel. Det er Ole Roald Arkitektur som har lagt fram planforslaget p\u00e5 vegne av Vestland fylkeskommune (VLFK). F\u00f8rem\u00e5let med planforslaget er \u00e5 legge til rette for utviding av skolen ved at talet p\u00e5 elevar kan auke fr\u00e5 600 til 690 og talet p\u00e5 l\u00e6rarar kan auke fr\u00e5 80 til 90. I tillegg blir det lagt til rette for etablering av ny konsertarena for skolens musikklinje og ny gymsal/idrettshall. Vidare skal planforslaget legge til rette for eit l\u00f8ft av uteromma p\u00e5 Land\u00e5s, mellom anna i form av nye koplingar mellom Hagerups vei og Slettebakksveien. Figur 1 og 2: Planomr\u00e5det Planforslaget er ikkje omfatta av forskrift om konsekvensutgreiingar. Hovudinnhaldet i planforslaget Planforslaget inneber at eksisterande gymsal nordvest p\u00e5 tomta blir riven. Det blir lagt til rette for oppf\u00f8ring av eit nytt nygg s\u00f8rvest p\u00e5 tomta, som skal innehalde ny konsertsal og idrettshall. Det nye bygget blir plassert der eksisterande grusbane ligg i dag. Plassering og h\u00f8gde p\u00e5 nybygget blir underordna eksisterande skolebygg og landskapet rundt. Det er utarbeidd ein formingsrettleiar som skal vere f\u00f8rande for utforming av bygg og utomhusanlegg. Nybygget skal ha eit formspr\u00e5k og materialbruk som hentar inspirasjon fr\u00e5 eksisterande skolebygg, medan eksisterande skolebygg skal halde p\u00e5 sitt s\u00e6rpreg. 1 Skolen har i dag uteopphaldsareal p\u00e5 8410 m2. Det vil bli redusert med om lag 500m2 til 7880 m2 som f\u00f8lge av at nybygget blir plassert der det i dag ligg ein grusbane. Det blir lagt til rette for maksimalt 18 parkeringsplassar for bil og 30 parkeringsplassar for moped. Det skal etablerast minimum 160 sykkelparkeringsplassar og 50 plassar til el- sparkesykkel. Planforslaget legg opp til eit nytt kantstopp for buss, som inneber at haldeplassen som i dag ligg lenger nord i Hagerups vei blir flytta. Planforslaget legg \u00f2g til rette for delar av sykkelprosjekt (sykkelfelt i kvar retning) i Hagerups vei i regi av Vestland fylkeskommune. Skolen har i dag vegtilkomst via to avk\u00f8yrsler fr\u00e5 Hagerups vei. Av omsyn til trafikktryggleik er desse f\u00f8resl\u00e5tt samla til ei avk\u00f8yrsle. Det inneber at mur ved dagens avk\u00f8yrsle, som har ein viss kulturmilj\u00f8verdi, vil bli riven. Varelevering er l\u00f8yst i to lommar, ein i Slettebakksveien og ein i Hagerups vei. Lomma i Hagerups vei skal \u00f2g fungere som avstigingslomme (\u00abkiss & ride\u00bb). Det er planlagt drift av skolen gjennom anleggsfasen. I planf\u00f8resegnene er det sikra krav om utarbeiding av ein plan for anleggsperioden som skildrar tiltak for \u00e5 avgrense ulemper i form av st\u00f8y og st\u00f8v og tryggleik for elevar, tilsette og naboar, jf. f\u00f8resegn 2.7.2. Planprosess og medverknad Planforslaget blei sendt p\u00e5 h\u00f8yring og lagt ut til offentleg ettersyn i perioden 10.06.2023 til 22.08.2023. Det kom inn 18 uttaler fr\u00e5 h\u00f8yringsinstansar. Det kom ikkje inn private merknader. I uttalene blei det i hovudsak peikt p\u00e5 forhold knytt til plassering og h\u00f8gde av busetnad og omsyn til kulturmilj\u00f8, st\u00f8y for naboar og for skolen i anleggsperioden, areal til varelevering og trafikksikre l\u00f8ysingar. Etter h\u00f8yring og offentleg ettersyn er planforslaget justert, mellom anna ved at byggeh\u00f8gde p\u00e5 delar av nybygget er redusert, flytting av vareleveringsomr\u00e5de, og sikring av gr\u00f8ne kvalitetar og kvalitetar til bygg og uteopphaldsareal. I planprosessen har det blitt gjennomf\u00f8rt to verkstader for \u00e5 hente inn innspel fr\u00e5 barn og unge om bruk av skoleveg og n\u00e6rmilj\u00f8. Det har \u00f2g blitt gjennomf\u00f8rt folkem\u00f8te, og sendt ut informasjonsskriv p\u00e5 engelsk, arabisk og somali. Planstatus og overordna f\u00f8ringar I kommuneplanens arealdel (KPA) 2018 er st\u00f8rstedelen av planomr\u00e5det sett av til Byfortettingssone (sone 2). Mindre delar i nord er sett av til gr\u00f8nstruktur. Planomr\u00e5det er omfatta av kommunedelplan for Land\u00e5s fr\u00e5 1996 (arealplan-ID 9730000). Der er omr\u00e5det sett av til \u00aboffentlig friomr\u00e5de med offentlige bygninger\u00bb. Fagetaten si vurdering og tilr\u00e5ding: Plan- og bygningsetaten (PBE) har som fagetat utarbeidd eit grundig fagnotat i saka. I det f\u00f8lgjande er dei viktigaste vurderingane gjort greie for. For meir detaljerte opplysingar om PBE sine vurderingar blir det vist til fagnotatet i sin heilskap. Forholdet til overordna planar PBE vurderer at planforslaget er i tr\u00e5d med overordna planar. Det blir mellom anna vist til at planomr\u00e5det ligg n\u00e6r to stambusslinjer og bybanen, og at det er f\u00f8resl\u00e5tt sykkelfelt i Hagerups vei. Planforslaget er vurdert til \u00e5 vere i tr\u00e5d med overordna planar n\u00e5r det gjeld m\u00e5l om at flest mogleg skal reise kollektivt, sykle og g\u00e5 til m\u00e5lpunkt. 2 Det blir \u00f2g vist til at planforslaget vidaref\u00f8rer eksisterande gate (Slettebakksveien) og fortau mellom Fridalsparken og gr\u00f8ntdraget p\u00e5 \u00f8stsida. B\u00e5de gr\u00f8ntareala og veg er sett av til gr\u00f8nstruktur i KPA 2018, men etter KPA kan eksisterande vegar driftast i samsvar med vegens funksjon. Byggeh\u00f8gder og volum PBE viser til at nybygget er brutt opp i ulike volum etter offentleg ettersyn slik at det blir mindre dominerande i m\u00f8te med Slettebakksveien og busetnaden p\u00e5 andre sida av vegen. Dei ulike h\u00f8gdene er sikra i f\u00f8resegnene. PBE vurderer at dette er l\u00f8yst p\u00e5 ein tilfredsstillande m\u00e5te. PBE viser til at det er f\u00f8resl\u00e5tt at ventilasjonsanlegg vil kunne ha h\u00f8gde som er 2,6 meter over gesimsh\u00f8gd p\u00e5 nybygget. PBE viser til at det vil vere synleg fr\u00e5 Slettebakksveien, men at det for \u00e5 dempe verknaden av det er f\u00f8resl\u00e5tt \u00e5 regulere plasseringa ved \u00e5 trekke anlegget inn tre meter fr\u00e5 fasadeliv. PBE viser til at planforslaget legg opp til at nybygget sitt formspr\u00e5k skal hente inspirasjon og etterlikne eksisterande skolebygg, samtidig som det skal skilje seg noko fr\u00e5 eksisterande bygg slik at det f\u00e5r eigenart, og at eksisterande bygg held p\u00e5 sitt s\u00e6rpreg. PBE viser til at Byantikvaren har vore negativ til desse endringane av omsyn til kulturmilj\u00f8et. PBE vurderer at heile tiltaket er utarbeidd p\u00e5 ein m\u00e5te som gjer at det blir underordna og tilpassa eksisterande kulturmilj\u00f8. Uteopphaldsareal og gr\u00f8nstruktur PBE viser til at 883 m2 av det totalt 7880 m2 uteopphaldsarealet vil ligge p\u00e5 ein kolle med naturterreng aust for eksisterande skolebygg. Det er f\u00f8resl\u00e5tt regulert til gr\u00f8nstruktur og blir rekna med i skolen sitt uteopphaldsareal. Vidare viser PBE til at det nye skoleanlegget inkludert nybygget i vesentleg st\u00f8rre grad vil rette seg mot omr\u00e5det mot Slettebakksveien enn i dag (sj\u00e5 figur 2 og 3). Figur 2 og 3: Eksisterande og ny situasjon sett fr\u00e5 Slettebakksveien. PBE viser til at forbindelsen mellom terrengniv\u00e5a som er lagt til grunn vil ha redusert verdi som gjennomg\u00e5ande snarveg mellom Slettebakksveien og Hagerups vei ettersom det ikkje er direkte sikt mellom vegane. PBE viser til at det vil bli kompensert for dette ved at det blir etablert ein eigen snarveg langs planomr\u00e5det si s\u00f8rgrense. I tillegg vil plasseringa legge til rette for at det naturleg kan danne seg snarvegar over alleen. 3 Figur 4: Utsnitt av illustrasjonsplan som viser ferdslelinjer for g\u00e5ande (gr\u00f8ne linjer) og k\u00f8yrem\u00f8nster for biltrafikk (bl\u00e5 linjer). PBE vurderer at kvaliteten p\u00e5 uteareala vil vere eit positivt tiltak for det som er ein vidareg\u00e5ande skole og som i barnetr\u00e5kksanalysane er vurdert til \u00e5 ha mindre verknader for barns leik i omr\u00e5det. PBE sluttar seg til forslag til utforming av uteopphaldsareal og gangforbindelsar mellom desse. Trafikk og tilkomst PBE viser til at dagens to avk\u00f8yrsler fr\u00e5 Hagerups vei er f\u00f8resl\u00e5tt samla til ein avk\u00f8yrsel for \u00e5 betre siktforhold og trafikktryggleik, og at det vil innebere at eksisterande mur mellom parkeringsplass og \u00f8vre skoleplass m\u00e5 rivast. PBE viser til at Byantikvaren har motsett seg dette. PBE vurderer at det er eksisterande skolebygg som er den viktige b\u00e6raren av kulturmilj\u00f8et i planomr\u00e5det. Den er synleg fr\u00e5 fleire retningar, medan murane og \u00f8vre inngangsparti er detaljar som er synlege f\u00f8rst n\u00e5r ein er tett p\u00e5 fr\u00e5 sida ved Hagerups vei. PBE vurderer at omsynet til trafikktryggleik m\u00e5 vege tyngst og tilr\u00e5r forslaget som inneber riving av muren. 4 Figur 5 og 6: Eksisterande og f\u00f8resl\u00e5tt ny situasjon Parkering PBE viser til at talet p\u00e5 parkeringsplassar for sparkesykkel er redusert etter offentleg ettersyn for \u00e5 bli justert n\u00e6rare funn i reisevaneunders\u00f8kinga. Vidare blir det vist til at det har blitt diskutert om ein st\u00f8rre del av bilparkeringa skulle ha blitt gjort om til uteopphaldsareal. PBE viser til at forslagsstillar har halde fast ved at det ikkje er \u00f8nskjeleg, mellom anna av omsyn til musikkl\u00e6rarar som ikkje har full arbeidstid ved skolen og som er avhengig av bil for \u00e5 frakte instrument. PBE vurderer at planforslaget uansett legg opp til at eit fleirtal av l\u00e6rarar og elevar vil m\u00e5tte g\u00e5, sykle eller reise kollektivt til og fr\u00e5 skolen. PBE tilr\u00e5r anbefalt l\u00f8ysing. Kultur, idrett og frivilligheit PBE viser til at sambruk med Fridalen skole og bruk av skolebygget p\u00e5 ettermiddag og kveld for kommunalt kulturtilbod og frivillige organisasjonar ikkje er sikra i planforslaget. PBE viser til at det vil vere opp til Vestland fylkeskommune som byggeigar. PBE vurderer likevel at nybygget i planforslaget kan legge godt til rette for kultur- og idrettsaktivitet og frivillig arbeid i omr\u00e5det og bydelen. Energi og klima PBE viser til at forslagsstillar har ambisjonar om at nybygget skal BREEAM-sertifiserast. Klimagassberekning viser at nytt bygg vil ha 45 % l\u00e5gare utslepp enn referansebygg. Det skuldast i hovudsak at det er lagt til grunn passivhusstandard og solcelleanlegg p\u00e5 tak. PBE viser til at eksisterande gymsal er f\u00f8resl\u00e5tt riven, og at bevaring av denne kunne ha gitt eit ytterlegare utsleppskutt. PBE vurderer det likevel ikkje som realistisk \u00e5 bevare eller bygge om den eksisterande gymsalen. PBE viser samtidig til at det vil kunne sparast store klimagassutslepp i prosjektet dersom bygningsmateriell blir tatt vare p\u00e5 eller brukt om att, enten i dette prosjektet eller i andre prosjekt. P\u00e5 bakgrunn av det f\u00f8resl\u00e5r PBE \u00e5 ta inn ei f\u00f8resegn til reguleringsplanen om at det ved riving av eksisterande bygningsmasse m\u00e5 gjerast ei sortering av materiale som kan brukast om att og at materiale som kan brukast om att enten skal nyttast i prosjektet eller bli levert til ombrukssentral eller avfallssortering. PBE vurderer elles at prosjektet har h\u00f8g m\u00e5loppn\u00e5ing innafor kommunen sine klimam\u00e5l. Naturmangfald PBE har vurdert planforslaget opp mot prinsippa i naturmangfaldlova, jf. \u00a7 7, jf. \u00a7\u00a7 8 til 12. Det er utarbeidd naturmangfaldrapport datert 10.02.2022. Det er mellom anna registrert hekkande fiskem\u00e5ke p\u00e5 taket p\u00e5 skolen. Det er sikra i forslaget til planf\u00f8resegner at det ikkje skal bli utf\u00f8rt st\u00f8yande arbeid i hekketida for fiskem\u00e5ke, jf. \u00a7 2.6.1. Det er \u00f2g andre krav i f\u00f8resegnene for \u00e5 forebygge ulemper for naturmangfaldet, slik som tiltak mot framande artar. PBE vurderer at planforslaget ikkje f\u00f8rer til vesentleg skade p\u00e5 naturmangfaldet, og at prinsippa i naturmangfaldlova \u00a7\u00a7 8 til 12 er tilstrekkeleg f\u00f8lgt i planarbeidet. 5 PBE tilr\u00e5r f\u00f8lgjande vedtak: 1. I medhold av plan- og bygningsloven \u00a7\u00a7 12-12, jf. 12-11, vedtas f\u00f8lgende forslag til detaljregulering: a. \u00c5rstad, Gnr. 160, Bnr. 191 mfl., Langhaugen videreg\u00e5ende skole, arealplan-ID 70830000 vist p\u00e5 plankart, sist datert 12.01.2024. b. Tilh\u00f8rende reguleringsbestemmelser, sist datert 04.03.2024 2. Med f\u00f8lgende endringer: a. Bestemmelse 2.4 endrer navn til: Milj\u00f8kvalitet b. Ny bestemmelse 2.4.2: Det skal utredes tiltak for \u00e5 redusere klimagassutslipp i byggefasen samt fremtidig energibruk. Dette skal blant annet omfatte valg og gjenbruk av materialer, type oppvarmingsmuligheter og ventilasjonssystemer. Klimagassberegninger datert 28.09.2023 er retningsgivende. \u00d8konomiske konsekvensar: Saka har ingen direkte \u00f8konomiske konsekvensar for Bergen kommune. Byr\u00e5det si vurdering og tilr\u00e5ding/konklusjon: Byr\u00e5det vurderer at planforslaget er i tr\u00e5d med overordna f\u00f8ringar i KPA 2018. Vidare legg planforslaget til rette for tiltak som vil ha stor samfunnsmessig verdi. Langhaugen vidareg\u00e5ande skole har eit stort behov for st\u00f8rre kapasitet og betre fasilitetar. Byr\u00e5det ser det som sv\u00e6rt positivt at skolen f\u00e5r utvida kapasitet og h\u00f8ve til \u00e5 ta inn fleire elevar. Skolen har eit stort fokus p\u00e5 musikk, dans og drama og vil f\u00e5 betre fasilitetar med mellom anna ny konsertarena. Uteomr\u00e5da til skolen har i dag lav kvalitet, og vil f\u00e5 eit stort l\u00f8ft med oppgraderingane som planforslaget legg til rette for. Byr\u00e5det ser det ogs\u00e5 som positivt at trafikal infrastruktur i omr\u00e5det vil bli oppgradert, og at prosjektet har h\u00f8ge ambisjonar knytt til klima- og energil\u00f8ysingar. Samla sett vil desse tiltaka gi nye og positive kvalitetar b\u00e5de for skolen og for n\u00e6rmilj\u00f8et. I planprosessen har omsynet til kulturmilj\u00f8, trafikale forhold, arkitektur og byform vore sentrale tema. Byr\u00e5det vurderer at dei l\u00f8ysingane som no ligg f\u00f8re i planforslaget er gode og at ulike omsyn som gjer seg gjeldande er grundig vurdert opp mot kvarandre. Planforslaget sikrar at nybygg og utomhusanlegg blir utforma med h\u00f8ge kvalitetar, trafikksikre l\u00f8ysingar og betre tilrettelegging for g\u00e5ande og syklande og at kulturmilj\u00f8et i stor grad blir tatt vare p\u00e5. Byr\u00e5det sluttar seg i all hovudsak til PBE sine vurderingar, men vil kommentere nokre punkt s\u00e6rskilt. Planomr\u00e5det ligg sentralt til med gode kollektivforbindelsar og relativt gode forhold for g\u00e5ande og syklande. Planforslaget legg til rette for nye sykkelfelt i Hagerups vei som vil bli etablert i sykkelprosjekt i regi av Vestland fylkeskommune. Forholda ligg dermed godt til rette for at dei fleste som skal til og fr\u00e5 skolen kan nytte kollektivtransport, sykle eller g\u00e5, i tr\u00e5d med overordna f\u00f8ringar. Det er likevel behov for parkeringsplassar, mellom anna for tilsette som ikkje bur p\u00e5 stader med god kollektivdekning og/eller som har behov for \u00e5 transportere instrument og liknande. Byr\u00e5det ser det derfor som positivt at det er lagt til rette for parkeringsplassar ved avk\u00f8yrsla fr\u00e5 Hagerups vei. Det er f\u00f8resl\u00e5tt 18 bilparkeringsplassar, og parkeringsdekninga ligg dermed i det \u00f8vre sjiktet for parkeringsdekning i KPA 2018, jf. f\u00f8resegnene til KPA \u00a7 17. Vidare etablering av fleire parkeringsplassar vil medf\u00f8re at andre arealbehov m\u00e5 nedprioriterast. Byr\u00e5det ser det ikkje som aktuelt \u00e5 redusere utnyttingsgraden av nytt bygg eller \u00e5 nytte uteopphaldsareal til opparbeiding av fleire parkeringsplassar d\u00e5 dette vil gi negative konsekvensar for kvalitetane i prosjektet. Byr\u00e5det st\u00f8ttar derfor f\u00f8resl\u00e5tt l\u00f8ysing til parkering. F\u00f8resegn om klimatiltak PBE har lagt fram forslag om \u00e5 ta inn f\u00f8lgjande ny f\u00f8resegn 2.4.2 i planforslaget: 6 \u00abDet skal utredes tiltak for \u00e5 redusere klimagassutslipp i byggefasen samt fremtidig energibruk. Dette skal blant annet omfatte valg og gjenbruk av materialer, type oppvarmingsmuligheter og ventilasjonssystemer. Klimagassberegninger datert 28.09.2023 er retningsgivende\u00bb Byr\u00e5det er opptatt av at reguleringsplanar legg til rette for framtidsretta klima- og energi l\u00f8ysingar. B\u00e5de bevaring og ombruk av bygningsmaterial og framtidsretta energil\u00f8ysingar kan vere ein viktig del av dette. Byr\u00e5det meiner likevel at den f\u00f8resl\u00e5tte f\u00f8resegna er noko uklar, ved at den kan tyde p\u00e5 at det blir stilt krav om ytterlegare utgreiingar. Vidare er det per i dag ikkje etablert gode system p\u00e5 ombruk i Bergen. Byr\u00e5det vurderer \u00f2g at prosjektet allereie har h\u00f8ge ambisjonar knytt til klima- og energil\u00f8ysingar, mellom anna ved at det nye bygget skal BREEAM-sertifiserast. Byr\u00e5det tilr\u00e5r derfor at f\u00f8resegna som PBE f\u00f8resl\u00e5r ikkje blir tatt inn. Ut fr\u00e5 vurderingane over tilr\u00e5r byr\u00e5det \u00e5 vedta planforslaget. Grunngjeving for \u00e5 legge saka fram for bystyret: Etter plan- og bygningslova \u00a7 3-3, andre ledd, ligg det til bystyret sj\u00f8lv \u00e5 vedta reguleringsplan, jf. \u00a7 12-12. Utval for milj\u00f8 og byutvikling skal gi innstilling i saka. Byr\u00e5det innstiller til bystyret \u00e5 fatte f\u00f8lgjande vedtak: Med heimel i plan- og bygningslova \u00a7\u00a7 12-12, jf. 12-11, blir f\u00f8lgjande forslag til detaljregulering vedtatt: 1. \u00c5rstad, Gnr. 160, Bnr. 191 mfl., Langhaugen videreg\u00e5ende skole, arealplan-ID 70830000 vist p\u00e5 plankart, sist datert 12.01.2024. 2. Tilh\u00f8yrande reguleringsf\u00f8resegner, sist datert 04.03.2024, med f\u00f8lgjande endring: a) F\u00f8resegn 2.4 endrar namn til: Milj\u00f8kvalitet Dato: 19. mars 2024 Christine B. Meyer Christine Kahrs Byr\u00e5dsleiar Byr\u00e5d for byutvikling Dokumentet er godkjent elektronisk. Vedlegg: Fagnotat datert 06.03.2024, med f\u00f8lgjande vedlegg: 1. Plankart datert 12.01.2024 2. Reguleringsbestemmelser datert 04.03.2024 3. Planbeskrivelse datert 21.12.2023 4. Formingsveileder 15.02.2024 5. Merknadsskjema datert 21.12.2023 6. Illustrasjonsplan datert 05.03.2024 7. Snitt og oppriss \u2013 Slettebakksveien datert 20.12.2023 8. Snitt og oppriss \u2013 terreng datert 14.11.2022 9. Perspektiver datert 21.12.2023 10. Sol- og skyggeillustrasjoner datert 14.11.2022 11. Lengde- og profiltegninger vei datert 04.12.2023 12. ROS-analyse datert 21.12.2023 13. VA-rammeplan datert 15.02.2023 7 14. VA-rammeplan notat datert 15.02.2023 15. Supplering VAO-plan datert 21.12.2023 16. Overvannsplan datert 21.12.23 17. Kulturminnedokumentasjon datert 10.01.2023 18. Kulturminnedokumentasjon \u2013 tegninger eksisterende bygg 19. Tilstandsvurdering gymbygget datert 11.11.2022 20. Rivedokumentasjon gymbygget datert 11.01.2023 21. Uttalelse Byantikvaren datert 15.01.2023 22. St\u00f8yrapport datert 11.11.2022 23. Renovasjonsteknisk plan datert 09.01.2023 24. Barnetr\u00e5kk \u2013 workshop Langhaugen og Fridalen datert 02.02.2022 25. Barnetr\u00e5kk Fridalen skole datert 31.01.2014 26. Trafikkanalyse datert 06.10.2021 27. Trafikksikkerhetsvurdering datert 21.12.2023 28. Mobilitetsplan datert 23.02.2022 29. Reisevaneunders\u00f8kelser datert 03.12.2021 30. Naturmangfoldrapport datert 10.02.2022 31. Klimagassberegning datert 28.09.2023 32. Levek\u00e5r og folkehelse datert 03.01.22 33. Luftkvalitet utredning datert 02.02.2022 34. Stedsanalyse datert 15.09.2021 8 "
}