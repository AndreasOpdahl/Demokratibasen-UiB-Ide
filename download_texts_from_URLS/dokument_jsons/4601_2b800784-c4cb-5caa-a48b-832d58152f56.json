{
  "dokument_id": "2b800784-c4cb-5caa-a48b-832d58152f56",
  "doc_type": "case_attachment",
  "kommune": 4601,
  "tittel": "Innspill PBE - offentlig h\u00f8ring av nye statlige planretningslinjer for klima og energi",
  "url": "https://bergen.kommune.no/politikere-utvalg/api/fil/bk360/10318113/Innspill-PBE-offentlig-horing-av-nye-statlige-planretningslinjer-for-klima-og-energi",
  "tekst": " Plan- og bygningsetaten Til Intern korrespondanse BBU - kommunaldirekt\u00f8rens stab V\u00e5r referanse: HENV-2024/12342-2 Saksbehandler: Ulf S\u00e6terdal Fra Dato: 19.04.2024 Ulf S\u00e6terdal Innspill - offentlig h\u00f8ring av nye statlige planretningslinjer for klima og energi Det vises til intern korrespondanse av 3.april 2024 fra Byr\u00e5dsavdeling for byutvikling. Det bes om innspill til h\u00f8ring av forslag til nye statlige planretningslinjer for klima og energi. Dette med frist innen 18 april 2024. Med dette inngis innspill fra Plan- og bygningsetaten. Innspillene fremg\u00e5r av saksutredning nedenfor. Med hilsen PLAN- OG BYGNINGSETATEN Tarje Iversen Wanvik Direkt\u00f8r Ulf S\u00e6terdal Avdelingssjef Dette dokumentet er godkjent elektronisk. SAKSUTREDNING: Innspill til nye planretningslinjer for klima og energi Generelt Det er forvirrende at h\u00f8ringsforslag til planretningslinje har \u00abheadingen\u00bb fra gjeldende planretningslinje. Det er behov for en spr\u00e5kvask av retningslinjene, med fokus p\u00e5 klart spr\u00e5k. Bruk av vage formuleringer som \u00ablegge til rette for\u00bb b\u00f8r utdypes mer konkret. Kapittel 4 Samarbeid mellom de ulike offentlige niv\u00e5ene b\u00f8r i st\u00f8rre grad omtales. Eksempel fra kapittel 5: Klimatilpasning er et sektorovergripende hensyn som krever samordning og samarbeid p\u00e5 tvers av sektorer, og mellom kommunale, fylkeskommunale og statlige organer. 4.1 Staten, fylkeskommunene og kommunens sitt ansvar for \u00e5 skaffe og bruke kunnskap Staten Dersom staten skal oppdatere kunnskapen, m\u00e5 de i st\u00f8rre grad ligge foran kommunene i arbeidet. Kommunen opplever at Staten ikke henger med p\u00e5 kommunenes tempo n\u00e5r det kommer til oppdatering av kunnskapsgrunnlag osv. Behovet for en helhetlig og omforent oversikt over kommunenes utslipp er stort, men kunnskapen m\u00e5 til enhver tid v\u00e6re riktig og oppdatert. a) regnskap for direkte utslipp i kommunene Regnskapene b\u00f8r ha som m\u00e5l \u00e5 inkludere de indirekte utslippene. Det er flere kommuner som har m\u00e5lsetninger ogs\u00e5 for disse utslippene. Vi ser ikke utviklingen i disse utslippene om vi ikke ogs\u00e5 har egne tellinger. Metodikk m\u00e5 v\u00e6re omforent slik at utslippene allokeres til rett kommune. Etter v\u00e5r vurdering b\u00f8r retningslinjene inneholde et ekstra punkt for statlig ansvar: x) Tilpasse lovverk og virkemidler Det b\u00f8r legges til et punkt om at staten m\u00e5 ha som ansvar \u00e5 legge til rette for at kommunene har virkemidler (i form av regelverk og planverkt\u00f8y) som gj\u00f8r m\u00e5l og forpliktelser gjennom planretningslinjene realiserbare. Per i dag inneholder retningslinjene formuleringen \u00abkommunen b\u00f8r legge til rette for\u00bb mange steder. Det kan v\u00e6re utfordrende \u00e5 \u00ablegge til rette for\u00bb uten tydelig regelverk som gir oss lovhjemmel til dette. Dette gjelder for eksempel hindre rivning av eksisterende bebyggelse, sikre ombruk og ved \u00e5 s\u00f8rge for at bygg forsynes med fornybare energil\u00f8sninger. Kommunene m) ha en overordnet oversikt over direkte klimagassutslipp fra kommunens egen virksomhet Kommunene b\u00f8r ogs\u00e5 s\u00f8ke \u00e5 ha oversikt over de indirekte utslippene. Se punkt a) for begrunnelse. q) innhente informasjon fra lokale nettkonsesjon\u00e6rer om kraftnett og s\u00f8ke \u00e5 innhente informasjon fra fjernvarmeakt\u00f8rer om fjernvarmenett. Dette punktet m\u00e5 presiseres. Hvilken informasjon mener det her og hva skal denne informasjonen brukes til? Det er her en sammenkobling med bokstav r) Det er naturlig \u00e5 forvente at Staten rigger et verkt\u00f8y som sikrer at vi kan innhente denne informasjonen p\u00e5 rett niv\u00e5. Vi mener at andre del av punkt q) b\u00f8r utvides til \u00e5 inkludere alle energiakt\u00f8rer, ogs\u00e5 de som har ansvar for andre energib\u00e6rere enn fjernvarme. Saksnummer Saksnummer Side 2 av 3 4.2 Retningslinjer for overordnet kommunal og regional klima- og energiplanlegging d) Kommunene b\u00f8r prioritere tiltak og virkemidler som er kostnadseffektive sammenlignet med andre tiltak og virkemidler som kan gjennomf\u00f8res for \u00e5 n\u00e5 m\u00e5lene kommunene har fastsatt i tr\u00e5d med punkt 4.2 bokstav a Punktet b\u00f8r fjernes. Punktet er tungt formulert, og un\u00f8dvendig da kommune\u00f8konomien generelt er utfordrende, og man selvsagt prioriterer kostnadseffektive tiltak. l) Kommunene b\u00f8r legge til rette for mer fornybar energiproduksjon og avklare behovet for areal til vindkraft og solkraft Det er uklart hva som menes med \u00e5 \u201clegge til rette for\u201d. Forslag til ny tekst: Kommunene b\u00f8r avklare behovet for areal til ny fornybar energiproduksjon. m) Kommunene skal samarbeide med fjernvarmekonsesjon\u00e6r for \u00e5 utnytte lokale varmeressurser p\u00e5 en god m\u00e5te. Fjernvarmekonsesjon\u00e6rer b\u00f8r byttes ut med energikonsesjon\u00e6rer. Forslag til nytt punkt: Energiplanleggingen b\u00f8r sees i sammenheng med areal- og transportplanleggingen. 4.3 Retningslinjer for hvordan klimagassreduksjon, omstilling og effektive og fleksibel energibruk skal ivaretas i arealplanlegging I punkt c) st\u00e5r det: Planmyndigheten skal ha oversikt over hvilke arealer som er betydelige karbonlagre. Omdisponering og nedbygging av karbonrike arealer, inkludert myr, tidevannssump og andre typer v\u00e5tmark og skog, skal unng\u00e5s s\u00e5 langt som mulig, slik at arealenes evne til lagring og opptak av karbon opprettholdes. Alternative arealer skal vurderes, og konsekvenser skal belyses. Areal- og naturregnskap som verkt\u00f8y b\u00f8r vurderes. Stryk \u00abs\u00e5 langt som mulig\u00bb i andre setning. \u00abAreal- og naturregnskap som verkt\u00f8y b\u00f8r vurderes\u00bb b\u00f8r st\u00e5 tidligere i punktet (eller alene) og vise til hva det skal brukes til. d) Kommunene skal legge til rette for utnyttelse av lokale varme og kj\u00f8lekilder, herunder overskuddsvarme. Kommunen skal ogs\u00e5 legge til rette for fjernvarme eller andre felles l\u00f8sninger for varme. Og kj\u00f8leforsyning der det er hensiktsmessig. Hva menes med \u00ab\u00c5 legge til rette for\u00bb i denne sammenhengen? f) Kommunene skal vurdere om rehabilitering og gjenbruk av bygninger samlet sett er en mer b\u00e6rekraftig l\u00f8sning for \u00e5 redusere klimagassutslipp enn regulering til riving. Vi er enig i at kommunene b\u00f8r gj\u00f8re dette. Men det er behov for en omforent metodikk og et sett vurderingspunkter som skal inng\u00e5 i vektingen mellom bevaring/riving. Per i dag regulerer vi ikke til riving, men vi har begrensede virkemidler/lovhjemmel for \u00e5 forhindre riving. Dette punktet gir ikke mening dersom vi ikke har en tydelig hjemmel for \u00e5 kunne nekte riving. g) Kommunene skal sette av tilstrekkelig areal p\u00e5 egnede steder til hurtigladestasjoner for kj\u00f8ret\u00f8y og fart\u00f8y, og s\u00f8ke \u00e5 koordinere dette slik at det er en god lokal og regional spredning p\u00e5 ladestasjonene. V\u00e5r vurdering er at utbygging av ladestasjoner er kommet s\u00e5 langt, at dette punktet er un\u00f8dvendig og kan strykes. Saksnummer Saksnummer Side 3 av 3 "
}