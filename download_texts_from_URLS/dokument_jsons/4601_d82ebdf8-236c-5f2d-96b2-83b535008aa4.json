{
  "dokument_id": "d82ebdf8-236c-5f2d-96b2-83b535008aa4",
  "doc_type": "case_attachment",
  "kommune": 4601,
  "tittel": "Fagnotat av 05.02.2025: Loddefjord\u00e5sen behandlingssenter (H0600). Gjennomf\u00f8ringsvedtak",
  "url": "https://bergen.kommune.no/politikere-utvalg/api/fil/bk360/12063991/Fagnotat-av-05-02-2025-Loddefjordasen-behandlingssenter-H0600-Gjennomforingsvedtak",
  "tekst": " Etat for utbygging Til Fagnotat Seksjon for strategisk eiendomsforvaltning V\u00e5r referanse: 2023/48722-4 Saksbehandler: Elena Castillo Fra Dato: 20. februar 2025 Etat for utbygging Fagnotat av 05.02.2025: Loddefjord\u00e5sen behandlingssenter (H0600). Gjennomf\u00f8ringsvedtak Hva saken gjelder: Bygging av nytt sykehjem som erstatning for eksisterende Frieda Fasmers minne behandlingssenter. Byr\u00e5dsavdeling for eldre helse og omsorg har i bestilling av 10.10.18 og revidert bestilling av 31.03.23 bedt Etat for utbygging (EFU) om \u00e5 st\u00e5 for prosjektledelse ved utf\u00f8relse av tiltaket, reguleringsplan og bygging av nytt sykehjem. Det er vedtatt omfattende rekkef\u00f8lgekrav i reguleringsbestemmelsene for nytt sykehjem. Rekkef\u00f8lgekravene ble innarbeidet i handlings- og \u00f8konomiplanen for 2025-2028 som eget infrastrukturprosjekt, og er fremmet som eget gjennomf\u00f8ringsvedtak. Denne saken gjelder endelig vedtak om gjennomf\u00f8ring av nytt sykehjem til erstatning for eksisterende Frieda Fasmers minne sykehjem. Fagetatens vurdering: Bakgrunn Eldreb\u00f8lgen gir et stort behov for \u00e5 \u00f8ke og styrke sykehjemstilbudet, og bedre tilbudet til eldre i bydelene. Prosjektet har sin opprinnelse fra en mulighetsstudie som ble ferdigstilt i januar 2016. Denne studien utredet flere alternativer for utvikling av eksisterende Frieda Fasmers minne sykehjem, samt at det ble sett p\u00e5 utviklingspotensial i n\u00e6romr\u00e5det. Anbefalingen i mulighetsstudien var \u00e5 bygge nytt sykehjem med 120 plasser p\u00e5 nabotomten til eksisterende sykehjem. Dette dannet grunnlag for den opprinnelige bestillingen som ogs\u00e5 inneholdt utarbeidelse av detaljreguleringsplan for tomten. I kommuneplanens arealdel (KPA av 2010) var arealform\u00e5let for tomten satt som bebyggelse og anlegg blandet. Ved rullering av kommuneplanens arealdel av 2018 ble arealform\u00e5let p\u00e5 den aktuelle tomten endret til gr\u00f8nnstruktur. I 2019 startet arbeidet med parallell utredning av skisseprosjekt og utvikling av detaljreguleringsplan. Reguleringsplanen ble lagt ut p\u00e5 offentlig h\u00f8ring h\u00f8sten 2020 og i januar 2021 fremmet Statsforvalteren i Vestland innsigelse til planen. Etter dialog med Statsforvalteren ble det gjennomf\u00f8rt en konsekvensutredning (KU) i 2021 med redusert bygningsvolum (90 plasser). I etterkant av denne, ble det i 2022 gjennomf\u00f8rt flere m\u00f8ter og dialog med Statsforvalteren. I mars 2023 trakk Statsforvalteren sin innsigelse og arbeidet med detaljreguleringsplanen fortsatte med en revidert bestilling p\u00e5 90 plasser. Prosjektbeskrivelse Loddefjord\u00e5sen behandlingssenter vil inneholde 90 korttidsplasser, hvorav 20 plasser er tiltenkt rehabilitering. I tillegg inneholder prosjektet kafe og utearealer tilpasset b\u00e5de brukere av bygget, og barn og unge som bor i omr\u00e5det. Den nye bygningsmassen best\u00e5r av en sentral del med tre utstikkende beboerfl\u00f8yer. Den sentrale administrasjonsdelen inneholder parkeringskjeller, lager og ansattfuksjoner. Plan 1 inneholder adkomst, lokaler for samling og fellesfunksjoner for hele sykehjemmet. Plan 2 inneholder beboerrom. Fl\u00f8yene er bygget opp med beboerrom og tilh\u00f8rende funksjoner i alle etasjer. Bygget utf\u00f8res med passivhusstandard med lavkarbonbetong og massivtre. Deler av taket utf\u00f8res med takhager og gr\u00f8nne tak. For \u00e5 oppn\u00e5 energieffektive l\u00f8sninger, n\u00e6r nullutslippsbygg, etableres det energibr\u00f8nner med varmepumpe, og det etableres solceller p\u00e5 tak. Som en del av prosjektet er det utarbeidet reguleringsplan, 66020000 Laksev\u00e5g, Gnr. 124, Bnr. 180 mfl. Denne ble vedtatt av bystyret 19. juni-24. Det har v\u00e6rt et godt samarbeid med Plan- og bygningsetaten og andre etater i forbindelse med utarbeidelse av planen. Reguleringsplanen stiller blant annet krav til gr\u00f8nne tak, bruk av materialer, st\u00f8ykrav og krav knyttet til gr\u00f8ntarealer. Reguleringsplanen inneholder ogs\u00e5 flere rekkef\u00f8lgekrav, der en i tillegg til disse m\u00e5 flytte en eksisterende h\u00f8yspentrase som krysser tomten. Disse innledende arbeidene er samlet i et eget prosjekt (H0601) med eget gjennomf\u00f8ringsvedtak. Arbeidene gjennomf\u00f8res i januar-oktober 2025. Prosjektet er utviklet parallelt med reguleringsplanen og det er utarbeidet et forprosjekt med funksjonsbeskrivelse som grunnlag for en totalentreprise. Opsjons- kuttliste utarbeidet i forprosjektet ble gjennomg\u00e5tt ytterligere i perioden oktober 2024 \u2013 januar 2025 for \u00e5 oppn\u00e5 kostnadsreduksjon opp til 5% av prosjektkostnad. Konkurransegrunnlaget ble derfor revidert p\u00e5 nytt og prosjektet er ytterligere bearbeidet som f\u00f8lge av dette. Det er nylig gitt dispensasjon fra krav i reguleringsplan om utstrakt brukt av massivtre. For \u00e5 f\u00e5 dispensasjon har prosjektet redegjort for at alternativt b\u00e6resystem har tiln\u00e6rmet like lave klimagassutslipp som b\u00e6resystem basert p\u00e5 massivtre. Dette har gitt en besparelse for prosjektet, samtidig som prosjektet har opprettholdt de h\u00f8ye milj\u00f8ambisjonene. Tiltakene har samlet gitt en kostnadsreduksjon p\u00e5 5 % Det er planlagt utlysning i 1.kvartal 2025. Plantegningene har v\u00e6rt forh\u00e5ndsgodkjent av Husbanken. I desember 2024 har Husbanken gitt tilsagn om investeringsmidler. Illustrasjon av bygget sett fra s\u00f8r\u00f8st LINK Arkitektur Utklipp av landskapsplan fra LINK Arkitektur Brukermedvirkning Bestiller og Etat for bygg og eiendom (EBE) har v\u00e6rt aktive deltakere i utviklingen av prosjektet s\u00e5 langt. Prosjektet har ogs\u00e5 blitt behandlet i tverrfaglig team, AMU og hos bedriftshelsetjenesten. De gode prosessene med brukeravklaringer vil fortsette videre i detaljeringsfasen. Husbanken har ogs\u00e5 kommet med innspill som er tatt inn i l\u00f8sningene. Bestiller har ogs\u00e5 deltatt aktivt i gjennomgang av kostnadsreduserende tiltak. Klima og milj\u00f8 Bygget utf\u00f8res med passivhusstandard og n\u00e6r nullenergibygg med 30% forbedring. For \u00e5 redusere klimagassutslippene er det ogs\u00e5 valgt lavkarbonbetong og massivtre i det nye bygget. Det planlegges ogs\u00e5 med gjenbruk og bruk av resirkulerte bygningsmaterialer. Det skal tilstrebes \u00e5 benytte prosjektets stedlige masser/sprengt berg som fyllmasser i prosjektomr\u00e5det for \u00e5 redusere transportbehov inn og ut av anlegget. Gjennomf\u00f8ringen av bygget utf\u00f8res som utslippsfri byggeplass. Det er utarbeidet avb\u00f8tende tiltak og anbefalinger for \u00e5 ivareta naturmangfoldet i prosjektet. Dette er tiltak som b\u00e5de begrenser utbredelse av fremmede arter og gir anbefalinger til bruk av stedegen vegetasjon og hensyn til dyre og fugleliv. Prosjektet har etablert en egen milj\u00f8oppf\u00f8lgingsplan (MOP). Fremdrift Fremdriften i prosjektet er avhengig av arbeidene i prosjektet som l\u00f8ser rekkef\u00f8lgekravene, hvorav flytting av eksisterende h\u00f8yspentrase er mest utfordrende. Omlegging av h\u00f8yspent kan bare gj\u00f8res i sommerhalv\u00e5ret og bestemmes av netteier. BKK har gitt f\u00f8lgende tidsvinduer for flytting: april-mai-25 eller april-sept-26. Fremdriftsplanen baserer seg p\u00e5 at h\u00f8yspenttraseen kan legges om i tidsvinduet i -25. Ved \u00e5 bruke tidsvindu i -25 sparer man inntil ett \u00e5r p\u00e5 ferdigstillelse. F\u00f8lgende milepeler er lagt til grunn: \u2022 Rammes\u00f8knad 1. kvartal -25 \u2022 Kontrakt entrepren\u00f8r 3. kvartal -25 \u2022 Oppstart byggeplass 4. kvartal-25 \u2022 Ferdigstillelse 2. kvartal -28 \u2022 Overlevering til bruker 3. kvartal -28. \u00d8konomi Budsjettstatus I gjeldende handlings- og \u00f8konomiplan (2025-28) er vedtatt brutto totalramme for prosjektet 1 041,8 mill. Av disse er 59,1 mill. avsatt tidligere \u00e5r (t.o.m 2024), mens resterende 765,6 mill. er budsjettert i \u00f8konomiplanperioden 2025-28. Ytterlige 217,0 mill. er vedtatt utenfor \u00f8konomiplanperioden (2029). Prosjektet har f\u00e5tt innvilget s\u00f8knad om tilskudd fra Husbanken, dette utgj\u00f8r totalt 213,8 mill. Dette medf\u00f8rer at Bergen kommunes egenfinansiering av prosjektets totale investeringsramme reduseres til 828,0 mill. f\u00f8r fradrag for mva-kompensasjon. Prosjektet ble satt p\u00e5 investeringsprogrammet allerede i 2016, da som en kombinasjon av riving, rehabilitering og nybygg med til sammen 66 plasser. Opprinnelig vedtatt budsjett har fra 2016 blitt overf\u00f8rt til senere perioder ved rullering av handlings- og \u00f8konomiplan fram til 2025-28, og er justert for endring i antall plasser, framdrift og l\u00f8nns- og prisstigning. Kalkyle og estimater for investeringsprosjektet Det er utarbeidet en kostnadskalkyle p\u00e5 basis av gjennomf\u00f8rt forprosjekt. I tr\u00e5d med Etat for utbyggings rutiner for gjennomf\u00f8ring av investeringsprosjekter med kostnadsestimat over 50 mill. er det gjennomf\u00f8rt en ekstern usikkerhetsanalyse i august 2024, med revisjon i januar 2025 etter krav til kostnadskutt. I usikkerhetsanalysen er det utf\u00f8rt en grundig gjennomgang av prosjektets forutsetninger og risikomomenter, og kostnadskalkylen kvalitetssikres. Det gj\u00f8res kvalifiserte anslag p\u00e5 kostnad og sannsynlighet ved prosjektets usikkerheter av en bredt sammensatt gruppe, og disse analyseres ved hjelp av en matematisk modell. Som del av resultatet fremkommer prosjektets forventete kostnad (P50), samt dets anbefalte totale kostnadsramme (P85). Ved usikkerhetsniv\u00e5 P50 er det en sannsynlighet p\u00e5 50 % for at prosjektet kan gjennomf\u00f8res innenfor det angitte bel\u00f8pet. Ved budsjettering anbefales det benyttet bel\u00f8pet som i modellen betegnes som P85, dvs der det er 85 % sannsynlig at prosjektets sluttkostnad vil havne innenfor rammen. Revidert rapport fra usikkerhetsanalyse, inkludert mva. og justert prisniv\u00e5, angir en forventet prosjektkostnad (P50) p\u00e5 945,6 mill., mens anbefalt total kostnadsramme (P85) er beregnet til 1 041,8 mill. Driftskonsekvenser Kalkulatoriske kostnader for investeringen er beregnet til 48,6 mill. per \u00e5r ved angitt kostnadsramme. Utgifter til FDVU hos forvalter er estimert \u00e5 utgj\u00f8re ca 3,9 mill. per \u00e5r. Energi, renhold og kommunale avgifter kommer i tillegg. I tillegg kommer driftskostnader hos bruker av bygg, som er beregnet \u00e5 utgj\u00f8re ca 85,6 mill. per \u00e5r. Fagetatens anbefaling: 1. Prosjektet H0600 Loddefjord\u00e5sen behandlingssenter med en anbefalt total investeringsramme p\u00e5 1 041,8 mill. gjennomf\u00f8res. 2. Investeringsramme p\u00e5 1 041,8 mill. innarbeidet i vedtatt handlings- og \u00f8konomiplan bevilges til prosjektet. Budsjettavsetning fremg\u00e5r av f\u00f8lgende tabell: Tabell 1 - Alle bel\u00f8p inkludert mva og uten fratrekk for midler som er mottatt / s\u00f8kt om Med hilsen Etat for utbygging Willy-Andre Gjesdal Elena Castillo Direkt\u00f8r Prosjektleder Dokumentet er godkjent elektronisk. Vedlegg: F\u00f8lgeskjema H0600 Loddefjord\u00e5sen behandlingssenter Kostnadsskjema H0660 Loddefjord\u00e5sen behandlingssenter "
}