{
  "dokument_id": "9b923647-b280-51c4-a5b2-0ba8b8903610",
  "doc_type": "case_attachment",
  "kommune": 4601,
  "tittel": "S\u00f8knad om sykehjemsplass",
  "url": "https://bergen.kommune.no/politikere-utvalg/api/fil/bk360/11198890/Soknad-om-sykehjemsplass",
  "tekst": "S\u00f8knadsprosessen for sykehjemsplass N\u00e5r man s\u00f8ker om sykehjemsplass i Bergen kommune kreves det i dag at man f\u00e5r en vurdering p\u00e5 grunnlag av et korttidsopphold p\u00e5 sykehjem. S\u00f8knadsprosessen er og slik om man allerede bor i kommunal omsorgsbolig og/eller har hjelp av hjemmesykepleien, men trenger den utvidete hjelpen som bare fast opphold i sykehjem kan gi. Det er alts\u00e5 ikke nok at fagpersoner ved omsorgsboligene eller i hjemmesykepleien skriver en fyldig rapport og begrunnelse for s\u00f8knaden om fast sykehjemsplass. S\u00f8keren m\u00e5 veien om korttidsoppholdet p\u00e5 sykehjemmet uansett. Denne s\u00f8knadsrutinen har flere \u00e5penbare svakheter: 1) F\u00f8rst, og ikke minst , er det problematisk for den syke eldre, ofte og demente, personen \u00e5 skulle flyttes fra bolig til korttidsopphold og tilbake til bolig f\u00f8r ny flytting n\u00e5r fast opphold innvilges. 2) Det er lite kostnadseffektivt \u00e5 un\u00f8dvendig skulle oppta en korttidsplass mens ens egen bolig, kanskje omsorgsbolig, st\u00e5r tom. Det krever og ressurser \u00e5 lage ny rapport/vurdering etter korttidsoppholdet. Denne rapporten m\u00e5 jo og gjerne skrives p\u00e5 tynnere grunnlag enn en rapport laget av dem som har hatt omsorg for pasienten i hjemmesykepleien over lengre tid. 3) Ordningen antyder at man ikke har tilstrekkelig tillit til vurderingen til fagpersonene i hjemmesykepleien eller omsorgsboligene, og at deres uttalelser derfor m\u00e5 overpr\u00f8ves. Dette vil lett kunne f\u00f8les som en nedgradering av disse fagmilj\u00f8ene. En annen side ved s\u00f8knadsprosessen som synes uheldig er utformingen av s\u00f8knadsskjemaet for sykehjemsplass. Tittelen p\u00e5 skjemaet er \u00abS\u00f8knad om helse og omsorgstjenester\u00bb og ikke f.eks \u00abS\u00f8knad om sykehjemsplass\u00bb. Det er heller ikke noen avkryssing for at det er sykehjemsplass s\u00f8knaden gjelder. Det fremheves p\u00e5 nettstedet at det finnes mange alternativer til sykehjemsplass, og det virker nesten som om man med forsett vil lede s\u00f8keren p\u00e5 andre tanker. Det er en kjent sak at vi mangler sykehjemsplasser, men det m\u00e5 ikke v\u00e6re en problematisk s\u00f8knadsprosess som skal avgj\u00f8re hvem som kommer gjennom n\u00e5l\u00f8yet. Behovet m\u00e5 v\u00e6re avgj\u00f8rende ikke hvor ressursrike p\u00e5r\u00f8rende man har. "
}