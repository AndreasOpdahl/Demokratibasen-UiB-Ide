{
  "dokument_id": "766fc2f7-cd79-5928-838d-2c8da49a68eb",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 45 fra Even S\u00f8rland (A) om prioritering mellom flikking og rehabilitering - Utvalg for barnehage, skole og idrett",
  "url": "https://bergen.kommune.no/politikere-utvalg/api/fil/bk360/10731006/Svar-pa-skriftlig-sporsmal-nr-45-fra-Even-Sorland-A-om-prioritering-mellom-flikking-og-rehabilitering-Utvalg-for-barnehage-skole-og-idrett",
  "tekst": " Seksjon for strategi, utvikling og utredning (SUU) Til Intern korrespondanse Bystyrets kontor V\u00e5r referanse: 2024/103096-3 Saksbehandler: Ylva-Helen Svanberg Helle Fra Dato: 28. juni 2024 Byr\u00e5d for barnehage og skole Svar p\u00e5 skriftlig sp\u00f8rsm\u00e5l nr. 45 fra Even S\u00f8rland (A) om prioritering mellom flikking og rehabilitering - Utvalg for barnehage, skole og idrett Representanten Even S\u00f8rland (A) har 21.06.2024 sendt inn f\u00f8lgende skriftlige sp\u00f8rsm\u00e5l: Sp\u00f8rsm\u00e5let mitt er generelt, men tar utgangspunkt i et eksempel: Christi Krybbe er en sentrumsskole som har ventet i lang tid p\u00e5 totalrehabilitering. Den trenger universell utforming, st\u00f8rre uteareal og gymsal. N\u00e6rmilj\u00f8et trenger flere samlingssteder. Og skolen trenger mer plass \u2013 dagens andre trinn p\u00e5 skolen er faktisk det st\u00f8rste i historien, noe som er sv\u00e6rt gledelig for en by som \u00f8nsker at flere barnefamilier skal bo i sentrum! Likevel ser det ut til at totalrehabiliteringen alle venter p\u00e5 er skj\u00f8vet ut i tid. I tillegg til at det skiftes vinduer og flikkes med maling og gulvbelegg, gjennomf\u00f8res det i \u00e5r en utskifting av ventilasjonsanlegget p\u00e5 hele skolen. I og for seg er dette veldig bra \u00e5 f\u00e5 gjort \u2013 men mange sp\u00f8r seg hvorfor kommunen gj\u00f8r en s\u00e5pass stor jobb hvis tanken uansett er \u00e5 totalrehabilitere bygget om f\u00e5 \u00e5r slik n\u00e6rmilj\u00f8et er forespeilet. Jeg minner igjen om at Christi Krybbe-prosjektet, som andre skolebygg med investeringsprosjekter som n\u00e5 stopper opp, handler om mer enn en minimumsl\u00f8sning for \u00e5 f\u00e5 helseverngodkjente klasserom. Det handler om \u00e5 gj\u00f8re denne skolen i stand til \u00e5 fylle sin rolle som kjerne og m\u00f8teplass i n\u00e6rmilj\u00f8et \u2013 i et s\u00e5rbart nabolag som trenger at det satses p\u00e5 akkurat dette. Sp\u00f8rsm\u00e5l til byr\u00e5den: Stemmer det at byr\u00e5det prioriterer \u00e5 f\u00e5 flest mulig skoler akkurat over terskelen for helseverngodkjenning, framfor \u00e5 gjennomf\u00f8re st\u00f8rre og helt n\u00f8dvendige prosjekter? Svar fra byr\u00e5den: Av byr\u00e5dets plattform f\u00f8lger det at det er et m\u00e5l at elevene i Bergen har gode skolebygg som tilrettelegger for god l\u00e6ring. Som tidligere orientert om i utvalget s\u00e5 arbeider byr\u00e5det med \u00e5 f\u00e5 alle skolene i Bergen helseverngodkjente, samt vurdere hvordan l\u00f8pende drift og vedlikehold av skolebygg kan styrkes. Jeg vil ogs\u00e5 vise til at jeg har hatt orientering om b\u00e5de investeringsportef\u00f8ljen og status for helseverngodkjenning i utvalget. Siden sp\u00f8rsm\u00e5let knytter seg til kommunens skolebygg, som ligger under ansvarsomr\u00e5det til Byr\u00e5dsavdeling for finans, er sp\u00f8rsm\u00e5let ogs\u00e5 forelagt byr\u00e5d for finans, som opplyser at alle bygg har behov for utbedringer og oppgraderinger mellom hver totalrehabilitering. Dette er en del av det l\u00f8pende drifts- og vedlikeholdsarbeidet i alle kommunale bygg for \u00e5 bevare og opprettholde byggets standard, eller for \u00e5 forhindre ytterligere svekkelse av byggets tekniske tilstand, p\u00e5 det aktuelle tidspunktet. Tidspunktet for n\u00e5r det er hensiktsmessig \u00e5 gjennomf\u00f8re en totalrehabilitering av en skole vil v\u00e6re basert p\u00e5 byggets tilstand, skolens kapasitet, og skolens egnethet i forhold til \u00f8nsket fysisk l\u00e6ringsmilj\u00f8. En totalrehabilitering vil imidlertid ogs\u00e5 kreve at det finnes ledig erstatningsskolekapasitet. Spesielt det siste er helt avgj\u00f8rende med henblikk p\u00e5 n\u00e5r en totalrehabilitering faktisk kan gjennomf\u00f8res. Byr\u00e5det \u00f8nsker at alle skolene i Bergen som ikke har helseverngodkjenning i dag, raskest mulig skal bli helseverngodkjent. I de tilfeller hvor et totalrehabiliteringsprosjekt, av \u00e5rsaker nevnt over, ligger noen \u00e5r frem i tid, vil det v\u00e6re \u00f8nskelig og hensiktsmessig \u00e5 gjennomf\u00f8re tiltak som gj\u00f8r at den aktuelle skolen i mellomtiden kan innfri forskriftskrav til inneklima. Det kan f.eks. dreie seg om skifte av ventilasjonsanlegg, installering av romaggregater, mv. I budsjettet for innev\u00e6rende \u00e5r la byr\u00e5det derfor inn midler til en ekstra satsing p\u00e5 skolenes inneklima, nettopp for \u00e5 kunne \u00f8ke omfanget av slike tiltak. N\u00e5r skoler er helseverngodkjent s\u00e5 betyr det at bygg og drift er i samsvar med helsevernforskriften, noe som er en trygghet for elever og foresatte. 66 av 83 skoler har i dag helseverngodkjenning, og for 10 skoler forventes det \u00e5 sende s\u00f8knad om helseverngodkjenning innen 2025. N\u00e5r det gjelder \u00f8vrige syv skoler vil disse skolene bli helseverngodkjent ifm st\u00f8rre rehabiliteringsprosjekter. Arbeidet med \u00e5 rullere skolebruksplanen er ogs\u00e5 startet opp. Skolebruksplanen er kommunens viktigste plandokument for planlegging og utforming av skoleanlegg og fremtidig skolestruktur. Planen skal vurdere hvordan det kan utvikles en robust og hensiktsmessig struktur, med tilstrekkelig kapasitet p\u00e5 barne- og ungdomstrinnet p\u00e5 kort og lengre sikt. Daniel C. E. H\u00e4gglund - Byr\u00e5d for barnehage og skole Dokumentet er godkjent elektronisk. "
}