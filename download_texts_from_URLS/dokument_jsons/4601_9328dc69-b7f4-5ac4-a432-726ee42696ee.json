{
  "dokument_id": "9328dc69-b7f4-5ac4-a432-726ee42696ee",
  "doc_type": "case_minutes",
  "kommune": 4601,
  "tittel": "Saksprotokoll Bystyret, 04092024, Sak 291/24, H\u00f8ringsuttalelse Forslag til endringer i plan- og bygningsloven og kart- og planforskriften",
  "url": "https://bergen.kommune.no/politikere-utvalg/api/fil/bk360/11096605/Innstilling-vedtak-Horingsuttalelse-Forslag-til-endringer-i-plan-og-bygningsloven-og-kart-og-planforskriften",
  "tekst": "H\u00f8ringsuttalelse Forslag til endringer i plan- og bygningsloven og kart- og planforskriften Bergen bystyre behandlet saken i m\u00f8tet 04.09.2024 sak 291/24 og fattet f\u00f8lgende vedtak: Bystyrets vurdering og forslag til h\u00f8ringsuttalelse er f\u00f8lgende: Bergen kommune takker for oversendelse av h\u00f8ringsnotatet og ser i all hovedsak positivt p\u00e5 departementets forslag til endringer i plan- og bygningsloven og kart- og planforskriften. Forslagene vil bidra til at kommunene f\u00e5r flere verkt\u00f8y for \u00e5 realisere overordnede og viktige samfunnsm\u00e5l knyttet til boligmarkedet og sosial b\u00e6rekraft. Det er samtidig positivt at kommunene selv st\u00e5r fritt til \u00e5 benytte seg av denne muligheten der det er hensiktsmessig. Byr\u00e5det viser til Plan- og bygningsetaten og Byarkitekten sine innspill til h\u00f8ringsforslaget, som oppsummert over, og gjengir disse i sin uttalelse. I tillegg har byr\u00e5det noen supplerende merknader som utdypes under. Overordnede f\u00f8ringer og byr\u00e5dsplattform Kommuneplanens samfunnsdel (KPS Bergen 2030) fremhever under den Attraktive byen at Bergen skal ha gode boliger i varierte bomillj\u00f8, gjennom variasjon i boligtyper, st\u00f8rrelser, og tilbud om eie eller leie. Et st\u00f8rre tilbud av utleieboliger kan bidra til \u00e5 dempe prispresset i boligmarkedet, og flere studentboliger vil gi mindre press p\u00e5 \u00e5 gj\u00f8re om sentrumsboliger til hybler. Temaplan for b\u00e6rekraftig boligforsyning mot 2030 og Temaplan for studenter, begge vedtatt av bystyret juni 2023, anbefaler at det innf\u00f8res eget arealform\u00e5l i Plan- og bygningsloven for studentboliger. Dette kan bidra til bygging av flere studentboliger til overkommelig pris i sentrumsn\u00e6re omr\u00e5der, det kan bidra til mindre hyblifisering av familieboliger og lette trykket i leiemarkedet. Temaplanen for b\u00e6rekraftig boligforsyning mot 2030 sin handlingsdel har flere tiltak knyttet til sosial b\u00e6rekraft og delm\u00e5let om mangfoldige nabolag, og \u00f8konomisk b\u00e6rekraft og delm\u00e5let om nok boligbygging, som er relevante for h\u00f8ringsforslaget. Dette handler om \u00e5 bygge flere og mere variert boliger til overkommelig pris, f\u00e5 flere virkemidler til \u00e5 regulere sosial b\u00e6rekraft, sikre stabile bomilj\u00f8 og familieboliger, fordele kommunale boliger med mer. Byr\u00e5dets politiske plattform (Klosterhagen-erkl\u00e6ringen) har m\u00e5l om at Bergen skal vokse de neste \u00e5rene og fremst\u00e5 som attraktiv \u00e5 etablere seg i for studenter, familier og andre som har lyst \u00e5 bidra til verdiskapningen i byen. Byr\u00e5det har ogs\u00e5 m\u00e5l om \u00e5 gj\u00f8re Bergen til Norges beste studentby. Bergen kommune vurderer at h\u00f8ringsforslaget bidrar til \u00e5 realisere viktige m\u00e5lsettinger i KPS 2030, temaplan for b\u00e6rekraftig boligforsyning og temaplan for studenter, og byr\u00e5dets politiske plattform. Forslag til planbestemmelser om boligkj\u00f8psmodeller, borettslag eller utleieboliger Kommunen har flere roller i byutviklingen, b\u00e5de som grunneier, som utbygger og som tilrettelegger for offentlige tjenester gjennom etablering av kommunale boliger. Bergen kommune har flere innspill til h\u00f8ringsforslaget knyttet til de ulike rollene, i tillegg til kommentarer om \u00f8konomiske konsekvenser forslaget kan ha for kommunen. Kommunens grunneierrolle Der kommunen selv er eier, har kommunen i dag i kraft av sin grunneierrolle mulighet \u00e5 stille vilk\u00e5r ved salg av eiendom, eksempelvis ved \u00e5 stille krav om \u00f8nsket boligsammensetning gjennom betingelser i salgsavtaler og tinglyste heftelser. I en del tilfeller vil bruk av slike betingelser v\u00e6re hensiktsmessig og tilstrekkelig. Slike virkemidler har samtidig noen ulemper knyttet til kontraktrisiko. Over tid vil avtalebetingelser erfaringsmessig miste sin kraft ved videresalg og tvister kan oppst\u00e5, i tillegg til at kontraktsoppf\u00f8lgingen i seg selv kan v\u00e6re ressurskrevende. Bergen kommune vurderer at det er rom for \u00e5 benytte grunneierrollen ytterligere for \u00e5 bidra til en mer variert boligsammensetning. Lovforslaget kan her bidra til \u00e5 gi kommunene som grunneiere en langsiktig og bedre styring av boligsammensetningen, sammenlignet med dagens situasjon. Samtidig vil lovforslaget sannsynligvis ha noe mindre betydning for kommunen sammenlignet med private grunneiere, siden kommunen sin eiendomsavdeling allerede er underlagt politisk styring og f\u00f8ringer om sosial b\u00e6rekraft. Fordelen ved lovforslaget ovenfor kommunene, er at det kan gi mindre usikkerhet og mer langsiktig styring av boligsammensetningen. Gjennomf\u00f8ringen av lovforslaget kan ha \u00f8konomiske konsekvenser. Dersom det legges planbestemmelser p\u00e5 kommunale eiendommer, s\u00e5 kan dette p\u00e5virke markedsverdien p\u00e5 eiendommer. F\u00f8r utbyggingsomr\u00e5der eventuelt reguleres med planbestemmelser, b\u00f8r det gjennomf\u00f8res markedsvurderinger, siden dette kan bidra til mindre usikkerhet og p\u00e5virkning p\u00e5 markedsverdi. Det er ogs\u00e5 viktig med markedsvurderinger der utbyggingsomr\u00e5dene er eid av private, for \u00e5 sikre at planer er gjennomf\u00f8rbare. Bergen kommunen vurderer at muligheten for \u00e5 regulere eierformer i planbestemmelser vil v\u00e6re et nyttig supplerende virkemiddel for kommunen som tomteeier og selger. Det vil gi kommunen mulighet til \u00e5 v\u00e6re p\u00e5driver til sosial b\u00e6rekraft i boligmarkedet, dersom de brukes p\u00e5 riktig m\u00e5te. Gjennom b\u00e5de planprosessen og den etterf\u00f8lgende salgsprosessen kan kommunen p\u00e5virke boligsammensetningen og samtidig redusere kontraktrisiko som i dag er knyttet til salgsavtaler. Bergen kommune ser derfor positivt p\u00e5 lovforslaget, og vurderer at dette kan gi \u00f8kt forutsigbarhet for partene. Boligkj\u00f8psmodeller Bergen kommune vurderer at forslaget om at en andel boliger skal kunne tilbys med boligkj\u00f8psmodeller vil v\u00e6re et hensiktsmessig bidrag for \u00e5 f\u00e5 flere inn p\u00e5 boligmarkedet. Flere av boligkj\u00f8psmodellene er forholdsvis nye og er i realiteten en type finansieringsmodeller. Bergen kommune vurderer at det er viktig at modellene som tilbys er forst\u00e5elig for \u00abfolk flest\u00bb, slik at det er lett \u00e5 forst\u00e5 kostnaden ved \u00e5 velge \u00e5 bo i boliger etter boligkj\u00f8psmodeller. Gjennomf\u00f8ring av boligkj\u00f8psmodeller er avhengig av akt\u00f8rer med tilstrekkelige finansieringsmuligheter. Utfordringen her kan bli at det kun er de st\u00f8rre boligutviklerne som har \u00f8konomiske ressurser til \u00e5 tilrettelegge for en slik ordning, og at mindre akt\u00f8rer ikke n\u00e5r frem i markedet. Det blir derfor viktig at kommunen tidlig i planprosessen vurderer markedet og akt\u00f8rbildet, og ser p\u00e5 b\u00e5de \u00f8konomi og gjennomf\u00f8rbarheten i utbyggingsprosjekter. Dette vil ogs\u00e5 gjelde ved eventuelle krav om at en andel skal v\u00e6re utleieboliger eller borettslag. Bergen kommune vurderer at det vil v\u00e6re fordel om det utarbeides retningslinjer eller veileder for hvordan ordet \u00abtilbys\u00bb i lovforslaget skal anses oppfylt. Loven b\u00f8r imidlertid inneholde en mulighet for at eier/tiltakshaver kan s\u00f8ke fritak fra de planfastsatte vilk\u00e5rene \u2013 uten at dette m\u00e5 behandles som s\u00f8knad om dispensasjon etter pbl. \u00a7 19-2. Det kan tenkes at de markedsmessige forhold ikke blir slik som forventet da planen ble vedtatt, eller at det viser seg vanskelig \u00e5 utnytte eiendommen p\u00e5 regningssvarende m\u00e5te 2 dersom de vedtatte planmessige begrensingene skal gjelde. Kommune b\u00f8r da ha en diskresjon\u00e6r adgang til \u00e5 gj\u00f8re midlertidig eller varig unntak fra de fastsatte planbestemmelsene \u2013 p\u00e5 en m\u00e5te som ikke fordrer mye byr\u00e5krati. Foresl\u00e5tt supplering av lovteksten er gjort nedenfor i avsnittet om konklusjon. Kommunale boliger Bergen kommune har i dag og vil i fremtiden ha behov for tilgang til eiendom for kommunale boliger. Det er venteliste p\u00e5 slike boliger i dag, og det er knapphet p\u00e5 egnede eiendommer til dette form\u00e5let. Lovforslaget om ny \u00a7 12-7 nr. 15 vil gi adgang til \u00e5 vedta reguleringsbestemmelser om at n\u00e6rmere spesifiserte boliger i et omr\u00e5de skal v\u00e6re utleieboliger, inkludert kommunalt disponerte eller kommunalt eide boliger. Bergen kommune vurderer at dette kan v\u00e6re et nyttig virkemiddel i utbyggingsomr\u00e5der der kommunen ikke eier eiendommer fra f\u00f8r, og som samtidig kan bidra til at kommunale boliger blir fordelt innenfor og mellom bydelene, og slik bidra til \u00e5 utjevne levek\u00e5rsforskjeller mellom omr\u00e5der. Innenfor dagens lovverk har kommunen adgang til ekspropriasjon av eiendommer som er regulert til offentlige form\u00e5l, samtidig som grunneier p\u00e5 den andre siden har rett til \u00e5 kreve innl\u00f8sning av sin eiendom ved regulering til offentlig form\u00e5l. I tillegg har kommunen gjennom utbyggingsavtaler ogs\u00e5 mulighet til \u00e5 sikre forkj\u00f8psrett til en andel av nybygde boliger til markedspris, men i praksis blir adgangen lite brukt. Det inneb\u00e6rer at kommunen i all hovedsak handler p\u00e5 lik linje med private akt\u00f8rer i eiendomsmarkedet. Dette er ikke alltid hensiktsmessig n\u00e5r tilgang til \u00f8konomiske midler og den offentlige planlegging har lengre beslutningsprosesser og andre rammer enn det som normalt er hos private akt\u00f8rer. Lovforslaget om ny \u00a7 12-7 nr. 15 kan inneb\u00e6re en disposisjons- eller kj\u00f8psplikt for kommunen som gj\u00f8r at vedtak av reguleringsplan kan utl\u00f8se \u00f8konomiske forpliktelser for kommunen. Dersom den nye bestemmelsen benyttes i en reguleringsplan, s\u00e5 inneb\u00e6rer det at kommunen i utgangspunktet b\u00f8r ha avklart finansiering allerede ved vedtak av reguleringsplan. Bergen kommune vurderer at dette kan v\u00e6re utfordrende \u00e5 gjennomf\u00f8re innenfor kommunens \u00f8konomiske handlingsrom, og innenfor gjeldende budsjett- og finansieringssystem. Bystyrets vedtak av en reguleringsplan kan medf\u00f8re \u00f8konomiske forpliktelser som utl\u00f8ses lengre frem i tid, og slik medf\u00f8re forpliktelser for et fremtidig bystyre. Det har samtidig noe likhet med dagens lovverk hvor en privat grunneier har rett til \u00e5 kreve innl\u00f8sning av sin eiendom ved regulering til offentlig form\u00e5l, slik at det offentlige m\u00e5 v\u00e6re innforst\u00e5tt med \u00f8konomiske forpliktelser ved vedtak av en reguleringsplan med offentlige form\u00e5l. Bergen kommune vurderer at tidlig forankring og avklaring av finansiering derfor blir viktig dersom det nye lovforslaget skal benyttes i en reguleringsplan. Dette bidrar til \u00e5 ivareta forutsigbarhet og sikkerhet for gjennomf\u00f8ring av prosjekter, b\u00e5de for kommunen og utbygger. Det f\u00f8lger videre av forslaget at kommunen skal kunne overta utleieboliger \u00abtil markedspris\u00bb. Bergen kommune vurderer at det her kan oppst\u00e5 uklarheter om hva som menes med markedspris. Prosess for fastsetting av vederlaget og gjennomf\u00f8ring av selve prosessen b\u00f8r konkretiseres n\u00e6rmere enten i selve lovforslaget eller i veileder fra departementet. Bergen kommune vurderer at det kan v\u00e6re utfordrende \u00e5 f\u00e5 oversikt over hvem som eier eller leier, og slik sett vanskelig \u00e5 vurdere m\u00e5loppn\u00e5else med tanke p\u00e5 om flere f\u00e5r tilgang til boligmarkedet. Departementet har bedt om innspill til om utleieplikt bestemt i plan skal kunne kreves tinglyst. Bergen kommune ser positivt p\u00e5 muligheten for \u00e5 kunne kreve dette. Det vil sikre publisitet, forhindre tredjepartskonflikter og forenkle kommunens muligheter for oppf\u00f8lgning av kravet. 3 Loven b\u00f8r imidlertid inneholde en mulighet for at eier/tiltakshaver kan s\u00f8ke fritak fra de planfastsatte vilk\u00e5rene om kommunale boliger\u2013 uten at dette m\u00e5 behandles som s\u00f8knad om dispensasjon etter pbl. \u00a7 19-2. Det kan tenkes at de markedsmessige forhold ikke blir slik som forventet da planen ble vedtatt, eller at det viser seg vanskelig \u00e5 utnytte eiendommen p\u00e5 regningssvarende m\u00e5te dersom de vedtatte planmessige begrensingene skal gjelde. Det kan ogs\u00e5 tenkes at kommunen ikke lenger \u00f8nsker \u00e5 benytte den adgangen som planbestemmelsene gir \u2013 enten fordi det ikke er behov eller fordi kommunen ikke er i posisjon til \u00e5 forplikte seg \u00f8konomisk. Kommune b\u00f8r da ha en diskresjon\u00e6r adgang til \u00e5 gj\u00f8re midlertidig eller varig unntak fra de fastsatte planbestemmelsene \u2013 p\u00e5 en m\u00e5te som ikke fordrer mye byr\u00e5krati. Foresl\u00e5tt supplering av lovteksten er gjort nedenfor i avsnittet om konklusjon. Forslag om studentboliger som arealform\u00e5l Bergen kommune sin temaplan for b\u00e6rekraftig boligforsyning mot 2030 og Temaplan for studenter, begge vedtatt av bystyret juni 2023, anbefaler at plan- og bygningsloven b\u00f8r suppleres med eget arealform\u00e5l for studentboliger siden dette kan bidra til bygging av flere studentboliger til overkommelig pris i sentrumsn\u00e6re omr\u00e5der. Bergen kommune har ogs\u00e5 l\u00f8ftet dette frem i h\u00f8ringsuttalelse til tidligere forslag til ny kart- og planforskrift, sendt p\u00e5 h\u00f8ring fra departementet i februar 2024. Bergen kommune ser derfor sv\u00e6rt positivt p\u00e5 at dette er fulgt opp i lovforslaget som n\u00e5 er p\u00e5 h\u00f8ring, og st\u00f8tter den foresl\u00e5tte endringen. Dette bidrar til en hensiktsmessig utvikling av lovverket som vil gi kommunen flere virkemidler for \u00e5 realisere viktige samfunnsm\u00e5l om studentboliger og boligmarkedet. Temaplan for studenter viser til et sterkt behov flere studentboliger. Dekningsgraden i Bergen ligger p\u00e5 12,8 %, mens det er en politisk m\u00e5lsetning \u00e5 n\u00e5 en dekningsgrad 30% innen 2030. Innenfor dagens lovverk og gjeldende KPA2018 m\u00e5 studentboliger i utgangspunktet tilfredsstille samme kvalitetskrav som vanlige boliger. Kvalitetskrav knyttet til st\u00f8y, uteoppholdsarealer og st\u00f8rrelse p\u00e5 boenhet gj\u00f8r det i dag s\u00e6rlig utfordrende \u00e5 f\u00e5 regulert og bygget tilstrekkelig nye studentboliger. Bergen kommune vurderer at studentboliger er en midlertidig boform for en avgrenset gruppe som b\u00f8r utl\u00f8se andre funksjons- og kvalitetskrav enn andre mer permanente boligtyper. Bergen kommune understreker derfor viktigheten av muligheten til \u00e5 differensiere i lovverket mellom boliger for studenter og andre boligtyper for \u00e5 kunne oppfylle nasjonale og lokale boligambisjoner. Bergen kommune h\u00e5per det nye arealform\u00e5let for studentboliger raskt blir implementert i lovverket, slik at dette kan tas i bruk i arbeidet med rullering av kommuneplanens arealdel (KPA) i Bergen. N\u00e6rmere funksjons- og kvalitetskrav for studentboliger vil kunne bli fastsatt gjennom nye KPA, slik at Bergen kommune raskt kan tilrettelegge for bygging av flere studentboliger. Det m\u00e5 legges til rette for at b\u00e5de det offentlige,studentsamskipnader og private akt\u00f8rer kan bygge og drive studentboliger. Konklusjon Bergen kommune ser positivt p\u00e5 h\u00f8ringsforslaget, og vurderer at dette kan bidra til \u00e5 styrke sosial b\u00e6rekraft i kommunal planlegging. H\u00f8ringsforslaget vil gi nyttige virkemidler som kan bidra til en mer variert boligsammensetning, f\u00e5 flere inn p\u00e5 boligmarkedet og til \u00e5 f\u00e5 bygget flere studentboliger. S\u00e6rlig i fortettingsomr\u00e5der kan forslaget bidra til mer varierte boligtyper og sosialt mangfold. For kommunen som grunneier vil de foresl\u00e5tte virkemidlene v\u00e6re et viktig og hensiktsmessig supplement til privatrettslige avtaler. For kommunale boliger er det viktig at \u00f8konomiske konsekvenser og finansiering er avklart f\u00f8r planvedtak. 4 Bergen kommune er opptatt av at de foresl\u00e5tte nye virkemidlene er valgfrie. Kommuner m\u00e5 v\u00e6re bevisste n\u00e5r virkemidlene benyttes siden det kan ha konsekvenser for \u00f8konomi og gjennomf\u00f8ring av prosjekter. Bergen kommune vurderer at det b\u00f8r gjennomf\u00f8res interne avklaringer og gode prosesser med eventuelle private parter, f\u00f8r virkemidlene tas i bruk i planbestemmelser. En hovedutfordring med dagens boligmarked er stigende priser og lav tilf\u00f8rsel av nye boliger. Bergen kommune stiller derfor sp\u00f8rsm\u00e5l til h\u00f8ringsforslaget om hvor mange flere som i realiteten f\u00e5r tilgang til boligmarkedet dersom prisene fortsetter \u00e5 stige. Sammen med nye virkemidler i lovverket vil Bergen kommune fremheve viktigheten av at det ogs\u00e5 reguleres og bygges flere nye boliger \u00e5rlig. Tilstrekkelig ny boligbygging er ogs\u00e5 viktig for \u00e5 unng\u00e5 prisvekst. Hver gang staten gir kommuner mer arbeid eller st\u00f8rre ansvar innenfor boligfeltet, s\u00e5 er det viktig at dette ogs\u00e5 f\u00f8lges opp med \u00f8konomiske virkemidler. Det vises ogs\u00e5 til merknadene ovenfor om at lovbestemmelsene b\u00f8r inneholde en adgang for kommunene til \u00e5 frita fra de reguleringsmessige vilk\u00e5r. Dette kan gj\u00f8res gjennom at lovbestemmelsene lyder som f\u00f8lger I lov 27. juni 2008 nr. 71 om planlegging og byggesaksbehandling gj\u00f8res f\u00f8lgende endringer: Ny \u00a7 11-10 nr. 6 skal lyde: \u00abAt en andel boliger i et omr\u00e5de skal tilbys med boligkj\u00f8psmodeller definert i burettslagslova \u00a7 xx og eierseksjonsloven \u00a7 xx, at en andel boliger i et omr\u00e5de skal v\u00e6re utleieboliger eller at boliger p\u00e5 angitte tomter skal organiseres som borettslag i samsvar med burettslagslova. Kommunens planutvalg kan etter s\u00f8knad innvilge varig eller midlertidig unntak fra slike planbestemmelser. Ny \u00a7 12-7 nr. 15 skal lyde: \u00abAt en andel boliger i et omr\u00e5de skal tilbys med boligkj\u00f8psmodeller definert i burettslagslova \u00a7 xx og eierseksjonsloven \u00a7 xx, at n\u00e6rmere spesifiserte boliger i et omr\u00e5de v\u00e6re utleieboliger eid av foretak eller disponeres eller overtas av kommunen til markedspris, eller at boliger p\u00e5 angitte tomter skal organiseres som borettslag i samsvar med burettslagslova. Kommunens planutvalg kan etter s\u00f8knad innvilge varig eller midlertidig unntak fra slike planbestemmelser. Bergen kommune ser s\u00e6rlig positivt p\u00e5 forslaget om studentboliger som eget arealform\u00e5l, da det er en prioritert oppgave \u00e5 bygge flere studentboliger til overkommelig pris i sentrumsn\u00e6re omr\u00e5der i Bergen. Det m\u00e5 legges til rette for at b\u00e5de det offentlige, studentsamskipnader og private akt\u00f8rer kan bygge og drive studentboliger. Bergen bystyres behandling F\u00f8lgende representanter tok ordet: Reidar Staalesen (A), Lillian Blom (SV), Eivind N\u00e6vdal-Bolstad (H), Katrine Berg N\u00f8dtvedt (MDG), Mailiss Solheim-\u00c5kerblom (R), Lars Selmar Alsaker (H). Forslag fremsatt i bystyret: Reidar Staalesen (A) fremsatte p\u00e5 vegne av A, SV og V f\u00f8lgende alternative forslag: Bergen kommune avgir h\u00f8ringsuttalelse til \u00abForslag til endringer i plan- og bygningsloven og kart- og planforskriften\u00bb slik den fremkommer av byr\u00e5dets forslag. Katrine Berg N\u00f8dtvedt (MDG) fremsatte p\u00e5 vegne av MDG f\u00f8lgende alternative forslag: 5 Bystyret avgir som sin h\u00f8ringsuttalelse innspillene fra Bymilj\u00f8etaten og Plan- og bygningsetaten. Mailiss Solheim-\u00c5kerblom (R) fremsatte p\u00e5 vegne av R f\u00f8lgende alternative forslag a. Alle forekomster av \u00abByr\u00e5det\u00bb erstattes av \u00abBergen kommune\u00bb. b. Avsnitt 5 (som starter med \u00abByr\u00e5dets politiske plattform\u00bb) strykes i sin helhet. c. \u00abog byr\u00e5dets politiske plattform\u00bb strykes i siste setning, avsnitt 7. d. Stryke siste delsetning i avsnitt 8. e. Stryke avsnitt 11 (som starter med \u00abGjennomf\u00f8ringen av lovforslaget...\u00bb) i sin helhet. f. Erstatte avsnitt 12 med f\u00f8lgende: \u00abBergen kommune vurderer at muligheten for \u00e5 regulere eierformer i planbestemmelser vil v\u00e6re et nyttig virkemiddel for kommunen. Det vil gi kommunen mulighet til \u00e5 v\u00e6re p\u00e5driver for sosial b\u00e6rekraft i boligutviklingen.\u00bb g. Ny setning mellom f\u00f8rste og andre setning i avsnitt 13: \u00abDet understrekes imidlertid at det ikke trenger \u00e5 v\u00e6re et m\u00e5l i seg selv at alle skal eie, s\u00e5 lenge leieprisene reguleres til et overkommelig niv\u00e5.\u00bb h. Stryke avsnitt 14 (som starter med \u00abGjennomf\u00f8ring av boligkj\u00f8psmodeller\u00bb) i sin helhet. i. Endre andre setning i avsnitt 15 til f\u00f8lgende: \u00abBergen kommune har lang venteliste p\u00e5 kommunale boliger, og er p\u00e5 landstoppen hva gjelder bostedsl\u00f8se. Det haster \u00e5 bygge flere kommunale boliger, og m\u00e5let m\u00e5 v\u00e6re at en enda st\u00f8rre andel av kommunens innbyggere skal f\u00e5 mulighet til \u00e5 bo i en kommunal bolig. Spesielt haster det \u00e5 f\u00e5 bygget flere kommunale familieboliger.\u00bb j. Stryke siste delsetning i avsnitt 16 (som starter med \u00abLovforslag om ny \u00a7 1-7 nr. 15\u00bb). k. Avsnitt 22 (som starter med \u00abTemaplan for studenter viser til...\u00bb) erstattes i sin helhet med f\u00f8lgende: \u00abTemaplan for studenter viser til et sterkt behov for flere studentboliger. Dekningsgraden i Bergen ligger p\u00e5 1,8 %, mens det er en politisk m\u00e5lsetning \u00e5 n\u00e5 en dekningsgrad p\u00e5 30 % innen 2030. Innenfor dagens lovverk og gjeldende KPA2018 m\u00e5 studentboliger i utgangspunktet tilfredsstille samme kvalitetskrav som vanlige boliger. Selv om Bergen kommune vurderer at studentboliger kan v\u00e6re en mer midlertidig boform, for en avgrenset gruppe, b\u00f8r vi v\u00e6re forsiktige med \u00e5 legge til grunn andre funksjons- og kvalitetskrav for studentboliger enn andre, mer permanente boligtyper. Hos Sammen kan studenter bo i samme bolig i opptil 4 \u00e5r. Ogs\u00e5 studenter m\u00e5 sk\u00e5nes for langsiktige helseskader som st\u00f8y kan f\u00f8re til, og ogs\u00e5 studenter trenger tilstrekkelig med bo- og uteoppholdsareal i sin hverdag. Samtidig deler Bergen kommune oppfatningen av at det m\u00e5 gj\u00f8res grep for \u00e5 sikre at det bygges nok nye studentboliger. Hvis det vurderes \u00e5 legge til grunn andre funksjons- og kvalitetskrav for studentboliger, m\u00e5 dette utelukkende gjelde for ideelle, offentlige og ikke-kommersielle akt\u00f8rer, for \u00e5 sikre at reglene ikke misbrukes.\u00bb l. Avsnittene under overskriften \u00abKonklusjon\u00bb erstattes av f\u00f8lgende: \u00abBergen kommune ser positivt p\u00e5 h\u00f8ringsforslaget, og vurderer at dette kan bidra til \u00e5 styrke sosial b\u00e6rekraft i kommunal planlegging. H\u00f8ringsforslaget vil gi nyttige virkemidler som kan bidra til en mer variert boligsammensetning, f\u00e5 flere inn p\u00e5 boligmarkedet og f\u00e5 bygget flere studentboliger. Vi vil likevel peke p\u00e5 at disse endringene i stor grad vil f\u00f8lge den tradisjonelle markedstenkningen, og at det derfor er behov for ytterligere, politiske grep for \u00e5 sikre en reell 6 endring mot mer sosial boligbygging, der vi tar tilbake politisk kontroll over boligsektoren og slik motvirker at boligmarkedet l\u00f8per l\u00f8psk. Det er positivt om kommunene f\u00e5r st\u00f8rre mulighet til \u00e5 utvikle en mer sosial boligsektor tilpasset sine behov, men hvis staten gir kommunene mer arbeid og st\u00f8rre ansvar, trenger vi ogs\u00e5 at det f\u00f8lges opp med \u00f8konomiske overf\u00f8ringer. Bergen kommune ser s\u00e6rlig positivt p\u00e5 forslaget om studentboliger som eget arealform\u00e5l da det er en prioritert oppgave \u00e5 bygge flere studentboliger, som studenter har r\u00e5d til \u00e5 bo i, i sentrumsn\u00e6re omr\u00e5der. Votering: Alternativt forslag fra R, fremsatt av Mailiss Solheim-\u00c5kerblom (R), fikk 7 stemmer (MDG, R), og var dermed falt. Alternativt forslag fra MDG, fremsatt av Katrine Berg N\u00f8dtvedt (MDG), fikk 17 stemmer (SV, MDG, V, R), og var dermed falt. Alternativt forslag fra A, SV, V, fremsatt av Reidar Staalesen (A), fikk 29 stemmer (A, SV, MDG, V, KrF), og var dermed falt. Innstillingen ble vedtatt med 35 stemmer (H, FrP, BL, INP, Sp, PP). Utvalg for milj\u00f8 og byutvikling behandlet saken i m\u00f8tet 22.08.2024 sak 288/24 og avga f\u00f8lgende innstilling: Utvalgets innstilling er likelydende med bystyrets vedtak. Byr\u00e5det behandlet saken i m\u00f8tet 09.08.2024 sak 237/24 Byr\u00e5det innstiller til bystyret \u00e5 fatte f\u00f8lgende vedtak: Bergen kommune avgir h\u00f8ringsuttalelse til \u00abForslag til endringer i plan- og bygningsloven og kart- og planforskriften\u00bb slik den fremkommer av byr\u00e5dets forslag. 7 "
}