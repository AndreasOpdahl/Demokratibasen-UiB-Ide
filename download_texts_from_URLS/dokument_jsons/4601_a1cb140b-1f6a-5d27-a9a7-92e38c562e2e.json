{
  "dokument_id": "a1cb140b-1f6a-5d27-a9a7-92e38c562e2e",
  "doc_type": "case_presentation",
  "kommune": 4601,
  "tittel": "H\u00f8ringsuttalelse til forslag om endring i eksamensordningen i l\u00e6replanen i fellesfag og studieforberedende",
  "url": "https://bergen.kommune.no/politikere-utvalg/api/fil/bk360/10942097/Framstilling-Horingsuttalelse-til-forslag-om-endring-i-eksamensordningen-i-laereplanen-i-fellesfag-og-studieforberedende",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/103864-3 H\u00f8ringsuttalelse til forslag om endring i eksamensordningen i l\u00e6replanen i fellesfag og studieforberedende Hva saken gjelder: Utdanningsdirektoratet har den 20.6.24 sendt ut forslag om endring i eksamensordningen i l\u00e6replanen i fellesfag og studieforberedende p\u00e5 h\u00f8ring. H\u00f8ringen gjelder bestemmelsene om forberedelsesdel til skriftlig eksamen slik de framkommer i l\u00e6replaner for fag etter Kunnskapsl\u00f8ftet LK20/LK20S. H\u00f8ringsfrist: 16.9.24 H\u00f8ringen inneholder Utdanningsdirektoratets vurderinger og forslag til endringer i alle fag i grunnskolen, fellesfag i videreg\u00e5ende oppl\u00e6ring og alle fag i studieforberedende utdanningsprogram som i dag har forberedelsesdel til skriftlig sentralt gitt eksamen. Utdanningsdirektoratet ber om innspill til om eksamen med forberedelsesdel til skriftlig eksamen skal endres til eksamen uten forberedelsesdel, i fag som i dag har forberedelsesdel til skriftlig sentralt gitt eksamen. I grunnskolen har alle skriftlige eksamener forberedelsesdel, med unntak av eksamen i matematikk. Bergen kommune sin h\u00f8ringsuttalelse omfatter kun fagene med skriftlig eksamen p\u00e5 10. trinn i grunnskolen. Det gjelder disse fagene: \u2022 Norsk \u2022 Samisk som f\u00f8rstespr\u00e5k \u2022 Norsk for elever med samisk som f\u00f8rstespr\u00e5k \u2022 Norsk for spr\u00e5klige minoriteter med kort botid i Norge \u2022 Norsk for elever med tegnspr\u00e5k \u2022 Norsk tegnspr\u00e5k \u2022 Samisk som andrespr\u00e5k \u2022 Kvensk eller finsk som andrespr\u00e5k \u2022 Engelsk De foresl\u00e5tte endringene vil gjelde for alle som gjennomf\u00f8rer eksamen i disse fagene, elever i offentlige og private skoler, voksne deltakere og privatister. Utdanningsdirektoratets anbefalinger Direktoratet anbefaler at forberedelsesdelen fjernes i alle sentralt gitte skriftlige eksamener i grunnskolen. Direktoratets forslag er begrunnet i at bruk av KI i forberedelsen til skriftlig eksamen med forberedelsesdel kan p\u00e5virke elevenes besvarelse i s\u00e5 stor grad at det ikke er elevens egen kompetanse som blir vurdert. 1 Det er stor risiko for at sensuren ikke klarer \u00e5 skille mellom hva som er KI- generert tekst fra forberedelsen og hva som er elevens eksamensvar fra eksamensdagen. Bruk av KI kan ogs\u00e5 ha en uheldig p\u00e5virkning p\u00e5 hvordan elevene bruker forberedelsesdagen. \u00c5 fjerne forberedelsesdelen kan bidra til \u00e5 opprettholde tilliten, legitimiteten og en gyldig, p\u00e5litelig og rettferdig vurdering av skriftlig eksamen. Eksamen uten forberedelsesdel vil bidra til at det ikke settes sp\u00f8rsm\u00e5lstegn ved om elevene har brukt KI-generert tekst p\u00e5 en slik m\u00e5te at det er tvil om kompetansen, som vises p\u00e5 eksamen, er deres egen. En n\u00e6rmere dr\u00f8fting og avveining av konsekvenser ved \u00e5 fjerne forberedelsesdelen finner en i h\u00f8ringsnotatet fra Utdanningsdirektoratet som er vedlagt. En eventuell endring i l\u00e6replanen vil tre i kraft fra 01.01.2025. Byr\u00e5dens vurdering og forslag til h\u00f8ringsuttalelse: Skolen skal forberede elevene p\u00e5 et arbeids- og samfunnsliv der digital teknologi spiller en viktig rolle, og temaer knyttet til KI er relevant \u00e5 inkludere som en del av elevens oppl\u00e6ring i ulike fag. Elever m\u00f8ter p\u00e5 KI p\u00e5 sosiale medier, gjennom KI-generert innhold p\u00e5 nett og som arbeidsverkt\u00f8y. Det er viktig at elevene kjenner til hva KI som teknologi er, at de har praktiske ferdigheter for \u00e5 kunne bruke det og at de i oppl\u00e6ring knyttet til KI l\u00e6rer b\u00e5de om teknologi, personvern, kildekritikk, algoritmisk tenking mm. Som en forlengelse av dette vil det v\u00e6re naturlig \u00e5 tenke at en ogs\u00e5 skal kunne bruke KI p\u00e5 forberedelsesdagen til eksamen. KI kan tilby tilgang til en mengde ressurser som kan effektivisere arbeidet med forberedelsen til eksamen. Elevene f\u00e5r erfaring med \u00e5 bruke KI- verkt\u00f8y til probleml\u00f8sning og \u00f8ving i \u00e5 v\u00e6re kildekritiske. En felles forberedelsesdel kan og i seg selv v\u00e6re en fordel, da alle elever f\u00e5r mulighet til \u00e5 forberede seg p\u00e5 det samme materialet i forkant av eksamen, slik som direktoratet ogs\u00e5 framholder. Samtidig kan forberedelsesdelen, slik eksamen er lagt opp i dag, gi elever st\u00f8rre mulighet enn tidligere til \u00e5 levere en besvarelse der teksten er generert med KI p\u00e5 forh\u00e5nd. Dette kan som Utdanningsdirektoratet fremholder svekke tilliten til eksamen og gj\u00f8re vurderingen av besvarelsene utfordrende. Noe som igjen kan f\u00f8re til at eksamenskarakterene settes p\u00e5 feil grunnlag. Bergen kommune er derfor generelt positive til direktoratets anbefalinger om \u00e5 fjerne forberedelsesdelen. M\u00e5let m\u00e5 v\u00e6re at forberedelsesdelen gj\u00f8r eksamen s\u00e5 rettferdig som mulig for alle elever slik at elevene f\u00e5r like muligheter til \u00e5 vise sin kompetanse. Bergen kommune ser at KI gj\u00f8r dette utfordrende. Bergen kommune st\u00f8tter derfor forslaget om at skriftlig eksamen med forberedelsesdel endres til eksamen uten forberedelsesdel for alle gjeldende fag. Samtidig anbefaler Bergen kommune at deler av n\u00e5v\u00e6rende forberedelsesmateriell som informasjon og skrivetips utvikles og tilgjengeliggj\u00f8res i alle fagene dette gjelder. Dette b\u00f8r ogs\u00e5 gj\u00f8res for matematikkeksamen 10. trinn, som ikke inkludere en forberedelsesdel. Dette b\u00f8r gj\u00f8res s\u00e5 tidlig som mulig i skole\u00e5ret og b\u00f8r publiseres p\u00e5 Udir.no. Bergen kommune mener videre at skolene likevel skal tilby elever forberedelsesdag f\u00f8r skriftlig eksamen. Dette vil v\u00e6re en dag med l\u00e6rere, der elevene forbereder seg faglig, samt bruker skrivetips. I matematikk har Bergen kommune alltid foresl\u00e5tt for skolene at de bruker en dag til forberedelse, selv om det ikke har v\u00e6rt forberedelsesmateriell til dette faget. 2 Vedtakskompetanse: Byr\u00e5dets fullmakter \u00a7 6, vedtatt av bystyret 16. desember 2020 i sak 378/20: Byr\u00e5det selv avgir h\u00f8ringsuttalelser p\u00e5 vegne av Bergen kommune. H\u00f8ringsuttalelser avgitt av byr\u00e5det sendes uten ugrunnet opphold Bystyrets kontor til orientering. Saksframlegget ansees ikke \u00e5 v\u00e6re av prinsipiell karakter. Ordf\u00f8rer har p\u00e5 sommerfullmakt den 8. august 2024 fattet f\u00f8lgende vedtak (lagt fram i forretningsutvalget i sak 258/24): Byr\u00e5det avgir eventuelt h\u00f8ringssvar til \u00abH\u00f8ring om endring i eksamensordningen i l\u00e6replanen i fellesfag og studieforberedende\u00bb p\u00e5 vegne av Bergen kommune. Byr\u00e5d for barnehage og skole innstiller til byr\u00e5det \u00e5 fatte f\u00f8lgende vedtak: 1. Byr\u00e5det avgir h\u00f8ringsuttalelse til forslag om endring i eksamensordningen i l\u00e6replanen i fellesfag og studieforberedende slik den fremkommer av byr\u00e5dens forslag. 2. Melding om vedtak sendes Bystyrets kontor. Dato: 27. august 2024 Daniel C. E. H\u00e4gglund Byr\u00e5d for barnehage og skole Dokumentet er godkjent elektronisk. Vedlegg: H\u00f8ring om endring i eksamensordningen i l\u00e6replanen 3 "
}