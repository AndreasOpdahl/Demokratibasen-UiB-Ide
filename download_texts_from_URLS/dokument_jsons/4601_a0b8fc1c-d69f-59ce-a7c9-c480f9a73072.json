{
  "dokument_id": "a0b8fc1c-d69f-59ce-a7c9-c480f9a73072",
  "doc_type": "case_presentation",
  "kommune": 4601,
  "tittel": "Interpellasjon nr.1 (tidligere nr.8/23) fra Diane Berbain (SV) om kommunal boikott av oppdrettslaks. Bystyret 31.01.2024",
  "url": "https://bergen.kommune.no/politikere-utvalg/api/fil/bk360/9717862/Framstilling-Interpellasjon-nr-1-tidligere-nr-8-23-fra-Diane-Berbain-SV-om-kommunal-boikott-av-oppdrettslaks-Bystyret-31-01-2024",
  "tekst": " Bystyrets kontor Til Intern korrespondanse BNKI - stab V\u00e5r referanse: 2023/272992-2 Saksbehandler: Anette Hatlemark Drabl\u00f8s Fra Dato: 19. januar 2024 Bystyrets kontor Interpellasjon nr.1 (tidligere nr.8/23) fra Diane Berbain (SV) om kommunal boikott av oppdrettslaks. Bystyret 31.01.2024 Villaksen havnet p\u00e5 r\u00f8dlista for f\u00f8rste gang i 2021, og oppdrett st\u00e5r for de st\u00f8rste truslene mot villaksen. Store mengder lakselus sprer seg ut av oppdrettsanleggene og gir s\u00e5r og sykdom p\u00e5 vill laksefisk. Sammen med genetisk innkryssing av r\u00f8mt oppdrettslaks gj\u00f8r det at mye f\u00e6rre vill laksefisk overlever og kommer tilbake til elvene for \u00e5 gyte. Flere titalls millioner laks d\u00f8r i merdene p\u00e5 grunn av d\u00e5rlig fiskehelse hvert \u00e5r. I 2021 var det hele 54 millioner som d\u00f8de og dermed ikke ble utnyttet som mat. Se fiskehelserapporten fra Veterin\u00e6rinstituttet. Nye avsl\u00f8ringer fra et av Ler\u00f8ys oppdrettsanlegg n\u00e6rt Hitra viser en industri i krise: https://www.nrk.no/norge/plutselig-dode-titusenvis-av-laks---laksegigant-ventet-en-uke-med- a-varsle-1.16601145 Syk og selvd\u00f8d laks fra oppdrettsanlegg p\u00e5 Reitholmen skulle til forbrukerne: https://www.nrk.no/norge/mattilsynet-mener-syk-og-selvdod-laks-skulle-selges-som-fersk- matfisk-1.16588744 Dette er gode eksempler p\u00e5 at myndighetene som skal kontrollere at n\u00e6ringen f\u00f8lger dagens milj\u00f8krav ikke strekker til. Myndighetene har systematisk feilet i \u00e5 ta grep om de enorme milj\u00f8problemene og den elendige dyrevelferden i n\u00e6ringen. DN har ogs\u00e5 avsl\u00f8rt mangelen p\u00e5 milj\u00f8kontroll av oppdrettsanleggene fra myndighetene sin side. Hvert tredje settefiskanlegg hadde ikke blitt kontrollert de siste 20 \u00e5rene, og det ble avdekket feil ved ni av ti av anleggene som har blitt kontrollert. Oppdrettslaks f\u00f4res med store mengder soyabasert f\u00f4r. Dette fortrenger produksjon av menneskemat p\u00e5 land, og burde bli erstattet av mer lokalprodusert og b\u00e6rekraftig f\u00f4r. Bruk av soya bidrar til avskoging av Amazonas. Det norske laksef\u00f4ret best\u00e5r i gjennomsnitt av 16 prosent soyaproteinkonsentrat (SPC). I 2017 brukte de fire store fiskef\u00f4rprodusentene i Norge, Skretting, Cargill Aqua Nutrition, BioMar og Mowi, nesten 300 000 tonn SPC. For \u00e5 produsere dette kreves over 500 000 tonn soyab\u00f8nner, og det beslaglegger et areal p\u00e5 rundt 1700 km2 der det produseres. Nesten 90 prosent av dette kommer fra Brasil. F\u00f4rrester og ekskrementer bidrar til overgj\u00f8dsling av havbunnen under anleggene, og kan v\u00e6re sv\u00e6rt negativt for det viktige kystfisket etter blant annet torsk og sei. Hardangerfjorden lider sterkt av det. Smertegrensen er snart g\u00e5tt for hvor mye fjorden kan t\u00e5le. I to ti\u00e5r har r\u00f8mt oppdrettslaks og lus fra oppdrettsanlegg blitt identifisert som villaksens st\u00f8rste trussel. I to ti\u00e5r har vi visst at lukkede merder ville l\u00f8st problemene. Og i to ti\u00e5r har n\u00e6ringen f\u00e5tt fortsette som f\u00f8r, og motarbeidet ethvert tiltak som monner. Bransjen pr\u00f8vde \u00e5 stanse r\u00f8dlisting av villaksen ved \u00e5 omtale forskningskonsensus som \u00absynsing\u00bb. Det finnes ansvarlige produsenter i Norge, men som helhet driver oppdrettsindustrien en \u00e5pen krig mot naturmangfoldet. Politikere, forvaltning og byr\u00e5krati m\u00e5 n\u00e5 endelig t\u00f8yle oppdrettsn\u00e6ringen. I stedet har norske myndigheter og norsk forvaltning blitt stadig mer sammenfiltret med oppdrettsindustrien. De to siste ti\u00e5rene med norsk villakspolitikk viser at forvaltningen tar sine f\u00f8ringer fra makt, ikke fra kunnskap. At villaksen n\u00e5 blir r\u00f8dlistet, er et endelig bevis. N\u00e5r vi ikke lenger kan ha tillit til den makten vi har gjennom forvaltningen, st\u00e5r vi igjen med makten vi har som forbrukere. Bergen kommune som innkj\u00f8per har ogs\u00e5 en betydelig makt. En boikott skaper mye oppmerksomhet rundt problemene og vil tvinge frem handling fra industrien. Oppdrettsindustrien tjener enorme summer p\u00e5 eksport av laks. Inntil regjeringen krever at n\u00e6ringen m\u00e5 bruke dette overskuddet p\u00e5 \u00e5 redusere milj\u00f8belastningen \u2013 slik at vi kan produsere norsk sj\u00f8mat langt inn i framtiden ogs\u00e5 - m\u00e5 bystyret boikott oppdrettslaks og - \u00f8rret. Sp\u00f8rsm\u00e5l: Vil byr\u00e5den innf\u00f8re boikott av oppdrettslaks og -\u00f8rret i kommunens arrangementer og kantiner? Med hilsen Bystyrets kontor Anette H. Drabl\u00f8s - F\u00f8rstekonsulent Dokumentet er godkjent elektronisk. Kopi: Byr\u00e5dsleders avdeling stab (Arbeidssted) "
}