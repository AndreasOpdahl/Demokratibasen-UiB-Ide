{
  "dokument_id": "81f2093b-28e7-5d18-8492-394c6cc475d5",
  "doc_type": "case_attachment",
  "kommune": 5501,
  "tittel": "Retningslinjer for bruk av Troms\u00f8 kommunes idrettsanlegg 2024",
  "url": "https://innsyn.tromso.kommune.no/application/getMoteDokument?dokid=2001732175",
  "tekst": "Retningslinjer ved leie av Troms\u00f8 kommunes idrettsanlegg 1. Forord Retningslinjene gjelder ved korttidsleie og gjentakende korttidsleie av Troms\u00f8 kommunes idrettsanlegg. Grunnlaget for retningslinjene er Troms\u00f8 kommunes eiendoms- og disposisjonsrett til idrettsanlegg. Retningslinjene gjelder s\u00e5 langt de samsvarer med de til enhver tid gjeldende lover og forskrifter p\u00e5 omr\u00e5det, samt kommunale vedtak. Ved leie av kulturbygg er det egne retningslinjer. Tilsvarende gjelder for utleie av gymsaler og skoler. Det er i siste instans Troms\u00f8 kommune, som byggeier, som etter en konkret vurdering fastsetter vilk\u00e5rene for leieforholdet. 2. Form\u00e5l Retningslinjene har til form\u00e5l \u00e5 regulere utleie av idrettsanlegg, i tr\u00e5d med f\u00f8lgende planer og hensyn: 1. Kommunedelplan for idrett og friluftsliv 2023-2026. 2. Strategisk Oppvekstplan 2019-2026. 3. Arrangementsstrategi for Troms\u00f8 kommune 2017-2025. 4. Utvikling av Troms\u00f8 kommune som et attraktivt sted for innbyggere, arrang\u00f8rer og bes\u00f8kende. 5. Likebehandling av leietakerne innenfor gjeldende prioriteringer. 6. Ivaretakelse av publikums sikkerhet under arrangementer. 7. At ulempene ved bruk minimeres, for Troms\u00f8 kommune, naboer og allmennheten. 8. Milj\u00f8vennlige arrangementer der det er aktuelt. 9. Forsvarlig istandsetting og rydding etter endt leieforhold. 10. At bruken fremst\u00e5r som midlertidig, og egnet for omr\u00e5det. 3. Definisjoner 3.1. Leietaker Leietaker defineres som den fysiske eller juridiske personen som inng\u00e5r avtale om leie av bygg, for eksempel en klubb. Troms\u00f8 kommune forholder seg kun til leietaker og ikke brukergruppene som leietaker representerer. 3.2. Idrettsanlegg Retningslinjene gjelder for f\u00f8lgende idrettsanlegg: 1. Idrettshaller \u2022 Troms\u00f8hallen \u2022 Tromstun idrettshall \u2022 Stakkevollan idrettshall \u2022 Kroken idrettsanlegg \u2022 Gyllenborg idrettshall \u2022 Tromsdalen idrettshall \u2022 Troms\u00f8 Ishall \u2022 R\u00f8dtindhallen 2. Utend\u00f8rs idrettsanlegg \u2022 Valhall friidrettsstadion 3. Gymsaler \u2022 Alfheim gymsal \u2022 Kroken gymsal For \u00f8vrige gymsaler, se dokumentet \u00abRetningslinjer ved leie av Troms\u00f8 kommunes gymsaler og skolelokaler til idrett og fritidsform\u00e5l\u00bb. 3.3. Skoleruta Skoleruta fastsettes av Troms\u00f8 kommune. Planen blir endelig vedtatt senest h\u00f8sten f\u00f8r skole\u00e5ret starter. Skoleruten fremg\u00e5r her: https://www.tromso.kommune.no/ferie-og-fridager.4570814- 124709.html 3.4. Trening og sesongtrening Med trening menes organisert aktivitet som ikke krever spesiell tilrettelegging av anlegget. Trening deles i sesongtrening og enkelttimer. Enkelttimer kan bookes p\u00e5 ledig tid. Med sesongtrening menes gjentagende treningstimer som fordeles av Troms\u00f8 Idrettsr\u00e5d, p\u00e5 oppdrag fra Troms\u00f8 kommune, jf. Samarbeidsavtale. Fordelingen skjer innen 01.06 hvert \u00e5r etter gjeldende prinsipper vedtatt av idretten. 3.5. Arrangementer Med arrangementer menes midlertidig organisert bruk av utleieobjekt som ikke defineres som trening eller \u00f8ving. Dette kan f.eks. v\u00e6re seriekamper, mesterskap, st\u00f8rre idrettslige stevner, revy og messer. Se punkt 4.4 for mer informasjon om prioriteringsprinsippene. 3.6. \u00c5pen hall \u00c5pen hall er et tilbud i samarbeid mellom Troms\u00f8 kommune, Troms\u00f8 Idrettsr\u00e5d og idretten, til Troms\u00f8s befolkning. \u00c5pen hall vil ligge predefinert i kalenderen i BookUp for innev\u00e6rende skole\u00e5r. 3.7. Barn Med barn menes personer under 18 \u00e5r. Der det er snakk om seniorlag under arrangementer, betegnes samtlige spillere som voksne. 3.8 Voksne Med voksne menes personer fra og med 18 \u00e5r. Der det er snakk om seniorlag under arrangementer, betegnes samtlige spillere som voksne. 3.9. Elite Med elite menes lag som konkurrerer i en toppserie. Enkeltut\u00f8vere defineres som elite dersom de driver trening og forberedelser til internasjonal deltakelse avhengig av den enkelte idretts egenart og utbredelse. 3.10. Unge aktive Med unge aktive menes personer mellom 18 og frem til 26 \u00e5r som spiller p\u00e5 lag som konkurrerer i seriespill lokalt, regionalt og/eller nasjonalt. Enkeltut\u00f8vere defineres som unge aktive dersom de driver trening og forberedelser til lokal, regional eller nasjonal konkurranse avhengig av den enkelte idretts egenart og utbredelse. Denne definisjonen f\u00e5r kun betydning ved trening, ikke arrangementer. Det forutsettes at idretten er medlem i NIF. 4. Alminnelige vilk\u00e5r 4.1. Tillatelse Troms\u00f8 kommune skal godkjenne all bruk av idrettsanlegg. Avtale m\u00e5 v\u00e6re inng\u00e5tt f\u00f8r leiearealet tas i bruk. Leietaker har ansvaret for \u00e5 skaffe til veie alle n\u00f8dvendige tillatelser i forbindelse med bruk av leiearealet. Leietaker er ansvarlig for at korrekt informasjon om aldersgruppe p\u00e5 brukerne gis i forbindelse med fakturering, da dette p\u00e5virker leieprisen. Som hovedregel tillates ikke fremleie av idrettsanlegg. I spesielle tilfeller kan Troms\u00f8 kommune likevel samtykke til fremleie, p\u00e5 bakgrunn av skriftlig s\u00f8knad fra leietaker. 4.2. Leiearealet En n\u00e6rmere oversikt over kommunens idrettsanlegg, samt hvilke arealer som er mulig \u00e5 leie, framkommer i kommunens system for registrering av utleie - https://www.bookup.no/ Ved leie av idrettsanlegg har man tilgang til idrettsanlegg med tilst\u00f8tende garderober / sanit\u00e6ranlegg. Tilgangen p\u00e5 idrettsutstyret i anlegget vil avhenge fra anlegg til anlegg, men alt fastmontert idrettsutstyr i hallen skal kunne benyttes av alle leietakere. Eventuelt l\u00f8st idrettsutstyr som ligger \u00e5pent tilgjengelig er ogs\u00e5 inkludert i leien. B\u00e5de skolen og idretten plikter \u00e5 lagre annet l\u00f8st utstyr innel\u00e5st. Leie av annet utstyr til arrangement (for eksempel stoler, bord, osv), m\u00e5 bestilles minimum 14 dager f\u00f8r arrangementet skal gjennomf\u00f8res. Dette kan enten gj\u00f8res i Bookup eller per e-post til idrettsadministrasjonen. Ved behov for lagerplass bes det om at leietaker kontakter utleier for avtale, da leieobjektene er forskjellige og mulighetene for dette varierer, jf. punkt 5.2 4.3. Varighet Tillatelse til leie gis for et bestemt tidsrom og registreres i kommunens system for utleie. Ved \u00f8nske om forlengelse av leieforholdet m\u00e5 det sendes inn ny s\u00f8knad, som behandles av Troms\u00f8 kommune. En times leie er p\u00e5 60 minutter. Arealet som skal leies m\u00e5 leies for hele perioden det skal brukes, inkludert opprigging, oppvarming, opprydding og lignende. Leietaker m\u00e5 avbestille enkelttimer i BookUp dersom behovet for tildelt treningstid bortfaller. Avbestilt treningstid kan Troms\u00f8 kommune omfordele i samarbeid med Idrettsr\u00e5det. 4.4 Prioriteringsprinsipper for booking Troms\u00f8 kommune har flere prioriteringsprinsipper for bruk av kommunale idrettsanlegg. Disse skiller b\u00e5de mellom arrangement og fast bruk, hvor fast bruk i hovedsak gjelder skole og idrettslagene. Skolens bruk av gymsaler/idrettsanlegg og idrettslagenes sesongtreninger f\u00f8lger skolerutas oppstart og sluttdato. P\u00e5 offentlige fridager/helligdager, juleferie, p\u00e5skeferie og sommerferie utg\u00e5r idrettslagenes sesongtrening og skolenes bruksrett p\u00e5 anleggene. I disse periodene er det mulig for alle \u00e5 booke ledig tid. Troms\u00f8 kommune bruker f\u00f8lgende prioriteringsprinsipper for godkjenning av bruk av anleggene der det er flere interessenter: 1. Idrettsarrangementer Disse arrangementene har som hovedregel f\u00f8rsteprioritet til idrettsanleggene, med den f\u00f8lge at skolenes planlagte bruk og annen trening/sesongtrening m\u00e5 endres/avlyses. a. Eliteidrett b. Barne- og ungdomsidrett c. Voksne 2. Skole Innenfor skoleruta har skolene prioritert bruk av anleggene, for et spesifisert antall timer. De aktuelle tidspunktene er ikke tilgjengelige for booking av andre akt\u00f8rer. 3. Sesongtrening tildeles etter at skolens bruk er fastsatt. a. Eliteidrett b. Barne- og ungdomsidrett c. Voksne 4. Idrettslagene kan leie ledig gjenv\u00e6rende tid til for eksempel ekstratrening 5. Annen organisert idrettsaktivitet 6. Private leietakere 7. Kommersielle akt\u00f8rer vurderes s\u00e6rskilt a. Dette inkluderer ikke kommersielle akt\u00f8rer som tilbyr idrettsaktivitet som anses som et konkurrerende tilbud til den organiserte idretten. Disse akt\u00f8rene tillattes ikke i kommunale idrettsanleggene i Troms\u00f8 kommune. Uavhengig av punktene over st\u00e5r Troms\u00f8 kommune fritt til \u00e5 prioritere arrangementer med \u00f8konomisk inntjening for \u00e5 sikre budsjettdekning for den enkelte hall. I s\u00e5 tilfelle skal det s\u00f8kes \u00e5 finne alternativ lokalisering for arrangementet som prioriteres bort for det aktuelle idrettslaget. 4.5. Leiesum Eventuell leiesum for leie fastsettes etter Troms\u00f8 kommunes prisliste, se Troms\u00f8 kommunes hjemmesider for mer informasjon: Priser p\u00e5 kommunale tjenester | Troms\u00f8 kommune Idrettsarrangement Ekstra tilrettelegging og/eller befaring i regi av idrettsadministrasjonen i forbindelse med gjennomf\u00f8ring av st\u00f8rre arrangementer faktureres etter medg\u00e5tte timer i tr\u00e5d med Troms\u00f8 kommunes prisliste. Tilrettelegging m\u00e5 bestilles, og det forutsettes at idrettsadministrasjonen har kapasitet. Utrykning av teknisk personell ved hendelser hvor leietaker er ansvarlig utl\u00f8ser et gebyr i tr\u00e5d med Troms\u00f8 kommunes prisliste. 4.6. Bestemmelse om bruken \u2022 Leietakers bruk av de kommunale byggene skal skje p\u00e5 en hensiktsmessig og god m\u00e5te. Kritikkverdige forhold skal tas opp med de involverte partene slik at forholdene kan bedres. Alle har et selvstendig ansvar for \u00e5 ta opp forhold som en f\u00e5r kjennskap til og som kan p\u00e5f\u00f8re tap eller skade. \u2022 Leietaker plikter \u00e5 gj\u00f8re seg kjent med og \u00e5 f\u00f8lge gjeldende brannrutiner og reglement for aktuelt anlegg, samt formidle dette til brukerne. N\u00f8dutgangene skal v\u00e6re frie og kun brukes til sitt bestemte form\u00e5l. Leietaker er ansvarlig for sikkerheten til brukerne i leietiden og er selv ansvarlig for n\u00f8dvendig f\u00f8rstehjelpsutstyr og utstyr som krever sertifisering. \u2022 Det er ikke tillatt \u00e5 benytte rusmidler i kommunens idrettsanlegg, berusede har ikke adgang til anlegget. R\u00f8yking er ikke tillatt i utleieobjekter eller ved inngangsparti. Un\u00f8dvendig opphold, aktivitet og st\u00f8y i vestibyle, garderober og korridorer, inkludert bruk av ball, er ikke tillatt. \u2022 Leietaker er ansvarlig for sortering og fjerning av s\u00f8ppel. Dersom kommunen skal bidra til sortering og fjerning av s\u00f8ppel m\u00e5 det avtales s\u00e6rskilt, da det avhenger av blant annet kapasitet. \u2022 Brukerne er selv ansvarlig for sine personlige eiendeler ved bruk av anlegget. Gjenglemt utstyr oppbevares i 14 dager f\u00f8r det kastes. \u2022 Det er ikke tillatt med dyr i anleggene. \u2022 Det er ikke tillatt \u00e5 parkere eller oppbevare sykler/sparkesykler/skateboard innend\u00f8rs i anlegget. Utstyr som brukes under trening/aktivitet eller arrangementer skal settes tilbake i utstyrsrommet etter bruk. Kun innesko er tillatt i idrettshallen. Det skal ikke benyttes sko som kan sette merker i gulvbelegget. \u2022 Ved arrangementer/kamper plikter arrang\u00f8ren \u00e5 stille med n\u00f8dvendig vakthold slik at ordensreglene blir fulgt under arrangementet. \u2022 Leietaker er ansvarlig for adgangskort/n\u00f8kkel. Tap av kort medf\u00f8rer erstatningsansvar. \u2022 Leietaker kan ikke gj\u00f8re utbedringer eller permanente tilpasninger p\u00e5 kommunalt eid idrettsutstyr eller i anlegget i seg selv. \u2022 Leietaker plikter \u00e5 informere kommunen om avvik p\u00e5 utstyr eller anlegg. 4.7. Erstatningsansvar Ved skader p\u00e5 bygning og/eller utstyr som f\u00f8lge av at reglementet ikke er fulgt, vil leietaker bli holdt \u00f8konomisk ansvarlig for, i tr\u00e5d med alminnelige erstatningsregler. Leietaker er ansvarlig ovenfor Troms\u00f8 kommune for skader p\u00e5f\u00f8rt av sine brukere. Ved alvorlige brudd p\u00e5 reglementet, for eksempel h\u00e6rverk, vil leietaker kunne bli utestengt og/eller anmeldt til politiet. 4.8. Parkering Parkering av motorkj\u00f8ret\u00f8y og sykler skal skje p\u00e5 dertil bestemte parkeringsplasser, i tr\u00e5d med gjeldende parkeringsregler ved det enkelte anlegg. Ved st\u00f8rre arrangement kan Troms\u00f8 parkering kontaktes. For parkering ved Troms\u00f8hallen, se egne retningslinjer. 4.9. Befaring Leietaker plikter \u00e5 delta i befaring av leieomr\u00e5det, b\u00e5de f\u00f8r, under, og etter bruken, ved behov. Befaringen skal prim\u00e6rt gjennomf\u00f8res i ordin\u00e6r arbeidstid. 4.10. Avlysning og sanksjoner Dersom arrang\u00f8r velger \u00e5 avlyse et arrangement, skal dette meldes Troms\u00f8 kommune s\u00e5 snart som mulig, slik at arealet kan frigj\u00f8res for andre. Avbestillinger som skjer senere enn 7 dager, vil kunne medf\u00f8re en karantene for booking av arrangement. Hvis leietaker gjentakende ikke benytter seg av booket tid, vil de kunne miste muligheten til \u00e5 booke ekstra tid for innev\u00e6rende sesong. Ved uforutsette hendelser (force majeure) som medf\u00f8rer at avtalen ikke kan gjennomf\u00f8res, opph\u00f8rer alle forpliktelser etter denne avtalen. Leietaker plikter \u00e5 varsle utleier umiddelbart dersom det oppst\u00e5r forhold som leietaker anser utgj\u00f8r en force majeure-hendelse som medf\u00f8rer at avtalen ikke kan gjennomf\u00f8res. Ved akutt vedlikehold av bygg, gjennomf\u00f8ring av arrangementer eller lignende, avlyses planlagt timebruk av idrettsanlegg/skoler/gymsaler og fritidsbruk med kort frist. Troms\u00f8 kommune skal likevel s\u00f8ke \u00e5 informere brukerne s\u00e5 tidlig som mulig, og s\u00e5 langt det lar seg gj\u00f8re vil man s\u00f8ke \u00e5 finne et erstatningsareal. En slik avlysning utl\u00f8ser ikke en erstatningsplikt for Troms\u00f8 kommune. 4.11. Oppsigelse Det kan avtales oppsigelse av leieforholdet ved behov. Ved vesentlig mislighold av leieforholdet kan leieforholdet sies opp med \u00f8yeblikkelig virkning. Feilaktig informasjon om alder p\u00e5 brukergrupper utgj\u00f8r vesentlig mislighold av avtalen. Leietaker vedtar tvangsfravikelse uten s\u00f8ksm\u00e5l dersom avtalen misligholdes, jf. tvangsfullbyrdelsesloven \u00a7 13-2 tredje ledd bokstav a, bok e. 4.12. Opprydding Leietaker plikter \u00e5 rydde anlegget og tilbakestille det for endt leietid og f\u00f8r endt timebruk, slik at det er klart for neste leietaker. For de som har siste brukstime skal idrettsflaten v\u00e6re tom ved endt leie, slik at driftspersonell kan rengj\u00f8re dagen etter. Anlegget skal v\u00e6re forlatt og l\u00e5st senest kl. 23:00. Ved \u00e5 unnlate \u00e5 rydde kan Troms\u00f8 kommune s\u00f8rge for at omr\u00e5det ryddes for leietakers regning. 4.13. Frister for booking Booking av sesongtrening for den organiserte idretten gjennomf\u00f8res f\u00f8r annen booking. Deretter legges terminlisten for kamper/stevner og andre idrettsarrangement, med tilh\u00f8rende booking. Arrangementene overstyrer likevel treningstid for idrettslagene. Gjenv\u00e6rende tilgjengelig tid i anleggene kan s\u00e5 bookes for alle andre. S\u00f8knadsfrist for sesongtrening er 30. april hvert \u00e5r. Tildeling av sesongtreningstid ferdigstilles 1. juni. Fristen for hvert idrettslag \u00e5 gjennomf\u00f8re booking av tildelt tid legges til 1. september. Terminlistene for idretten er klare fra forbund senest 1. september. Det \u00e5pnes for booking av resterende ledig tid i hallen etter 2. september, med flytende dato fra \u00e5r til \u00e5r. Fristen for hver skole \u00e5 gjennomf\u00f8re booking av tid for kommende skole\u00e5r legges til 1. juni. 4.14. \u00d8vrige vilk\u00e5r Retningslinjene anses ikke som utt\u00f8mmende for det konkrete leieforholdet. Troms\u00f8 kommune forbeholder seg retten til \u00e5 sette de vilk\u00e5r som anses som n\u00f8dvendige for bruken. 5. S\u00e6rlige vilk\u00e5r 5.1. Regler om bruk for det enkelte anlegg Hvert anlegg har i tillegg egne regler for bruk, som leietaker plikter \u00e5 sette seg inn i og f\u00f8lge. Disse formidles av idrettsadministrasjonen. 5.2. Leie av lagerrom Enkelte anlegg har lagerrom til leie. Disse reguleres s\u00e6rskilt og tildeles i forbindelse med timefordeling. 5.3. Anlegg med driftsavtaler Dersom et anlegg er underlagt en driftsavtale gjelder egne regler. 5.4. Reklame i kommunale idrettsanlegg. Det finnes egne retningslinjer og rutiner hvis et idrettslag \u00f8nsker \u00e5 reklamere i forbindelse med et arrangement eller \u00f8nsker \u00e5 sette opp fast reklamene i en kommunal idrettshall. Dette formidles av idrettsadministrasjonen. 5.5. Str\u00f8mming av idrettsarrangement Det finnes egne retningslinjer og rutiner hvis et idrettslag \u00f8nsker \u00e5 str\u00f8mme idrettsarrangement i en kommunal idrettshall. Dette formidles av idrettsadministrasjonen. 5.6. Kontaktinfo Ved sp\u00f8rsm\u00e5l eller henvendelser, kontakt: idrett@tromso.kommune.no "
}