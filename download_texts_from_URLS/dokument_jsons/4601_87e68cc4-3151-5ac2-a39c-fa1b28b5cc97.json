{
  "dokument_id": "87e68cc4-3151-5ac2-a39c-fa1b28b5cc97",
  "doc_type": "case_presentation",
  "kommune": 4601,
  "tittel": "Seminar om ungdomskriminalitet h\u00f8sten 2024 for UBSI og UHSO",
  "url": "https://bergen.kommune.no/politikere-utvalg/api/fil/bk360/10518220/Framstilling-Seminar-om-ungdomskriminalitet-hosten-2024-for-UBSI-og-UHSO",
  "tekst": " Utvalg for barnehage, skole og idrett Saksframstilling V\u00e5r referanse: 2024/03856-32 Saksbehandler: Tina Omdahl Hayes Seminar om ungdomskriminalitet h\u00f8sten 2024 for UBSI og UHSO Hva saken gjelder: Arbeidsutvalgene i utvalg for barnehage, skole og idrett (UBSI) og utvalg for helse og sosial (UHSO) har i lys av byr\u00e5dssak 174/24 \u00abFelles innsats mot ungdomskriminalitet\u00bb diskutert muligheten for \u00e5 avholde et seminar om ungdomskriminalitet i Bergen kommune. Det ble den 7. mai 2024 avholdt et felles AU-m\u00f8te mellom UBSI og UHSO for \u00e5 diskutere eventuelt innhold og tidspunkt for et slikt seminar. Referat fra m\u00f8tet ligger vedlagt denne saken. P\u00e5 tidspunktet for det overnevnte m\u00f8tet, var det ikke kjent n\u00e5r byr\u00e5dssaken om ungdomskriminalitet skulle behandles i byr\u00e5det, og dermed heller ikke i utvalgene og i bystyret. I etterkant har saken blitt behandlet i byr\u00e5det, og det er lagt opp til behandling av saken i UBSI (til orientering) 04.06.2024, i UHSO (til innstilling) 05.06.2024, og i bystyret 19.06.2024. Arbeidsutvalgene diskuterte i m\u00f8tet 7. mai et \u00f8nske om \u00e5 avholde seminaret om ungdomskriminalitet f\u00f8r saken med samme tematikk behandles i utvalgene og i bystyret. Dette for \u00e5 innhente tilstrekkelig kunnskap om fagfeltet. Dersom det er \u00f8nskelig for utvalgene \u00e5 avholde et slikt seminar f\u00f8r behandling av saken med samme innhold, vil sak 174/24 m\u00e5tte utsettes i det innstillende utvalget, eller i bystyret, for s\u00e5 \u00e5 settes p\u00e5 sakskartet i et m\u00f8te i utvalgene etter at et eventuelt seminar er avholdt. Det er utvalget eller bystyret selv som avgj\u00f8r om dette er \u00f8nskelig. Utvalgene kan ogs\u00e5 avholde et eventuelt seminar etter at saken om ungdomskriminalitet er behandlet i utvalgene og i bystyret, men seminarets innhold vil da ikke ha verdi for den politiske behandlingen av saken. Se \u00abReglement for Bergen bystyre og utvalgene 2023-2027\u00bb pkt. 1.5, sjette avsnitt for utvalgets anledning til \u00e5 utsette saker som er oppf\u00f8rt p\u00e5 sakslisten: \u00abBystyret og utvalgene kan med alminnelig flertall vedta \u00e5 utsette realitetsbehandlingen av en sak som er oppf\u00f8rt p\u00e5 den utsendte sakslisten.\u00bb Videre st\u00e5r det i \u00abReglement for Bergen bystyre og utvalgene 2023-2027\u00bb punkt 4.6 \u00abSaksordf\u00f8rer og s\u00e6rskilt behandling av saker\u00bb f\u00f8lgende om muligheten for \u00e5 avholde seminar: \u00abUtvalgene kan underlegge saker eller saksomr\u00e5der en s\u00e6rskilt behandling, f.eks. gjennom h\u00f8ringer, seminar, befaringer, eller lignende.\u00bb 1 Arbeidsutvalgene trenger forankring i sine respektive utvalg for \u00e5 kunne avholde et slikt seminar, da arbeidsutvalget utf\u00f8rer oppdrag slik utvalget bestemmer, jf. \u00abReglement for Bergen bystyre og utvalgene 2023-2027\u00bb pkt. 4.5, fjerde avsnitt. En sak om muligheten for \u00e5 avholde et felles seminar fremlegges dermed i b\u00e5de UBSI og UHSO. Tentativt forslag til program vedlegges saksfremstillingen n\u00e5r dette er klart. Videre vil b\u00e5de barn og unges representant, samt ungdomsr\u00e5det f\u00e5 mulighet til \u00e5 komme med innspill dersom seminaret vedtas utf\u00f8rt. Forel\u00f8pige vurderinger fra arbeidsutvalgene b\u00e5de med tanke p\u00e5 mulig dato og overordnet innhold st\u00e5r nedskrevet i vedlagt referat fra AU-m\u00f8tet 7. mai 2024. Forslag til vedtak: 1. Utvalg for barnehage, skole og idrett gjennomf\u00f8rer i samarbeid med utvalg for helse og sosial et seminar om ungdomskriminalitet mandag 19. august 2024. 2. Utvalg for barnehage, skole og idrett gir arbeidsutvalget i utvalg for barnehage, skole og idrett fullmakt til \u00e5 ferdigstille program for seminaret i samarbeid med arbeidsutvalget for barnehage, skole og idrett Dato: 28. mai 2024 \u00d8ivind Hauge St\u00f8le - Fagleder Tina Omdahl Hayes - f\u00f8rstekonsulent Dokumentet er godkjent elektronisk. Vedlegg: Referat fra AU-m\u00f8te 07.05.2024 - seminar om ungdomskriminalitet 2 "
}