{
  "dokument_id": "1fdc7307-28c4-5e2f-86e3-e7a2162d7b26",
  "doc_type": "case_attachment",
  "kommune": 4601,
  "tittel": "\u00c5sane, gnr. 186, bnr. 1, Sj\u00f8veien. Klage over avslag p\u00e5 s\u00f8knad om oppf\u00f8ring av tomannsbolig. Sak nr. 2 av 2 saker",
  "url": "https://bergen.kommune.no/politikere-utvalg/api/fil/bk360/10816112/Asane-gnr-186-bnr-1-Sjoveien-Klage-over-avslag-pa-soknad-om-oppforing-av-tomannsbolig-Sak-nr-2-av-2-saker",
  "tekst": " Byr\u00e5d for byutvikling Fullmaktssak /24 Saksframstilling V\u00e5r referanse: 2023/285290-13 \u00c5sane, gnr. 186, bnr. 1, Sj\u00f8veien. Klage over avslag p\u00e5 s\u00f8knad om oppf\u00f8ring av tomannsbolig. Sak nr. 2 av 2 saker. Hva saken gjelder: Ansvarlig s\u00f8ker Norgeshus AS v/ Marianne Laanke Losen, klager p\u00e5 vegne av Aarvik Eiendomsutvikling AS, over vedtak om avslag datert 04.12.2023. Avslagshjemler er: - Pbl. \u00a7 29-2 (visuelle kvaliteter) - Pbl. \u00a7 29-1 (utforming av tiltak) S\u00f8keren har en tilsvarende sak (s\u00f8knad om oppf\u00f8ring av tomannsbolig) p\u00e5 samme bruksnummer, s\u00f8r\u00f8st for tilkomstvegen, v\u00e5rt saksnr. 2023/278348. S\u00f8keren har i brev datert 04.03.2024 s\u00f8kt om dispensasjon fra KPA 2018 \u00a7 26.5.1 om \u00abvesentlig nybygging\u00bb. Planstatus: KPA2018 viser eiendommen som \u00abBebyggelse og anlegg \u00d8vrig byggesone\u00bb. Eiendommen omfattes av reguleringsplan ID 16800000, \u00c5SANE. GNR 186 BNR 5 MFL., TERTNESFLATEN, vedtatt 18.04.2005, og er regulert til frittliggende sm\u00e5husbebyggelse, felt FS7. P\u00e5 flyfoto under er tomten markert med r\u00f8d pil. Situasjonsplan til h\u00f8yre viser oms\u00f8kte nybyggs plassering: Illustrasjonen under viser boligenes fasader mot vest og s\u00f8r. Flyfoto under der igjen viser tomten som er markert med bl\u00e5tt kryss, naboeiendommer med merknad er markert med r\u00f8de kryss: Side 1 av 8 Vestland fylkeskommune (VLFK): Avdeling for infrastruktur og veg har uttalt seg i brev datert 10.11.2023. VLFK viser til at tiltaket vil f\u00f8re til vesentlig \u00f8kt bruk av krysset til fylkesveg 5302 Tertnesvegen. Krysset er ikke opparbeidet i tr\u00e5d med gjeldende reguleringsplan. Planen er gammel og VLFK ser det ikke som form\u00e5lstjenlig \u00e5 opparbeide krysset i tr\u00e5d med planen. Likevel er det utfordringer med krysset slik det er utformet. VLFK mener det er grunnlag for \u00e5 p\u00e5legge utbygger utbedring av krysset og har skissert en l\u00f8sning som vil bedre trafikksikkerheten, hovedsakelig for \u00e5 unng\u00e5 parkering i frisiktsonen: VLFK viser til at det m\u00e5 signeres en gjennomf\u00f8ringsavtale med VLFK om nytt fortau. Side 2 av 8 Nabomerknader: - Trude Nilsen, gnr. 186 bnr. 188, Sj\u00f8veien 18, mener at bygget vil bli for h\u00f8yt. Bygget vil ta utsikt fra hennes eiendom, og hun vil se rett inn i det grunnet h\u00f8yden. Fra nybyggets takterrasse vil det bli direkte innsyn til hennes uteplass. Dette vil p\u00e5virke hennes bokvalitet og eiendomsverdi negativt. - Roar Lille\u00f8ren, gnr. 186 bnr. 1308, Tertnesflaten 5G, viser til at takterrassen vil v\u00e6re til sjenanse for boligblokken, og da s\u00e6rlig leilighetene 5 A og 5E, som f\u00e5r direkte innsyn. Ansvarlig s\u00f8kers tilsvar til merknadene: Ansvarlig s\u00f8ker viser til f\u00f8lgende: \u00abBegge merknadene g\u00e5r utelukkende p\u00e5 byggets h\u00f8yde og ulempene etableringen av takterrasse vil gi. H\u00f8ydemessig f\u00f8res den nye tomannsboligen opp i to etasjer, med flatt tak, og ligger vesentlig lavere i terreng enn Sj\u00f8veien 18. Dette framkommer av illustrasjonene under. Eiendommen er relativt stor, og selv om naboens uteplass i dag ser ut til \u00e5 ligge mellom boligen og garasjeuthus/anneks i vest, skulle det v\u00e6re mulig \u00e5 finne andre gode utearealer, uten \u00e5 v\u00e6re n\u00f8dt til \u00e5 sitte helt inntil eiendomsgrensen mot s\u00f8r, og se rett mot den nye boligen i s\u00f8r. Det kan ogs\u00e5 bemerkes at garasjeuthus/ anneks til bolig lengst mot vest ogs\u00e5 ligger delvis over eiendomsgrensen til eiendommen den nye tomannsboligen s\u00f8kes oppf\u00f8rt p\u00e5. Det kan ogs\u00e5 bemerkes at garasjeuthus/ anneks til bolig lengst mot vest ogs\u00e5 ligger delvis over eiendomsgrensen til eiendommen den nye tomannsboligen s\u00f8kes oppf\u00f8rt p\u00e5.\u00bb Ansvarlig s\u00f8ker viser til f\u00f8lgende perspektivtegning: Videre bemerker ansvarlig s\u00f8ker: \u00abSol/skyggediagrammer for v\u00e5rjevnd\u00f8gn (under) viser ogs\u00e5 at p\u00e5 grunn av den nye tomannsboligens beliggenhet, vil den gi liten eller ingen p\u00e5virkning p\u00e5 solforholdene til Sj\u00f8veien 18. N\u00e5r det gjelder den nye boligen p\u00e5virkning for Sameiet Tertnesflaten KS4, er avstanden s\u00e5 stor mellom disse byggene, at ulempene ogs\u00e5 her vurderes \u00e5 v\u00e6re sv\u00e6rt beskjedne.\u00bb Side 3 av 8 Klagerens anf\u00f8rsler: Klagen er datert 20.12.2023. Oppsummert viser klager til at bygningen har en moderne utforming med gode visuelle kvaliteter. De utenp\u00e5liggende trappene er laget slik for \u00e5 unng\u00e5 \u00e5 ta areal av boligen eller verandaen. Bygget er designet for \u00e5 f\u00e5 en god fasade, gode oppholdsarealer med lys og varierte uteoppholdsarealer. Klager viser til at kommunen ikke har kommentert fasaden under forh\u00e5ndskonferansen og hadde kommunen gjort det, kunne s\u00f8ker tilpasset bygget i tr\u00e5d med dette. Klageren stiller sp\u00f8rsm\u00e5l ved hvorfor Vestland fylkeskommune sin uttale bare klippes inn i vedtaket uten at det kommenteres. I felt S1 et steinkast unna ble det nylig gitt avslag ogs\u00e5, der dette var et vesentlig argument. Det fremst\u00e5r som at vedtaket er klippet og limt, og gjort i hastverk. Det har v\u00e6rt avholdt en forh\u00e5ndskonferanse i saken (som omhandlet totalt 3 byggetiltak), og alle disse har f\u00e5tt avslag. Det er klagers oppfatning at veiledningsplikten etter fvl \u00a7 11 ikke er overholdt, og at de som s\u00f8ker burde f\u00e5tt informasjon som kunne begrunnet avslaget p\u00e5 et tidligere tidspunkt. Side 4 av 8 Fagetatens vurdering og anbefaling: Fagetaten viser til at KPA 2018 \u00a7 26.5.1 om forbud mot \u00abvesentlig nybygging\u00bb i \u00f8vrig byggesone gjelder foran den eldre reguleringsplanen, jf. KPA \u00a7 2.4. Fagetaten viser til at det er oms\u00f8kt en annen tomannsbolig p\u00e5 samme eiendom like nedenfor (sak KLAGE- 2023/117709), v\u00e5r sak nr. 2023/278348, og at sakene m\u00e5 ses i sammenheng. Fagetaten viser til at tilsvarende sak ble behandlet av Byr\u00e5det p\u00e5 blant annet eiendommen gbnr. 21/1689, Fyllingsdalen, som gjaldt utbygging av to tomannsboliger i \u00f8vrig byggesone. Byr\u00e5den viste da til tidligere behandlinger av \u00abvesentlig nybygging\u00bb- vurderinger og uttalte at: \u00abSamlet sett er byr\u00e5den av den oppfatning at en tillatelse til denne tomannsboligen medf\u00f8rer \u00abvesentlig nybygging\u00bb i \u00f8vrig byggesone. Denne type utbygging er f\u00f8lgelig i utgangspunktet ikke tillatt.\u00bb Den ovenfor nevnte saken fikk vel og merke dispensasjoner av ulike \u00e5rsaker. Men fagetaten og Byr\u00e5den var av den oppfatning at tiltaket krever en dispensasjon fra KPA \u00a7 26.5.1. Fagetaten viser til Bergen kommune sin veileder \u00abPlankrav i KPA2018\u00bb pkt. 2.2.4 der det er inntatt en veiledning for definisjonen av \u00abvesentlig nybygging\u00bb. Blant annet angis \u00abvesentlig nybygging\u00bb som: \u00abSamtidig bygging av flere ene- og tomannsboliger\u00bb, og \u00abUtbygging med et omfang som bryter med eksisterende utnytting og bebyggelse\u00bb. Skal en tolke denne veilederen p\u00e5 ordet vil det medf\u00f8re at de to tomannsboligene som oms\u00f8kes samtidig p\u00e5 gbnr. 21/1689 (antatt feilskrift for gbnr. 186/1) vil v\u00e6re en \u00abvesentlig nybygging\u00bb. I denne saken anser fagetaten en utbygging for \u00e5 bryte med politiske f\u00f8ringer som kommer frem gjennom KPA 2018, om \u00e5 forhindre en bilbasert utbygging og fortetting i det aktuelle omr\u00e5det. Det er allerede tatt stilling til at slike tilf\u00f8rsler ikke skal skje i st\u00f8rre grad i \u00f8vrig byggesone gjennom KPA 2018 \u00a7 26.5.1. Fagetaten kan ikke se at det foreligger spesielle forhold i denne saken som tilsier at fagetaten kan fravike dette. N\u00e5r det gjelder visuelle kvaliteter viser fagetaten til at tomannsboligen med de oms\u00f8kte takterrassene er i strid med de bebygde omgivelser. Slike takterrasser vil medf\u00f8re innsyn og en un\u00f8dig privatisering for omkringliggende eiendommer, noe som ogs\u00e5 tas opp i nabomerknadene. Etter fagetatens syn er ikke slike takterrasser tilpasset dette nabolaget, og vil fremst\u00e5 som dominerende ovenfor nabobebyggelsen, og derav ikke i tr\u00e5d med pbl \u00a7 29-2. Fagetaten opprettholder sitt vedtak om avslag. Byr\u00e5dens vurdering og konklusjon: Byr\u00e5den har vurdert klagen og har kommet til at klagen kan tas til f\u00f8lge med vilk\u00e5r om at utbygger utbedrer krysset mot Tertnesveien, i samsvar med uttale/skisse fra Vestland fylkeskommune datert 10.11.2023. Forholdet til gjeldende reguleringsplan: Byr\u00e5den viser til at reguleringsplanen er av eldre dato og at tiltaket er i samsvar med gjeldende fortettingspolitikk samt overordnet intensjon om bedre arealutnyttelse. Byr\u00e5den kan p\u00e5 denne bakgrunnen ikke se at de hensyn som ligger bak regulering til frittliggende sm\u00e5husbebyggelse vil bli vesentlig tilsidesatt ved \u00e5 tillate tiltaket, jf. pbl. \u00a7 19-2, andre ledd, samt dr\u00f8ftelsen under om ulemper for naboer. Om \u00abvesentlig nybygging\u00bb: Byr\u00e5det mener i likhet med fagetaten at tiltaket faller innunder definisjonen av vesentlig nybygging i \u00f8vrig byggesone. Byr\u00e5den viser i den forbindelse til sine fullmaktsvedtak datert hhv. 28.04.2023 i sak 2022/189301 og 23.08.2023 i sak 2023/52132 som omhandler tomannsboliger i eldre reguleringsplan vedtatt f\u00f8r 01.01.2013. Byr\u00e5den viser ogs\u00e5 til UMBY sitt vedtak datert 16.10.2023 i sak 375/23, der klage over byr\u00e5dens vedtak datert 28.04.2023 ble tatt til f\u00f8lge, med tilvising til KPA 2018 \u00a7 26.5.1 om vesentlig nybygging i \u00f8vrig byggesone. UMBY avslo \u00e5 gi dispensasjon fra KPA 2018 \u00a7 26.5.1. De kommunale plan- og Side 5 av 8 bygningsmyndighetene har dermed praktisert at denne type tiltak krever dispensasjon fra forbudet mot vesentlig nybygging i \u00f8vrig byggesone. Om dispensasjon: Vilk\u00e5rene for \u00e5 dispensere f\u00f8lger av pbl. \u00a7 19-2 andre ledd hvor det fremg\u00e5r at: \u00abDispensasjon kan ikke gis dersom hensynene bak bestemmelsen det dispenseres fra, hensynene i lovens form\u00e5lsbestemmelse eller nasjonale eller regionale interesser, blir vesentlig tilsidesatt. Fordelene ved \u00e5 gi dispensasjon skal v\u00e6re klart st\u00f8rre enn ulempene\u00bb. Hensynet bak bestemmelsene i KPA 2018 \u00a7 26.5 er \u00e5 definere hvilke spesielle regler som skal gjelde for omr\u00e5der avsatt til \u00f8vrig byggesone. Bestemmelsen skal blant annet sikre at det ikke gis tillatelse til utstrakt boligbebyggelse i omr\u00e5der med d\u00e5rlig eller redusert kollektivdekning. Hensynet antas videre \u00e5 v\u00e6re \u00e5 redusere omfanget av \u00abbilbasert\u00bb boligbygging. \u00abHer er det ikke \u00f8nskelig med vesentlig ny boligbygging\u00bb, jf. planbeskrivelsen om \u00f8vrig byggesone. Kommuneplanens arealdel og bestemmelser er laget etter omfattende politiske prosesser. \u00abDet skal ikke v\u00e6re en kurant sak \u00e5 fravike gjeldende plan\u00bb, jf. Ot.prp.nr.32. (2007-2008) s. 242. Byr\u00e5den har kommet til at det er grunnlag for \u00e5 innvilge dispensasjon p\u00e5 vilk\u00e5r i dette konkrete tilfellet. Av retningslinjene til KPA 2018 \u00a7 26.5.1 framg\u00e5r \u00abOmr\u00e5dene skal i hovedsak opprettholdes med uendret utnyttelse, og med bolig som prioritert form\u00e5l\u00bb. Byr\u00e5den viser til at den aktuelle tomten framst\u00e5r som et restareal som egner seg for utbygging uten at det i vesentlig grad vil forringe bokvalitetene for omgivelsene. Byr\u00e5den viser til at det er god kollektivdekning med mindre enn 300 meter \u00e5 g\u00e5 til busstopp i Tertnesveien. Videre er det en begrenset utbygging med to boenheter p\u00e5 til sammen 278 m2 bruksareal (BRA). Den aktuelle tomten er p\u00e5 965 m2 og tiltaket tilfredsstiller dermed aktuelle krav til utnyttelsesgrad. Ulemper for naboer: Byr\u00e5den viser til tiltakshavers tilsvar til nabomerknadene. Byr\u00e5den finner det ikke sannsynliggjort at tiltakets plassering eller h\u00f8yde medf\u00f8rer slike ulemper for naboene at det er hjemmel for \u00e5 avsl\u00e5 s\u00f8knaden. Byr\u00e5den viser til at plan- og bygningsloven er en ja-lov, jf. ogs\u00e5 departementets rundskriv H-8/15 pkt. 3.2. Dette inneb\u00e6rer at tiltakshaver som et generelt utgangspunkt har rettskrav p\u00e5 \u00e5 f\u00e5 innvilget en s\u00f8knad som er i tr\u00e5d med regelverkets bestemmelser om byggeh\u00f8yde og avstand til nabogrense. Plan- og bygningsloven \u00a7 29-4 om plassering og h\u00f8yde forutsettes praktisert slik at tiltakshavers \u00f8nske im\u00f8tekommes der ikke avgj\u00f8rende grunner taler imot det. Avslag forutsetter en betydelig ulempe for naboeiendommer eller omkringliggende milj\u00f8. I praksis skal det mye til for at naboer i tettbygd str\u00f8k blir h\u00f8rt med protest eller klage over tap av utsikt eller reduksjon i solforhold. Dette er forhold som vil v\u00e6re p\u00e5regnelig i boligfelt, og s\u00e6rlig i forbindelse med kommunal fortettingspolitikk, jf. departementets rundskriv p\u00e5 side 8. Visuelle kvaliteter: Det framg\u00e5r av pbl. \u00a7 29-2 at tiltak skal prosjekteres og utf\u00f8res slik at det etter kommunens skj\u00f8nn innehar gode visuelle kvaliteter b\u00e5de i seg selv og i forhold til dets funksjon og dets bygde og naturlige omgivelser og plassering. Avslaget er hovedsaklig begrunnet med den oms\u00f8kte l\u00f8sningen med utvendig trapp og takterrasse, samt at en tomannsbolig strider mot str\u00f8kskarakteren i omr\u00e5det. Fagetaten har vist til at takterrasser b\u00f8r unng\u00e5s i nabolag der det ikke er utbredt, bl.a. for \u00e5 unng\u00e5 innsyn i nabolaget. Byr\u00e5den mener at fagetaten har lagt en noe for streng vurdering til grunn i dette tilfellet. Byr\u00e5den viser til at det er stor variasjon i bygningsmassen i omkringliggende omr\u00e5de, b\u00e5de Side 6 av 8 eneboliger, tomannsboliger, rekkehus og blokkbebyggelse. Byr\u00e5den kan ikke se at det oms\u00f8kte tiltaket skiller seg ut i en slik grad at det er hjemmel for \u00e5 avsl\u00e5 etter \u00a7 29-1. I avslaget er det vist til KPA 2018 \u00a7 8.2.1 om at \u00abNye tiltak skal fremme opplevelsen av stedets egenart og tilf\u00f8re bymilj\u00f8et nye kvaliteter\u00bb. Videre er det vist til \u00a7 8.2.7: \u00abNye tiltak skal tilrettelegge for variasjon i det arkitektoniske uttrykket, innenfor rammen av en tydelig helhetskarakter. Det framg\u00e5r av reguleringsbestemmelsene \u00a7 2.6 om bygg og fasader at \u00abBygningene skal gjenspeile dagens bygningsteknologi og arkitektoniske uttrykk (---).\u00bb Reguleringsplanen fra 2005 kan dermed tolkes som at det skal v\u00e6re rom for utradisjonell arkitektur. Det aktuelle omr\u00e5det har ikke en egenart som skal ivaretas. Av retningslinjene til KPA- bestemmelsen framg\u00e5r at bergensk byggeskikk skal ligge til grunn for ny byutvikling. Byr\u00e5den kan vanskelig se at det er mulig \u00e5 identifisere en bergensk byggeskikk i det aktuelle omr\u00e5det. Bestemmelsen antas \u00e5 passe bedre i mer sentrale deler av Bergen. Det framg\u00e5r for\u00f8vrig av KPA- bestemmelsene \u00a7 8.2.9 at \u00abNye byggetiltak skal ha god terrengtilpassing med minst mulig bruk av store skj\u00e6ringer, fyllinger og murer\u00bb. S\u00e5 vidt byr\u00e5den kan se av saksdokumentene, oppfyller tiltaket kravene til god terrengtilpassing. Fagetaten viser til at byggene har en moderne stil med takterrasser, men at de utvendige trappene til terrassen framst\u00e5r som p\u00e5klistret og medf\u00f8rer et uheldig uttrykk der byggets lesbarhet svekkes. Byr\u00e5den medgir at detaljen er uvanlig, men mener likevel at det m\u00e5 v\u00e6re rom for en slik utradisjonell l\u00f8sning i dette boligomr\u00e5det som preges av ulikheter og der det er vanskelig \u00e5 p\u00e5vise en tradisjonell byggeskikk. De oms\u00f8kte boligene har en normal st\u00f8rrelse, og det antas at l\u00f8sningen med utvendige trapper gir en bedre plassutnyttelse. I helhetsvurderingen har byr\u00e5den ogs\u00e5 vektlagt klagerens anf\u00f8rsler om mangelfull veiledning/tilbakemeldinger i s\u00f8knadsprosessen som kunne medf\u00f8rt justeringer av fasaden. Fagetaten har ogs\u00e5 p\u00e5pekt at takterrasser b\u00f8r unng\u00e5s der det ikke er utbredt, blant annet for \u00e5 unng\u00e5 u\u00f8nsket innsyn i nabolaget. Byr\u00e5den er enig i argumentet p\u00e5 generell basis, men en konkret vurdering av tiltaket tilsier at tiltaket ikke vil v\u00e6re til betydelig ulempe for naboene i dette tilfellet. Den aktuelle tomten er relativt lavtliggende i terrenget med et h\u00f8ydedrag i vest, og takterrassene vil tilf\u00f8re boligene et verdifullt og solrikt uteareal. Vedtakskompetanse: Byr\u00e5d for byutvikling har myndighet til \u00e5 treffe vedtak i enkeltsaker eller typer av saker som ikke er av prinsipiell betydning, jf. byr\u00e5dssak 1282/23. Alle viktige saker eller saker av prinsipiell betydning legges frem for byr\u00e5det til beslutning. Byr\u00e5d for byutvikling fatter f\u00f8lgende vedtak: 1. Plan- og bygningsetatens vedtak datert 04.12.2023 oppheves i medhold av forvaltningsloven \u00a7 33, annet ledd. 2. Med hjemmel i pbl \u00a7 19-2 innvilges dispensasjon fra reguleringsplanens \u00a7 2.2.3 om frittliggende sm\u00e5husbebyggelse. 3. Med hjemmel i pbl. \u00a7 19-2 innvilges dispensasjon fra KPA 2018 \u00a7 26.5.1, p\u00e5 vilk\u00e5r om at kryss mot Tertnesveien utbedres i samsvar med uttale fra Vestland fylkeskommune datert 10.11.2023. 4. Det overlates til Plan- og bygningsetaten \u00e5 utferdige rammetillatelse og stille n\u00f8dvendige vilk\u00e5r. 5. Klagen tas til f\u00f8lge. Side 7 av 8 Dato: 22. mai 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: 1) Fagetatens notat datert 05.01.2024 med f\u00f8lgende vedlegg: 1. Oversiktskart 2. Oversiktsfoto 3. Situasjonsplan 4. Vedtak datert 04.12.2023 5. Klage datert 20.12.2023 6. Uttale Vestland fylkeskommune, vei, datert 10.11.2023 7. Uttale Vestland fylkeskommune, kultur, datert 20.11.2023 8. Uttale Bergen Vann datert 13.12.2023 9. Nabomerknader, nabosamtykke 10. S\u00f8knad 11. Tegninger 2) Sj\u00f8veien \u2013 s\u00f8knad om dispensasjon fra KPA \u00a7 26.5.1 Side 8 av 8 "
}