{
  "dokument_id": "015c6650-08c4-5043-94aa-f5aca0c38a04",
  "doc_type": "case_presentation",
  "kommune": 4601,
  "tittel": "Representantforslag fra Eivind N\u00e6vdal-Bolstad (H), Martin Virkesdal Jonsterhaug (FrP), Trond Tystad (BL), Ole-Ansger Nepomuk Martini (V), Didrik Lexau (INP) og Tom Ove Koteng Monsen (PP) om \u00e5 definere deler av Bergen som typisk turiststed",
  "url": "https://bergen.kommune.no/politikere-utvalg/api/fil/bk360/12070110/Framstilling-Representantforslag-fra-Eivind-Naevdal-Bolstad-H-Martin-Virkesdal-Jonsterhaug-FrP-Trond-Tystad-BL-Ole-Ansger-Nepomuk-Martini-V-Didrik-Lexau-INP-og-Tom-Ove-Koteng-Monsen-PP-om-a-definere-deler-av-Bergen-som-typisk-turiststed",
  "tekst": " Forretningsutvalget Saksframstilling V\u00e5r referanse: 2025/93206-2 Saksbehandler: Frank Wessels Representantforslag fra Eivind N\u00e6vdal-Bolstad (H), Martin Virkesdal Jonsterhaug (FrP), Trond Tystad (BL), Ole-Ansger Nepomuk Martini (V), Didrik Lexau (INP) og Tom Ove Koteng Monsen (PP) om \u00e5 definere deler av Bergen som typisk turiststed Hva saken gjelder: Bystyrerepresentantene Eivind N\u00e6vdal-Bolstad (H), Martin Virkesdal Jonsterhaug (FrP), Trond Tystad (BL), Ole-Ansger Nepomuk Martini (V), Didrik Lexau (INP) og Tom Ove Koteng Monsen (PP) har overlevert et representantforslag iht. punkt 3.2. i Reglement for Bergen bystyre og utvalgene 2023 - 2027. Forslaget ble overlevert ordf\u00f8reren i bystyrets m\u00f8te 29.01.25. Forslaget lyder som f\u00f8lger: I Oslo har det blitt foresl\u00e5tt \u00e5 s\u00f8ke Statsforvalteren om \u00e5 definere enkelte omr\u00e5der i byen som \"typisk turiststed\". H\u00f8yres n\u00e6ringsbyr\u00e5d i Oslo argumenterer blant annet for at dette grepet vil fremme handel, byliv og gi innbyggerne og bes\u00f8kende st\u00f8rre valgfrihet. I Bergen er situasjonen og mulighetene tilsvarende. Flere omr\u00e5der er popul\u00e6re turistm\u00e5l, og det er derfor god grunn til \u00e5 vurdere om ogs\u00e5 deler av Bergen kan kvalifisere som \"typisk turiststed\" etter lov om helligdager og helligdagsfred. Dette vil kunne gi Bergen mulighet til \u00e5 styrke sin status som reisem\u00e5l samtidig som man tilrettelegger for \u00f8kt aktivitet, varehandel og tiltrekker seg enda flere bes\u00f8kende. Bergen har et stort potensial som turistdestinasjon, og tiltak som fremmer fleksibilitet og aktivitet for handelsstaden kan bidra til \u00e5 styrke byens posisjon som dette. Forslag til vedtak: 1. Bystyret ber byr\u00e5det om \u00e5 s\u00f8ke Statsforvalteren om \u00e5 f\u00e5 definert utvalgte omr\u00e5der av Bergen som \"typisk turiststed\". 2. Bystyret ber byr\u00e5det innlede en prosess med lokale n\u00e6ringslivsakt\u00f8rer og relevante interesseorganisasjoner for \u00e5 identifisere aktuelle omr\u00e5der for s\u00f8knaden. Forslag til omr\u00e5der kan inkludere Bryggen, Torget, V\u00e5gsallmenningen, Torgallmenningen, Marken, Engen og Strandgaten. I kommuneloven er representantenes forslagsrett regulert i \u00a710-9: \u00a7 10-9. Forslagsrett 1 Medlemmer av kommunestyret og fylkestinget kan fremme forslag som gjelder kommunens eller fylkeskommunens virksomhet, for kommunestyret eller fylkestinget. I samme valgperiode kan det ikke fremmes forslag med samme innhold som et tidligere forslag som er fremmet etter bestemmelsen her, eller med samme innhold som en sak som tidligere er behandlet av kommunestyret, fylkestinget eller et av deres organer. Kommunestyret og fylkestinget avgj\u00f8r selv hvordan forslaget skal behandles. I henhold til punkt 3.2 Reglement for Bergen bystyre og utvalgene 2023-2027 skal forretningsutvalget ta stilling om et forslag skal oversendes byr\u00e5det, bystyrets kontor eller kontrollutvalget for uttalelse/vurdering f\u00f8r det utarbeides sak for bystyret. Forretningsutvalget gir innstilling til bystyret for forslag som forretningsutvalget anbefaler \u00e5 avvise. Bystyredirekt\u00f8ren mener at forslaget er i overensstemmelse med de formelle kravene i kommuneloven \u00a7 10-9 og anbefaler at forslaget sendes byr\u00e5det for videre utredning. Vurdering fra byr\u00e5det vil f\u00f8lge saken som vedlegg i notats form. For at saken kan behandles senest 6 m\u00e5neder etter at forslaget er overlevert ordf\u00f8reren i et bystyrem\u00f8te, m\u00e5 den behandles i bystyret senest i m\u00f8te 18.06.25. Det foresl\u00e5s at utvalg for finans, kultur og n\u00e6ring avgir innstilling i saken. Forslag til vedtak: 1. Representantforslaget oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 18.06.25. 3. Utvalg for finans, kultur og n\u00e6ring avgir innstilling i saken. Dato: 6. februar 2025 \u00d8ivind Hauge St\u00f8le - fagleder Frank Wessels - seniorr\u00e5dgiver Dokumentet er godkjent elektronisk. 2 "
}