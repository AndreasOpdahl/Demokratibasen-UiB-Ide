{
  "dokument_id": "dcae54de-c804-599e-afe0-45a0f54224e9",
  "doc_type": "case_attachment",
  "kommune": 4601,
  "tittel": "Ytrebygda bnr 35 bnr 144 Eldshovden 28. Klagebehandling - klage over avsl\u00e5tt s\u00f8knad om altan og tilbygg",
  "url": "https://bergen.kommune.no/politikere-utvalg/api/fil/bk360/11305943/Ytrebygda-bnr-35-bnr-144-Eldshovden-28-Klagebehandling-klage-over-avslatt-soknad-om-altan-og-tilbygg",
  "tekst": " Byr\u00e5d for byutvikling Fullmaktssak /24 Saksframstilling V\u00e5r referanse: 2024/71312-10 Ytrebygda bnr 35 bnr 144 Eldshovden 28. Klagebehandling - klage over avsl\u00e5tt s\u00f8knad om altan og tilbygg Hva saken gjelder: Saken gjelder s\u00f8knad om lovliggj\u00f8ring av oppf\u00f8rt altan og takoverbygg, samt oppf\u00f8ring av tilbygg p\u00e5 gbnr. 35/144, Eldshovden 28. I klageomgangen er det ogs\u00e5 s\u00f8kt om lovliggj\u00f8ring av utf\u00f8rt fasadeendring i form av endring fra kombinert mur-/trekledning til liggende trekledning, samt endringer i fasade og planl\u00f8sning i underetasje. S\u00f8knad om altan, takoverbygg og tilbygg ble avsl\u00e5tt i vedtak datert 04.04.2024, begrunnet i at tiltakets visuelle kvaliteter ikke var oppfylt. Det ble lagt s\u00e6rlig vekt p\u00e5 at bygget var arkitekttegnet hus fra 1960-tallet, med klare verdier som ville bli svekket som f\u00f8lge av tiltaket. Vedtaket ble p\u00e5klaget av Harris advokatfirma AS v/advokat Susanne Nyborg Bjelland p\u00e5 vegne av tiltakshaverne Sigmund Andreas Isaac S\u00f8gnestad og Marie Nesheim den 25.04.2024. Ansvarlig s\u00f8ker er Grung Arkitektur AS. I klageomgangen er s\u00f8knaden supplert med s\u00f8knad om fasadeendring av underetasje og endring av planl\u00f8sning for \u00e5 sikre tilstrekkelig dagslys under altan. I kommuneplanens arealdel (KPA 2018) er eiendommen lagt til byfortettingssone. I reguleringsplan for Ytrebygda. Gnr 35, S\u00f8reide/S\u00f8vik/Steinsvik, planomr\u00e5de 8, felt XV/XVI, planid: 8080000, vedtatt 1990, er de oms\u00f8kte delene av eiendommen lagt til frittliggende sm\u00e5husbebyggelse. Se avslagsvedtaket \u00a7 3.1 for utfyllende planstatus. Tilbygget krever dispensasjon fra reguleringsplanens \u00a7 2b om etasjeantall og synlig grunnmursh\u00f8yde, slik dispensasjon er supplert i klageomgangen. Byantikvaren har gitt uttalelse datert 26.03.2024 hvor de ikke kan anbefale tiltaket. De uttaler at tiltaket forringer den opprinnelige bygningens klare arkitektoniske kvaliteter. S\u00f8ker bekrefter at tiltaket er nabovarslet i tr\u00e5d med pbl. \u00a7 21-3. Det er supplert dispensasjonss\u00f8knad i klageomgangen, denne er ogs\u00e5 sendt p\u00e5 nabovarsling. Det er bekreftet at det ikke er mottatt merknader. S\u00f8knad om fasadeendring og endring av planl\u00f8sning i underetasje er ikke nabovarslet, og det er bedt om unntak fra nabovarsling da tiltaket ikke vil ha p\u00e5virkning p\u00e5 disse. Klage: Klager ber prim\u00e6rt om ny behandling av saken, og det anf\u00f8res at tiltaket oppfyller krav til visuelle kvaliteter og at vilk\u00e5rene for dispensasjon er oppfylt. Subsidi\u00e6rt, dersom saken ikke tas til ny behandling, klages det p\u00e5 avslaget. Klager anf\u00f8rer at tiltaket har gode visuelle kvaliteter i seg selv og i forhold til dets funksjon og bygde og naturlige omgivelser og plassering. Det vises til at tiltaket ikke skiller seg nevneverdig ut fra den varierte str\u00f8kskarakteren, og at slikt materialvalg gir bedre muligheter 1 for etter-isolering for \u00e5 bedre energieffektiviteten. N\u00e5r det gjelder takoverbygget medf\u00f8rer ikke det en vesentlig endring av boligens hovedform, og det presiseres at denne delen bare er synlig fra baksiden av boligen. Takoverbygget gir ogs\u00e5 bedre skjerming fra v\u00e6r og vind, ikke minst nedfall av sn\u00f8. Klager kan ikke se at altanen har negativ virkning for boligen i seg selv, og det vises til at den er viktig for boligens bokvalitet og tilf\u00f8rer et godt uteareal p\u00e5 areal som ellers hadde hatt liten bruksverdi p\u00e5 tomten. Hva gjelder tilbygget, vises det til at det er noe h\u00f8yere, men bare 80 cm. Det er bevisst lagt mot nord, hvor det skjules bak skr\u00e5nende terreng og er lite synlig mot nord, nordvest og vest. Det anf\u00f8res at selv om tilbygget kan fremst\u00e5 noe dominerende, tilsier en helhetsvurdering at lovens vilk\u00e5r er oppfylt. Det vises til forbedret planl\u00f8sning, og at tilbygget er mer b\u00e6rekraftig enn et rent nybygg. Tilbygget samspiller godt med hovedhuset iht. utforming, plassering og terrengtilpassing. Avslutningsvis stiller klager seg noe sp\u00f8rrende til relevans og vekt av byantikvarens uttalelse, da verken bevarings- eller vernehensyn er forankret i gjeldende plangrunnlag. Det vises ellers til klagen i sin helhet. Fagetatens vurdering og anbefaling: Plan- og bygningsetaten som fagetat har vurdert klagen, og anbefaler at den ikke tas til f\u00f8lge. Fagetaten tar ikke stilling til endringer i klageomgangen, men vurderer saken slik den forel\u00e5 04.04.2024. N\u00e5r det gjelder tilbygget, viser fagetaten til at vurderingen av visuelle kvaliteter gj\u00f8res etter kommunens skj\u00f8nn. \u00abViktige\u00bb historiske, arkitektoniske og andre kulturelle verdier er dermed de verdiene som etter kommunens skj\u00f8nn er viktige. Vurderingen av tilbyggets visuelle kvaliteter opprettholdes i klageomgangen. Vurderingen av altan og inngangsparti bygger ogs\u00e5 p\u00e5 saklige og relevante vurderinger av tiltakets visuelle kvaliteter. Fagetaten har forst\u00e5else for at klagersiden har et annet syn p\u00e5 vurderingen av visuelle kvaliteter, men dette er et forhold som er tillagt kommunen. Det er anf\u00f8rt at kommunen har brutt sin veiledningsplikt ved \u00e5 ikke be om dispensasjonss\u00f8knad. Fagetaten viser her til at veiledningsplikten er moderert p\u00e5 plan- og bygningsrettens omr\u00e5de, og at avslaget f\u00f8rst og fremst var begrunnet i visuelle kvaliteter. N\u00e5r det gjelder innsendte dispensasjonss\u00f8knader, kan ikke fagetaten tiltre en dispensasjon som oms\u00f8kt da byggeh\u00f8ydene er et av de utfordrende elementene ved s\u00f8knaden. Bestemmelsen i \u00a7 2b gir ogs\u00e5 bygningsr\u00e5det mulighet til \u00e5 foreta mindre avvik fra de satte h\u00f8yder og etasjetall ved saksbehandlingen, slik at dispensasjon hadde v\u00e6rt un\u00f8dvendig ved et bedre tilpasset tiltak. N\u00e5r det gjelder uteoppholdsareal, fremst\u00e5r det som at kravene er oppfylt da KPA g\u00e5r foran reguleringsplan da denne er nyere. Det vises ellers til komplett fagnotat. Byr\u00e5dens vurdering og konklusjon: Byr\u00e5den har vurdert klagen, og finner at den kan tas delvis til f\u00f8lge. Man finner at oms\u00f8kte fasadeendringer, takoverbygg og altan kan godkjennes, samt endringer i underetasjen. For tilbygget finner man at tiltakets visuelle kvaliteter ikke er oppfylt, og avslaget opprettholdes. Byr\u00e5den vil understreke at endringene som er gjort i klageomgangen i utgangspunktet burde v\u00e6rt oms\u00f8kt p\u00e5 nytt, i stedet for \u00e5 behandles gjennom klage. Forhold som dagslys i underetasjen ved oppf\u00f8ring av balkong er ogs\u00e5 noe som burde v\u00e6rt vurdert under arkitekturprosjektering, da man valgte \u00e5 inkludere det i s\u00f8knaden. Byr\u00e5den finner under noe tvil \u00e5 ta saken til behandling, da endring av underetasjen er for \u00e5 rette forhold som ble p\u00e5pekt i avslagsvedtaket det er klaget p\u00e5. N\u00e5r det gjelder veiledningsplikt, tiltrer byr\u00e5den fagetatens vurdering og finner at veiledningsplikten ble oppfylt i denne saken. Det vises ogs\u00e5 til at det var mangler i saken 2 som arkitekturprosjekterende burde fanget opp, da de anbefalte \u00e5 inkludere altanen i s\u00f8knad om tilbygg. Fasadeendring og takoverbygg Plan- og bygningsloven \u00a7 29-2 skal ethvert tiltak prosjekteres og utf\u00f8res slik at det etter kommunens skj\u00f8nn har \u00abgode visuelle kvaliteter b\u00e5de i seg selv og i forhold til dets funksjon og dets bygde og naturlige omgivelser og plassering\u00bb. Ved tiltak p\u00e5 eksisterende byggverks ytre, som her, kan kommunen legge vekt p\u00e5 \u00abviktige historiske, arkitektoniske og andre kulturelle verdier\u00bb. I forarbeidene til lovendringen der historiske, arkitektoniske og kulturette verdier kom inn st\u00e5r det at: \u00abDet kan v\u00e6re relevant \u00e5 legge vekt p\u00e5 om byggverket representerer lokal byggeskikk eller en s\u00e6rlig stilperiode, eller om byggverket gjenspeiler tekniske innovasjoner med henblikk p\u00e5 konstruksjon eller materialvalg. Videre kan det v\u00e6re relevant \u00e5 vektlegge byggverkets eventuelle bidrag som kilde til historisk kunnskap om for eksempel bygningshistorie eller arkitektur. I denne forbindelse vil det v\u00e6re av betydning i hvor stor grad byggverkets fasade har beholdt sitt opprinnelige uttrykk. Tilstanden p\u00e5 byggverket kan ogs\u00e5 inng\u00e5 i vurderingen.\u00bb1 Fagetatens vurdering har lagt vekt p\u00e5 at dette er en arkitekttegnet, tidstypisk bolig fra 1960- tallet, og funnet at de visuelle kvalitetene ikke er tilstrekkelig ivaretatt med oms\u00f8kte fasadeendring. Byr\u00e5den er enig i at bygget, slik det er godkjent, er et flott eksempel p\u00e5 tidligere tids arkitektur. De oms\u00f8kte fasadeendringene gj\u00f8r ikke bygget stygt, men de tar bort s\u00e6rpreget og gj\u00f8r at boligen fremst\u00e5r som en generisk enebolig uten de egenskapene som var ved det opprinnelige bygget. Bestemmelsen er likevel en \u00abkan\u00bb-bestemmelse, og forplikter ikke til \u00e5 gi avslag med bakgrunn i historiske, arkitektoniske og kulturelle verdier. Vurderingen av visuelle kvaliteter er ogs\u00e5 lagt til kommunens skj\u00f8nn. Det er uklart n\u00e5r fasadeendringen ble gjort, men ut fra skr\u00e5foto fra 2007 ser det ut til at fasadeendringen var underveis da. 1 Prop.64 L (2020-2021), s. 83 3 Figur 1 - Skr\u00e5foto 2007 I 2007 var gjeldende regelverk Plan- og bygningsloven av 1985. Denne hadde en tilsvarende \u00abskj\u00f8nnhets\u00bb-bestemmelse, i \u00a7 74 nr. 2. I forarbeidene til 2008-loven er det vist til at \u00abBestemmelsen tilsvarer delvis gjeldende saksbehandlingsforskrift (SAK) \u00a7 5 nr. 4.\u00bb2. I veiledning til forskrift om saksbehandling og kontroll i byggesaker (SAK)3 st\u00e5r det p\u00e5 s. 17 flg. at: \u00abStore deler av den norske sm\u00e5husbebyggelsen er standardisert og derfor i mindre grad tilpasset den stedlige byggeskikk. Det skal derfor en del til f\u00f8r fasadeendringer medf\u00f8rer s\u00f8knadsplikt etter lovens \u00a7 93 f\u00f8rste ledd bokstav b eller meldeplikt etter lovens \u00a7 86 a, jfr. SAK \u00a7 9 a. Om en endring er \u00e5 anse som fasadeendring (s\u00f8knadspliktig) eller mindre fasadeendring (unntatt s\u00f8knadsplikt) vil avhenge bl.a. av bygningens karakter, alder, plassering og historikk. Ogs\u00e5 omgivelsene og hustype spiller stor rolle. Mindre fasadeendringer p\u00e5 bevaringsverdig bygning, bygning med h\u00f8y historisk verdi eller sentrale byomr\u00e5der vil ogs\u00e5 lettere falle inn under s\u00f8knadsplikten. Det samme gjelder bygg i str\u00f8k med spesiell bebyggelse.\u00bb Fasadeendringen kunne alts\u00e5 ogs\u00e5 bli vurdert som s\u00f8knadspliktig i 2007, da bygget er tidstypisk og er vurdert \u00e5 ha store verdier knyttet til fasaden. Dette g\u00e5r imidlertid ikke fram av gjeldende eller tidligere plangrunnlag, og for lekfolk kan det v\u00e6re vanskelig \u00e5 vite at bygget har store verdier knyttet til alder og den arkitektoniske utformingen. Det er dermed ikke gitt at fasadeendringen ville blitt oms\u00f8kt om den ikke hadde blitt inkludert i s\u00f8knad om tilbygg. Etter endringen fremst\u00e5r det i stor grad som resten av omgivelsene, uten spesielle kvaliteter. Etter byr\u00e5dens vurdering taler hensynet til forutberegnelighet for tiltakshaver for \u00e5 legge mindre vekt p\u00e5 de historiske og arkitektoniske kvalitetene n\u00e5r bygget ikke ligger i en hensynssone og fremst\u00e5r som eneste bygg med sine kvaliteter i omr\u00e5det. Iht. forarbeidene kan det legges vekt p\u00e5 byggverkets tilstand. If\u00f8lge opplysninger i klagen har bygget d\u00e5rlig energiverdi, og det kan bare etterisoleres utenfra. Dette taler for at man b\u00f8r tillate endring i fasaden, av hensyn til milj\u00f8 og b\u00e6rekraft og for \u00e5 sikre at boligen vil v\u00e6re en god familiebolig ogs\u00e5 fremover. De samme hensynene gj\u00f8r seg gjeldende for takoverbygget, 2 Ot.prp. nr. 45 (2007-2008), s. 315 3 https://www.dibk.no/globalassets/byggeregler/tidligere_regelverk/veiledning_til_forskrift_om_saksbeha ndling_og_kontroll_2003.pdf (Bes\u00f8kt 05.08.2024) 4 som b\u00e5de gir et bedre vern mot v\u00e6r og vind, men ogs\u00e5 \u00f8kt sikkerhet mot sn\u00f8 og is som kan falle fra taket p\u00e5 vinteren. Byr\u00e5den viser til sist til at omr\u00e5dets str\u00f8kskarakter er variert, med mange \u00abstandardiserte\u00bb sm\u00e5hus. Bygget, slik det fremst\u00e5r etter fasadeendring, vil dermed ikke skille seg vesentlig fra omgivelsene. Byr\u00e5den har funnet saken vanskelig, da det opprinnelige bygget har klare kvaliteter som g\u00e5r tapt ved fasadeendring. Man finner likevel at bygget har gode visuelle kvaliteter i seg selv, og i forhold til dets bygde og naturlige omgivelser, jf. pbl. \u00a7 29-2. Altan Sp\u00f8rsm\u00e5let er om altan vil ha gode visuelle kvaliteter, jf. Pbl. \u00a7 29-2. Fagetatens vurdering er at altanen gj\u00f8r at lesbarheten i fasaden forsvinner, og at den negative virkningen forsterkes grunnet det tette rekkverket. Fagetaten har vurdert at det hadde v\u00e6rt mer riktig for denne typen bolig \u00e5 ha et mindre balkong-fremspring. Byr\u00e5den er enig i vurderingen av at boligens opprinnelige arkitektoniske kvaliteter svekkes som f\u00f8lge av altanen, men n\u00e5r fasadeendringen er vurdert \u00e5 ha gode nok visuelle kvaliteter kan ikke byr\u00e5den se at altanen vil ha vesentlig negativ virkning p\u00e5 den endrede fasaden. Altanen vil etter byr\u00e5dens vurdering ikke skille seg vesentlig fra det som er vanlig byggeskikk. Altanen er stor, men dette gj\u00f8r den mer anvendelig for en familie. At altanen g\u00e5r langs byggets \u00f8stside gj\u00f8r ogs\u00e5 at man kan g\u00e5 fra altan til inngangsd\u00f8ren, uten \u00e5 m\u00e5tte g\u00e5 gjennom bygget. Dette gj\u00f8r altanen mer anvendelig som uteplass, og gir ekstra uteoppholdsareal uten at man kommer i konflikt med hensynet til beboere i underetasjen. Underetasjen er, iht. tegninger, oppf\u00f8rt som en egen enhet. At man har mulighet for privat uteoppholdsareal i tilknytning til hovedetasjen, samt at underetasjen blir noe mer skjermet, er etter byr\u00e5dens vurdering positivt. Byr\u00e5dens vurdering er at altanen har gode visuelle kvaliteter i forhold til sin funksjon og sine bygde og naturlige omgivelser. Underetasje Underetasjen ble oms\u00f8kt i klageomgangen, og er ikke behandlet av fagetaten. Byr\u00e5den finner under tvil at s\u00f8knaden kan behandles som en del av klagen, da endringene er avgj\u00f8rende for at det skal v\u00e6re tilstrekkelig dagslys i underetasjen selv om altanen blir godkjent. Byr\u00e5den finner at s\u00f8knaden kan unntas nabovarsling, da endring fra vindu til skyved\u00f8r og endring fra to til ett soverom i liten grad ber\u00f8rer naboenes interesser, jf. pbl. \u00a7 21-3 (2). 5 Figur 2 - Underetasje \u2013 opprinnelig Figur 3 - Underetasje - oms\u00f8kt i klageomgangen 6 Byr\u00e5den finner at endring fra vindu til skyved\u00f8r ivaretar krav til visuelle kvaliteter, jf. pbl. \u00a7 29- 2. N\u00e5r det gjelder bruksendring legges det til grunn opplysninger fra klager om at endringen ikke p\u00e5virker brannskille eller b\u00e6rende konstruksjoner. Bruksendringen er da endring fra bad/v\u00e5trom til teknisk rom, samt endring fra soverom til bad/vaskerom. Det forutsettes at tekniske krav blir ivaretatt i tiltaket, og at relevante ansvarsretter erkl\u00e6res ved s\u00f8knad om igangsetting. Byr\u00e5den finner at fasadeendring i form av \u00e5 bytte ut vindu med skyved\u00f8r i glass kan godkjennes, samt at bruksendring i underetasjen kan godkjennes som oms\u00f8kt. Tilbygg N\u00e5r det gjelder tilbygget, har byr\u00e5den funnet vurderingen av visuelle kvaliteter utfordrende. Det er klart at et tilbygg som er h\u00f8yere enn hovedbygget er en uheldig utforming, og man er ikke umiddelbart enig i at 0,8 meters h\u00f8ydeforskjell kan omtales som \u00abbare\u00bb. Fagetatens vedtak legger vekt p\u00e5 at tiltaket har d\u00e5rlig terrengtilpasning, at det forringer opprinnelig byggs arkitektoniske kvaliteter og at det dominerer/utfordrer boligen fremfor \u00e5 underordne seg/komplementere eller fremheve dens kvaliteter. Dette er vurderinger byr\u00e5den st\u00f8tter. I klagen er det lagt vekt p\u00e5 at utforming er vektet med fokus p\u00e5 terrengtilpasning og formlikhet p\u00e5 takvinkel og materialvalg. Tilbyggets plassering i nord gj\u00f8r at terrenget skjermer og gj\u00f8r tilbygget mindre synlig og fremtredende. Byr\u00e5den er ikke enig i at plassering i nord gj\u00f8r nok for \u00e5 skjule at tilbygget er n\u00e6rmere 1 meter h\u00f8yere enn hovedbygget. Man har stor forst\u00e5else for at tiltakshaverne har \u00f8nske om st\u00f8rre plass, men dette m\u00e5 l\u00f8ses p\u00e5 en m\u00e5te som underordner seg eksisterende bygg. Oms\u00f8kte tilbygg er vist med soverom med en h\u00f8yde p\u00e5 2,9 meter, noe som er h\u00f8yere enn gjeldende krav p\u00e5 2,4 meter, jf. TEK17 \u00a7 12-7 (2). Byr\u00e5den ser at det er vanskelig \u00e5 ha tilbygg til loftet, som har en h\u00f8yde p\u00e5 2,2 meter, uten \u00e5 enten bryte med dagens krav eller f\u00e5 et tilbygg som er h\u00f8yere enn hovedbygget. Byr\u00e5dens vurdering er at man b\u00f8r vurdere andre l\u00f8sninger enn et tilbygg over to etasjer, eventuelt at tilbygget heller er til underetasjen og hovedetasje, enn hovedetasje og loft. Det understrekes at man er positive til at det etableres et tilbygg n\u00e5r dette vil gi bygget bedre funksjonalitet som familiebolig, men dette m\u00e5 ogs\u00e5 l\u00f8ses p\u00e5 en m\u00e5te som sikrer at visuelle kvaliteter ivaretas. Som et minimum m\u00e5 tilbyggets h\u00f8yde v\u00e6re lik eller lavere eksisterende byggs h\u00f8yde. Byr\u00e5dens vurdering er at tilbygget ikke har tilstrekkelig gode kvaliteter i seg selv og i forhold til dets bygde og naturlige omgivelser og plassering, jf. pbl. \u00a7 29-2. Avslag p\u00e5 s\u00f8knad om tilbygg blir derfor opprettholdt. Vedtakskompetanse: Byr\u00e5d for byutvikling har generell myndighet til \u00e5 fatte beslutninger som ikke er av prinsipiell betydning, jf. byr\u00e5dssak 1282/23. Alle beslutninger som er av prinsipiell betydning legges frem for byr\u00e5det. Byr\u00e5d for byutvikling fatter f\u00f8lgende vedtak: 1. Med hjemmel i forvaltningsloven \u00a7 33 andre avsnitt oppheves Plan- og bygningsetatens vedtak datert 04.04.2024. 2. Med hjemmel i Plan- og bygningsloven \u00a7\u00a7 20-1 og 21-4 gis det rammetillatelse til fasadeendring, bruksendring/endring av planl\u00f8sning i underetasje samt oppf\u00f8ring av takoverbygg og altan til eksisterende bolig som oms\u00f8kt. a. Fasade og planendring i underetasje godkjennes som vist p\u00e5 tegninger datert 29.07.2024. \u00d8vrige tegninger er datert 15.12.2023. 7 3. Med hjemmel i Plan- og bygningsloven \u00a7 29-2 gis det avslag p\u00e5 s\u00f8knad om tilbygg. 4. Det overlates til Plan- og bygningsetaten \u00e5 utferdige den endelige tillatelsen og foreta en vurdering av n\u00f8dvendige vilk\u00e5r. 5. Klagen tas delvis til f\u00f8lge. Dato: 9. september 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: 1. Fagnotat datert 14.05.2024 med f\u00f8lgende vedlegg: a. Oversiktskart b. Oversiktsfoto c. Situasjonsplan d. Vedtak datert 04.04.2024 e. Klage datert 25.04.2024 med suppleringer f. Uttalelse fra Byantikvaren datert 26.03.2024 g. Tegninger 2. SV_ Gbnr. 35_144 - supplering av klage med f\u00f8lgende vedlegg: a. Kvittering-for-nabovarsel-2-20240604-1339 b. Nabovarsel-2-20240604-1339 3. Ytrebygda gnr 35 bnr 144 Eldshovden 28. Tilleggsopplysninger og s\u00f8knad om endring av underetasje med f\u00f8lgende vedlegg: a. E-01 \u2013 UNDERLAG LYS \u2013 u-etg b. E-05 \u2013 NY SITUASJON \u2013 fasade s\u00f8r c. Utregning lys d. G-01 \u2013 gjennomforingsplan-03 8 "
}