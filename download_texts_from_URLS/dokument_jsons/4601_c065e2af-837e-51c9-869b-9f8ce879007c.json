{
  "dokument_id": "c065e2af-837e-51c9-869b-9f8ce879007c",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 46 fra Rune Bakervik (AP) til kulturbyr\u00e5den om budsjettet til kulturskolen - Utvalg for finans, kultur og n\u00e6ring ",
  "url": "https://bergen.kommune.no/politikere-utvalg/api/fil/bk360/10395098/Svar-pa-skriftlig-sporsmal-nr-46-fra-Rune-Bakervik-AP-til-kulturbyraden-om-budsjettet-til-kulturskolen-Utvalg-for-finans-kultur-og-naering-",
  "tekst": " BNKI - stab Til Intern korrespondanse Bystyrets kontor V\u00e5r referanse: 2024/73369-3 Saksbehandler: Gerd Nilsen Fra Dato: 14. mai 2024 Byr\u00e5d for n\u00e6ring, kultur og idrett Svar p\u00e5 skriftlig sp\u00f8rsm\u00e5l nr. 46 fra Rune Bakervik (AP) til kulturbyr\u00e5den om budsjettet til kulturskolen - Utvalg for finans, kultur og n\u00e6ring Rektor ved kulturskolen i Bergen har sendt ut et skriv til foreldre og foresatte til elever ved kulturskolen, og her skrives det blant annet; \u2022 \u00abhar vi sett oss n\u00f8dt til \u00e5 sette inn flere radikale grep for \u00e5 holde budsjettet v\u00e5rt i 2024. Dette for \u00e5 unng\u00e5 \u00e5 trekke med oss et underskudd inn i 2025\u00bb \u2022 \u00abvi kommer ikke unna \u00e5 sette inn noen begrensninger som ogs\u00e5 vil merkes av elevene\u00bb \u2022 \u00abSkal vi ha noen sjanse til \u00e5 f\u00e5 \u00f8konomien under kontroll vil Kulturskolen ikke kunne bruke midler p\u00e5 konserter, forestillinger eller fremvisninger fra 1. mai og utover h\u00f8sten 2024\u00bb \u2022 \u00abDet er med tungt hjerte at vi ser oss n\u00f8dt til \u00e5 gj\u00f8re et s\u00e5 drastisk kutt i det som vi erkjenner er en viktig del av den elevens l\u00e6ring, opplevelse og utvikling\u00bb Til BA 26.4.24 svarer kulturbyr\u00e5den at prognoser viser et betydelig merforbruk utover budsjett p\u00e5 flere av kommunens tjenester, inkludert kulturetaten. \u2022 Kan byr\u00e5den vise til hvilken prognose han her viser til, samt de konkrete tallene for kulturetaten, med egen tall for kulturskolen? \u2022 Kan byr\u00e5den spesifisere omfanget p\u00e5 dette betydelige merforbruket, hva det best\u00e5r i, samt bakgrunnen for dette? Rektor ved kulturskolen uttaler til BA at de m\u00e5 spare to millioner, halvparten av driftsbudsjettet deres. \u2022 Hvor mye av dette kuttet stammer fra kulturbyr\u00e5dens krav til kulturskolen? Kulturbyr\u00e5d mener at rektor ved kulturskolen med fordel kunne ventet med skriv til foresatte til endelig innsparing er vedtatt. \u2022 Hvilken styringssignaler i form og innhold har kulturbyr\u00e5den gitt til b\u00e5de kulturskolen og andre deler av kulturetatens drift? \u2022 Er det byr\u00e5dets oppgavegjennomgang som danner beslutningsgrunnlaget for eventuelt endret finansnieringsniv\u00e5 for kulturskolen? \u2022 Hvor lenge tenker kulturbyr\u00e5den at kulturskolen burde ventet med \u00e5 planlegge driften sin? Endringene kulturskolen har gjort er med virkning fra 1. mai. Er byr\u00e5dets sak klar f\u00f8r 1. mai? Rektor uttaler ogs\u00e5 at de har en inntektssvikt s\u00e5 langt i \u00e5r. \u2022 Kan kulturbyr\u00e5den redegj\u00f8re for hvor mye man netto sparer inn p\u00e5 \u00e5 droppe konserter, forestillinger og fremvisninger \u2022 Er elevforestillinger, fremvisninger og elevkonserter en del av det totale tilbudet man f\u00e5r som elev i kulturskolen, eller er dette en form for ekstratilbud? Svar fra byr\u00e5den: Byr\u00e5den takker for viktige sp\u00f8rsm\u00e5l som kan bidra til mer \u00e5penhet og kunnskap om saken om avlysning av sommerkonserter p\u00e5 kulturskolen. Prognosene byr\u00e5den viser til i BA 25.04.2024 er informasjon om merforbruk i Kulturetaten og Kulturskolen i 2023 og regnskap som underst\u00f8tter informasjonen. Kulturetaten hadde i 2023 et merforbruk p\u00e5 kr. 2,1 mill. Merforbruket skyldes: - En generell \u00f8kning i kostnader ved kj\u00f8p av tjenester av profesjonelle kunstnere knyttet til Barnel\u00f8rdag i bydelene, Barnas kulturhus og kurs til barn og unge i bydelene. - \u00d8kte kostnader ved kj\u00f8p av tjenester knyttet til trykk av brosjyrer, infopost og annet informasjonsmateriell - Ekstra kostnader i form av \u00f8kt bemanning p\u00e5 grunn av vold og trusler i ungdomsklubber Kulturskolen i Bergen hadde i 2023 et merforbruk p\u00e5 kr. 1,2 mill. kr. Merforbruket skyldes: - Mindreinntekter p\u00e5 salg av tjenester til kor, korps og orkester - Mindreinntekter p\u00e5 elevbetalinger - Avvik fra budsjett grunnet avvikling av flere st\u00f8rre arrangement - Et etterslep p\u00e5 et mindre merforbruk i 2022 Kombinasjonen av aktivitet utover budsjettrammen i 2023 og en noe strammere budsjettramme for 2024 har f\u00f8rt til at det er behov for \u00e5 iverksette tiltak for \u00e5 sikre \u00f8konomisk balanse i 2024. Nedtrekk i budsjettrammene for 2024 utgj\u00f8r ca. kr. 1,2 mill. for Kulturetaten inklusiv kulturskolen. Nedtrekket er knyttet til \u00f8kte kostnader for serviceavtaler/lisenser for pc-er, omdisponeringer innenfor tjenesteomr\u00e5de 12 kultur for \u00e5 finansiere nye tiltak (eks. fribyordning for forfulgte kunstnere) og effektiviseringskrav som ikke fullt ut forventes realisert. Det er per n\u00e5 ikke lagt ut noen budsjettkrav p\u00e5 Kulturetaten inklusiv kulturskolen knyttet til oppgavegjennomgangen. Kulturbyr\u00e5den forventer en langsiktig planlegging av drift og god \u00f8konomisk styring. Det var forventet \u00e5 spare inn kr. 250 000 p\u00e5 \u00e5 avlyse sommerkonsertene. Det var ment som et engangs sparetiltak for \u00e5 holde budsjett til \u00e5rsslutt i 2024. I en normalsituasjon anses forestillinger og fremvisninger som en del av det pedagogiske opplegget i kulturskolen i Bergen, og ikke som et ekstratilbud. I tillegg var konsertene n\u00e6rt forest\u00e5ende, og det var klare forventinger blant elever og foreldre at det skulle gjennomf\u00f8res. Det ville derfor v\u00e6rt uheldig \u00e5 kutte i et slikt forventet tilbud. Byr\u00e5den har v\u00e6rt i dialog med kulturskolen. Det er vurdert ulike l\u00f8sninger og alternativer til avlysningene. Kulturskolen er n\u00e5 i gang med \u00e5 gjenopprette tidligere avtaler for \u00e5 kunne gjennomf\u00f8re konsertene slik som opprinnelig planlagt. Reidar Digranes - Byr\u00e5d for n\u00e6ring, kultur og idrett Dokumentet er godkjent elektronisk. "
}