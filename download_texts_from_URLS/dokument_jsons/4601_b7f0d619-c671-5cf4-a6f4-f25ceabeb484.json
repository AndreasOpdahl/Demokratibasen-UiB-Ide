{
  "dokument_id": "b7f0d619-c671-5cf4-a6f4-f25ceabeb484",
  "doc_type": "case_attachment",
  "kommune": 4601,
  "tittel": "Anbefalinger ang. Seksuell helse, papirl\u00f8se. 29.01.24.pdf",
  "url": "https://bergen.kommune.no/politikere-utvalg/api/fil/bk360/10314935/Anbefalinger-ang-Seksuell-helse-papirlose-29-01-24-pdf",
  "tekst": " Bergen 29.01.24 Innspill til kommunal arbeidsgruppe p\u00e5 fagomr\u00e5det seksuell helse. Helsesentrene for papirl\u00f8se migranter har lang erfaring og mye kunnskap om papirl\u00f8se migranters situasjon og behov n\u00e5r det kommer til helsetjenester, herunder seksuell helse. Dette vil v\u00e6re nyttig og viktig for arbeidsgruppen. Sender her innspill p\u00e5 en del utfordringer pr. i dag med forslag til hva som kan v\u00e6re gode og effektive tiltak, b\u00e5de samfunns\u00f8konomisk og ikke minst for hvert enkelt menneske. Helsesentrene for papirl\u00f8se migranter i Bergen og Oslo deltar n\u00e5 i en nystartet nasjonal Seksuell helsepilot i 2023 med midler fra Helsedirektoratet. Hovedm\u00e5let med prosjektet er \u00e5 bedre papirl\u00f8se migranters tilgang til sine helserettigheter i det kommunale helsevesenet. Innspillene er utarbeidet i samarbeid med Kvinnehelsehuset/Bergen Sanitetsforening, Amathea, Nadheim og Helsesentrene for papirl\u00f8se migranter i Oslo og i Bergen. Kort om prosjektet Prosjektet har som m\u00e5l \u00e5 etablere og utvikle samarbeid med kommunale helseinstanser i Oslo og Bergen, for \u00e5 ivareta papirl\u00f8se migranters helserettigheter og tilgang til helsehjelp for seksuell og reproduktiv helse. Prosjektet vil fungere som en pilot, og erfaringer og effekter skal dokumenteres og formidles nasjonalt. Piloten skal bane vei for \u00f8kt helsetilgang til gruppen ogs\u00e5 p\u00e5 regionalt og nasjonalt niv\u00e5. M\u00e5lgruppens rettigheter Prosjektet bidrar til \u00e5 gi papirl\u00f8se migranter helsehjelp de har rett til if\u00f8lge lovverk, konvensjoner og nasjonale m\u00e5l: \u2022 Kommunenes overordnede ansvar for helse- og omsorgstjenester if\u00f8lge; Lov om kommunale helse- og omsorgstjenester m.m. \u00a7 3-1. \u00e5 \u00abs\u00f8rge for at personer som oppholder seg i kommunen, tilbys n\u00f8dvendig helse- og omsorgstjenester\u00bb. \u2022 If\u00f8lge forskrift om helse- og omsorgstjenester til personer uten fast opphold i riket har papirl\u00f8se migranter bla. rett til n\u00f8dvendig helsehjelp f\u00f8r og etter f\u00f8dsel, svangerskapsavbrudd, samt smittevernhjelp. Helsehjelp som er akutt og helsehjelp som er helt n\u00f8dvendig og ikke kan vente uten fare for n\u00e6rt forest\u00e5ende d\u00f8d, varig sterkt nedsatt funksjonstilstand, alvorlig skade eller sterke smerter. \u2022 Norge har signert og ratifisert menneskerettighetserkl\u00e6ringen og kvinnekonvensjonen som skal sikre at alle har rett til helsehjelp inkl. seksuell og reproduktiv. \u2022 Helse og omsorgsdepartementet: Handlingsplan for fortsatt reduksjon i antall svangerskapsavbrudd 2020-2024. Regjeringens strategi for \u00e5 \u00f8ke helsekompetansen i befolkningen 2019-2023. \u2022 Kirkens Bymisjons folkehelsestrategi. \u2022 Spesialisthelsetjenesten \u00a75-3 om dekning av utgifter til pasienter som ikke er bosatt i riket M\u00e5lgruppene i Bergen \u00abPapirl\u00f8s\u00bb er ikke et juridisk begrep, men et etablert begrep som blir brukt p\u00e5 tvers av fagfelt i flere land. Med \u00abpapirl\u00f8s\u00bb mener vi mennesker som av ulike \u00e5rsaker ikke har tilgang til alt av helse og sosialtilbud, skole, arbeid etc. Helsesenteret sine m\u00e5lgrupper er: \u2022 asyls\u00f8kere med endelig avslag, mennesker som ikke er registret i det norske systemet, mennesker som har overg\u00e5tt midlertidig oppholdstillatelse/visum eller f\u00e5tt inndratt oppholdstillatelse/statsborgerskap, mennesker som er bortvist/utvist fra landet o.l. \u2022 E\u00d8S borgere med utg\u00e5tte arbeidstillatelser, samt personer p\u00e5 turistvisum som ikke har tilgang p\u00e5 europeisk helsetrygdekort, som for eksempel fattig tilreisende og personer som selger seksuelle tjenester, samt ofre for menneskehandel. \u2022 Andre eksempler p\u00e5 papirl\u00f8se er personer som venter p\u00e5 svar p\u00e5 s\u00f8knad om oppholdstillatelse, ofte familieinnvandringssaker, eller s\u00f8knader om opphold p\u00e5 humanit\u00e6rt grunnlag. M\u00e5l og tiltak for prosjektet \u00abSeksuell helsepilot\u00bb Overordnede m\u00e5l: \u2022 Prosjektet vil bidra til \u00e5 gi papirl\u00f8se migranter helsehjelp de har rett til if\u00f8lge lovverk og konvensjoner ved at det ved prosjektslutt eksisterer som et lavterskel tilbud for pasientene i kommunal regi. \u2022 Prosjektet har som m\u00e5l \u00e5 etablere og utvikle samarbeid med kommunale helseinstanser i Oslo og Bergen, for \u00e5 ivareta papirl\u00f8se migranters helserettigheter og tilgang til helsehjelp for seksuell og reproduktiv helse. \u2022 Bidra til et godt samarbeid mellom prim\u00e6r- og spesialisthelsetjenesten hvor pasienten er i fokus. \u2022 Helsesentrene vil videref\u00f8re sitt tilbud gjennom veiledning, henvisning og brobygging for pasienter som vi kommer i kontakt med. \u2022 Dokumentere prosjektet og formidle erfaringen for \u00e5 skape endring p\u00e5 regionalt og nasjonalt niv\u00e5, i samarbeid med etablerte allianser. Graviditet/f\u00f8dsel/barsel/familieplanlegging: Problemstilling: Papirl\u00f8se kvinner mangler tilgang til legehjelp i svangerskapet, til blant annet rekvirering av blodpr\u00f8ver. Det er frivillige leger som gj\u00f8r dette i dag. Legen som brukes m\u00e5 ha journalsystemet som er kompatibelt med helsestasjoner sitt. Det finnes ingen god oppf\u00f8lging etter abort/f\u00f8dsel; samtale om familieplanlegging, tilbud om gratis prevensjon og GU ved behov. Mange av v\u00e5re brukere har sv\u00e6rt d\u00e5rlig r\u00e5d, og lever ofte i s\u00e5rbare situasjoner. Tiltak: \u2022 Kommunal legeoppf\u00f8lging av gravide i svangerskapet. Journalsystemet m\u00e5 v\u00e6re kompatibelt med det p\u00e5 Helsestasjonene. \u2022 Oppf\u00f8lging av gravide hos jordmor p\u00e5 Helsestasjon (dette fungerer godt i dag), men det trengs retningslinjer for jordm\u00f8drene ang. hvordan de kartlegger s\u00e5rbarhet/betalingsevne, hvilken lege som skal brukes etc. \u2022 Sikre 6 ukers kontroll som inkluderer samtale om prevensjon, GU ved behov og tilbud om gratis prevensjon, samt kartlegging av familiesituasjon og s\u00e5rbarhetsfaktor. \u2022 Kommunale tjenester for \u00e5 styrke familier i s\u00e5rbare situasjoner m\u00e5 iverksettes. Fakturering etter unders\u00f8kelser, f\u00f8dsel og behandling i spesialisthelsetjenesten Problemstilling: Papirl\u00f8se kvinner f\u00e5r tilsendt regninger, full pris, for ultralyd unders\u00f8kelser, aborter og f\u00f8dsler. Dette skremmer mange kvinner fra \u00e5 bruke de offentlige tjenestene. Byr\u00e5d for eldre, helse og innbyggertjenester i Oslo sendte brev til OUS 3/7 om at papirl\u00f8se skal forsk\u00e5nes mot fakturering ved behandling p\u00e5 sykehus. Tiltak: \u2022 Bergen kommune bidrar i samtaler med Helse Bergen, med det form\u00e5l at s\u00e5rbare papirl\u00f8se ikke faktureres for f\u00f8dsels- og graviditetsrelaterte helsetjenester. \u2022 Utarbeide standard rutiner for hvordan avdekke at man har med en s\u00e5rbar papirl\u00f8se \u00e5 gj\u00f8re. Kan faktura merkes med \u00abikke betalingsevne\u00bb, eller kun en liten egenandel. Kan s\u00e5rbare gravide papirl\u00f8se f\u00e5 betalingsfritak p\u00e5 linje med norske statsborgere? Hvordan kan eventuelt faktura krediteres i ettertid? Abort og prevensjon: Problemstillinger: Mange av v\u00e5re brukere har sv\u00e6rt d\u00e5rlig r\u00e5d. Aborttallene er h\u00f8ye i noen av v\u00e5re m\u00e5lgrupper. Personer som selger seksuelle tjenester trenger tilbud innen kort tid, fordi de er mye p\u00e5 reise. Papirl\u00f8se har ikke tilgang p\u00e5: \u2022 \u00e5 f\u00e5 satt langtidsvirkende prevensjon. \u2022 gratis langtidsvirkende prevensjon. \u2022 gynekologiske unders\u00f8kelser hos lege eller jordmor. Tiltak: \u2022 Ressurser til at kommunale tjenester og Amathea kan gi et godt tilbud knyttet til oppf\u00f8lging etter abort, inkludert tilbud om prevensjon og GU ved behov. \u2022 Vi anbefaler \u00e5 gi gratis langtidsvirkende prevensjon til deler av m\u00e5lgruppene, for \u00e5 f\u00e5 ned aborttall. \u2022 Eget kommunalt tilskudd/pott til \u00e5 dekke prevensjon for papirl\u00f8se SOI-testing: Problemstilling: Gratis testing for seksuelt overf\u00f8rbare infeksjoner (SOI) og gratis behandling finnes p\u00e5 SOI klinikken p\u00e5 Haukeland sykehus. Vanligvis f\u00f8lger Nadheim/HS sender/f\u00f8lger til SOI klinikker, og kontakter infeksjonsavdelingen HUS for \u00e5 f\u00e5 tilgang til laboratorieanalyser. Imidlertid har Helsesenteret og Nadheim og Amathea brukere som av ulike \u00e5rsaker ikke \u00f8nsker \u00e5 bruke SOI klinikken. Det m\u00e5 ogs\u00e5 v\u00e6re mulig for dem \u00e5 teste seg. Overlegen p\u00e5 SOI-klinikken har gjentatte ganger utrykt at det ikke \u00f8nskes et slikt samarbeid rundt lavterskel SOI-tester, verken med Helsesenteret eller med Amathea. Til informasjon s\u00e5 legger OUS til rette for et slikt samarbeid i Oslo. Tiltak: \u2022 Det er \u00f8nskelig \u00e5 f\u00e5 til en ordning med lavterskel SOI testing hos Helsesenteret og Amathea, etter modell fra samarbeid mellom OUS og ideell sektor i Oslo. \u2022 Kan Bergen kommune arrangere et m\u00f8te med SOI-klinikken og ideell sektor, for \u00e5 \u00f8ke forst\u00e5else av hvem testene vil n\u00e5, og hva vi \u00f8nsker med et slikt tilbud av tester. \u2022 Tilgang p\u00e5 lege som kan f\u00f8lge opp etter positive SOI tester Cellepr\u00f8ve/mammografi Problemstilling: Pr i dag har ikke papirl\u00f8se kvinner tilgang til \u00e5 forebygge livmorhalskreft og brystkreft. Tiltak: \u2022 Vi anbefaler at papirl\u00f8se kvinner f\u00e5r tilgang til screeningprogrammene cellepr\u00f8ver av livmorhalsen og mammografi. \u2022 Sikre tilgang p\u00e5 informasjon og test til alle Vaksiner: Problemstilling: Hvordan sikre god vaksinering av alle papirl\u00f8se kvinner. Tiltak: \u2022 Kommunale tjenester b\u00f8r sikre god forebygging av smitte ved \u00e5 tilby lavterskel vaksinering. Vennlig hilsen Edle \u00d8rvig, daglig leder i Bergen sanitetsforening Kristin Nordvik, tiltaksleder i Nadheim, Kirkens Bymisjon Katrine Meisfjord, tiltaksleder p\u00e5 Helsesenteret for papirl\u00f8se migranter, Kirkens Bymisjon Marit Stene Severinsen, jordmor p\u00e5 Helsesenteret i Oslo, ansatt i Oslo kommune Andrea Skaarer Kreutz, Daglig leder Amathea "
}