{
  "dokument_id": "6374881c-332a-51c4-af87-b956cdb27862",
  "doc_type": "case_attachment",
  "kommune": 4601,
  "tittel": "H\u00f8ringsnotat -VIDs strategi 2028 Engasjert for mennesket - lokalt og globalt. 30.08",
  "url": "https://bergen.kommune.no/politikere-utvalg/api/fil/bk360/11061285/Horingsnotat-VIDs-strategi-2028-Engasjert-for-mennesket-lokalt-og-globalt-30-08",
  "tekst": "Strategi 2028: Engasjert for mennesket \u2013 lokalt og globalt Bakgrunn og universitetssatsning VIDs har siden 1843 gjennom kompetansebygging og kunnskapsutvikling v\u00e6rt engasjert for \u00e5 gi enkeltmennesker bedre liv og bidra til sosial b\u00e6rekraft, i Norge og internasjonalt. VID har gjennom hele sin historie v\u00e6rt preget av pion\u00e9r\u00e5nd og utviklingsvilje for \u00e5 bygge institusjoner, organisasjoner og nye tjenestetilbud i helse- og velferdssektoren, i kirken og sivilsamfunnet for \u00f8vrig, med et s\u00e6rlig fokus p\u00e5 mennesker i utfordrende livssituasjoner. VID vitenskapelige h\u00f8gskole ble etablert 1. januar 2016 av tidligere h\u00f8gskoler med en verdibasert og kirkelig tilknytning for \u00e5 utvikle en b\u00e6rekraftig, fremtidsrettet og uavhengig institusjon med h\u00f8ye faglige ambisjoner. VID har gjennom ytterligere fusjoner, virksomhetsoverdragelser og desentraliserte satsninger i 2018-2020 vokst b\u00e5de i faglig bredde og geografisk nedslagsfelt. Strategiplanen for 2018-2028 ba VID vurdere \u00e5 arbeide for \u00e5 bli et verdibasert universitet, med basis i den kirkelige og diakonale tradisjon VID tilh\u00f8rer og i allmenne akademiske verdier og idealer. H\u00f8gskolestyret besluttet v\u00e5ren 2021 at VID skal arbeide for akkreditering som universitet. Strategiplanen for 2022\u20132024 beskrev den f\u00f8rste av to hovedfaser i denne satsningen. Strategiplanen for perioden 2025-2028 legger til grunn at VID i 2025 s\u00f8ker om \u00e5 bli akkreditert som universitet. Samfunnsoppdrag VID er engasjert i utdanning, forskning og faglig utviklingsarbeid p\u00e5 h\u00f8yt internasjonalt niv\u00e5. N\u00e6r samhandling med arbeidslivet og det sivile samfunnet lokalt, regionalt, nasjonalt og internasjonalt, er en forutsetning for v\u00e5rt arbeid. VID utdanner kunnskapsrike, reflekterte og modige profesjonsut\u00f8vere og kandidater innenfor helse- og sosialvitenskap, teologi, diakoni og samfunnsvitenskap og har fokus p\u00e5 sosial ulikhet og mennesker i s\u00e6rlig utfordrende livssituasjoner. Motto Engasjert for mennesket \u2013 lokalt og globalt M\u00e5lbilde for 2028 I 2028 er VID et verdibasert universitet som \u2022 tilbyr utdanning og forskning som holder h\u00f8y internasjonal kvalitet og har en tydelig verdiprofil \u2022 skaper muligheter for nye former for samhandling med samfunns- og arbeidslivet som bidrar til innovasjon og nyskaping for \u00e5 l\u00f8se store samfunnsutfordringer, utvikle nye studietilbud og stimulere til ny forskningsaktivitet \u2022 gjennom utdanning og forskning tar ansvar for en b\u00e6rekraftig utvikling med mindre ulikhet og mer sosial b\u00e6rekraft, b\u00e5de i Norge og internasjonalt \u2022 legger vekt p\u00e5 milj\u00f8messig b\u00e6rekraft i driften av virksomheten, og fortsetter reduksjonen av klimautslippene \u2022 tar st\u00f8rre plass i samfunnet med utgangspunkt i v\u00e5re fagomr\u00e5der og i de regioner vi er lokalisert, og blir bedre kjent for nye m\u00e5lgrupper og p\u00e5 nye arenaer \u2022 har levende og attraktive campuser som skaper et godt student- og arbeidsmilj\u00f8 og arenaer for engasjerende samfunnsdebatter \u2022 gir alle ansatte gode utviklingsmuligheter \u2022 har gjennom videre utvikling av v\u00e5r digitale kompetanse og digitaliseringsprosesser bidratt til bedring av intern samhandling, oppgavel\u00f8sning og styrket IT-sikkerheten, samt styrket tilgjengeligheten av utdanningstilbudet og studentenes digitale l\u00e6ringsmilj\u00f8 \u2022 deltar aktivt i nettverk, klynger og annet samarbeid som fremmer samhandling og innovasjon, s\u00e6rlig med kommuner, helseforetak, andre universiteter og h\u00f8gskoler, v\u00e5re eiere og deres virksomheter og andre ideelle akt\u00f8rer \u2022 er anerkjent nasjonalt og internasjonalt innenfor utdanning og forskning og evne til nyskaping Verdigrunnlag Alle mennesker er f\u00f8dt frie og med en iboende verdighet og ukrenkelig verdi. Alle mennesker skal derfor behandles med respekt og omsorg. V\u00e5r diakonale tradisjon1 utfordrer oss til nestekj\u00e6rlighet, inkluderende fellesskap, vern om skaperverket og kamp for rettferdighet. VID skal fremme en kultur blant b\u00e5de studenter og ansatte for \u00e5penhet og bevissthet om egen tro, eget livssyn og egne verdier, og respekt for andres kultur, tro og verdier. VID utdanner studenter til \u00e5 ta i bruk ny kunnskap for \u00e5 bidra til bedre liv for enkeltmennesker og et mer b\u00e6rekraftig samfunn. V\u00e5re studenter utdannes til \u00e5 kunne h\u00e5ndtere usikkerhet i en verden i endring og til \u00e5 styrke demokratiske prosesser gjennom kunnskapsformidling, kritisk tenkning og ytringsfrihet. VIDs verdigrunnlag kan sammenfattes i verdiene: \u2022 Respektfull \u2022 Solidarisk \u2022 Kritisk reflekterende 1 Se Den norske kirkes definisjon av diakoni, https://www.kirken.no/diakoni. For strategiperioden 2025-2028 vil VID ha f\u00f8lgende satsningsomr\u00e5der: Samfunnsviktige utdanninger VIDs utdanninger bidrar til \u00e5 danne, utdanne og utruste mennesker gjennom hele deres livsl\u00f8p. V\u00e5re kandidater skal gj\u00f8res i stand til \u00e5 m\u00f8te fremtidens utfordringer som medborgere, profesjonsut\u00f8vere og yrkesut\u00f8vere med forskningsbasert kunnskap, evne til nyskaping og med forankring i v\u00e5re levende institusjonsverdier. VIDs kvalitetsarbeid skal stimulere til en kvalitetskultur og videreutvikle kvaliteten i hele studieportef\u00f8ljen og legge til rette for et godt samarbeid mellom ansatte og studenter. VID skal i perioden 2025-2028 \u2022 gi forskningsbasert undervisning av h\u00f8y internasjonal kvalitet og styrke studentenes dannelsesprosesser og evne til etisk og kritisk refleksjon \u2022 tilby en samlet og b\u00e6rekraftig studieportef\u00f8lje som er relevant og fleksibel for \u00e5 m\u00f8te samfunnets sammensatte og tverrfaglige utfordringer, i n\u00e6r samhandling med samfunns- og arbeidslivet \u2022 ha forankret alle utdanninger i FNs b\u00e6rekraftsm\u00e5l, samt styrke de globale perspektivene og utvekslingsmulighetene i utdanningene i samarbeid med v\u00e5re internasjonale samarbeidspartnere \u2022 videreutvikle undervisernes pedagogiske kompetanse i alle vitenskapelige stillingskategorier, og utvikle studentenes digitale l\u00e6ringsmilj\u00f8 \u2022 legge til rette for at alle studenter, uavhengig av forutsetninger og funksjonsevne, gis gode muligheter til \u00e5 bli faglig utfordret, gjennomf\u00f8re sine studier og oppleve faglig vekst \u2022 sikre god og bred rekruttering av studenter Forsterket forskningsinnsats VIDs forskningsinnsats skal bidra til \u00e5 m\u00f8te samfunnsutfordringer innenfor v\u00e5re fagomr\u00e5der. Dette gjelder b\u00e5de grunnleggende og anvendt forskning. VID har en s\u00e6rlig sterk forskningsprofil innen praksisrelevant forskning, mangfold, sosial ulikhet, personer i utfordrende livssituasjoner og global kristendom. VIDs forskningsbidrag skal gi grunnlag for samarbeid om innovasjon. VID skal i perioden 2025-2028 \u2022 utvikle og prioritere tverrfaglig forskning som bidrar til \u00e5 l\u00f8se samfunnsutfordringer nasjonalt og globalt, og som styrker utdanningene \u2022 styrke v\u00e5r forskningsprofil gjennom \u00f8kt internasjonalt forskningssamarbeid og gjennom videreutvikling av forskningsgruppene for \u00e5 bygge flere milj\u00f8er som er internasjonalt ledende \u2022 styrke arbeidet med eksterne inntekter og prioritere s\u00f8knader rettet mot Norges forskningsr\u00e5d og EU for \u00e5 \u00f8ke tilslagene \u2022 videreutvikle arbeidet med forskningsetikk og integritet i forskningen, inkludert arbeidet med en forsvarlig bruk av kunstig intelligens i forskning \u2022 tilby gode vilk\u00e5r for forskning, inkludert sammenhengende tid til forskning og strukturerte karrierel\u00f8p for vitenskapelige ansatte p\u00e5 ulike stadier av karrieren \u2022 styrke arbeidet med formidling av forskningsresultater for \u00e5 synliggj\u00f8re samfunnsbidrag, ta ny kunnskap i bruk og gi muligheter for innovasjonsbidrag innenfor v\u00e5re prioriterte fagomr\u00e5der, s\u00e6rlig sosial innovasjon Attraktiv, synlig og b\u00e6rekraftig VID skal v\u00e6re et trygt og attraktivt sted \u00e5 studere og arbeide. VID verdsetter faglig engasjement, kvalitetsbevissthet, trygghet til \u00e5 ytre seg, mangfold, kollegial samhandling og godt lederskap. VID skal i strategiperioden sikre langsiktig \u00f8konomisk b\u00e6rekraft og evne til satsninger i tr\u00e5d med strategien. VID skal i perioden 2025-2028 \u2022 arbeide for et godt og helsefremmende l\u00e6rings- og arbeidsmilj\u00f8 hvor studenter og ansatte opplever faglige utfordringer, fellesskap, arbeidsglede, lik tilgang til deltakelse og muligheter for utvikling av egen kompetanse \u2022 utvikle seg videre som et sterkt, verdibasert universitet, gjerne i samarbeid med andre UH-institusjoner \u2022 ha gjennomf\u00f8rt en omstilling som gir VID langsiktig \u00f8konomisk b\u00e6rekraft og som samtidig sikrer h\u00f8y kvalitet i VIDs forskningssatsninger, utdanningstilbud og administrasjon, samt handlingsrom for fremtidige satsninger \u2022 sikre tilstrekkelig kompetanse og utviklingsevne innenfor bruk av ny teknologi og god h\u00e5ndtering av sikkerhet og risiko i hele virksomheten \u2022 legge til rette for fortsatt godt samarbeid med studentdemokratiet og arbeidstakerorganisasjonene \u2022 redusere klimafotavtrykket i alle deler av virksomheten og gj\u00f8re det enklere for den enkelte student og ansatte \u00e5 ta gode klimavalg \u2022 styrke arbeidet med norsk fagspr\u00e5k, parallelspr\u00e5klighet og klarspr\u00e5k. \u2022 styrke VIDs politiske p\u00e5virkningsarbeid, v\u00e6re en tydelig stemme i den offentlige debatt og skaper arenaer for samfunnsviktig diskusjon "
}