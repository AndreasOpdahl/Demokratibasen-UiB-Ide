{
  "dokument_id": "7686c965-4d80-55e4-8681-c417fe83b0d3",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 47 fra Joel Ysteb\u00f8 (KrF) til byr\u00e5d for n\u00e6ring, kultur og idrett Reidar Digranes vedr str\u00f8mst\u00f8tte til Den norske kirke",
  "url": "https://bergen.kommune.no/politikere-utvalg/api/fil/bk360/10395714/Svar-pa-skriftlig-sporsmal-nr-47-fra-Joel-Ystebo-KrF-til-byrad-for-naering-kultur-og-idrett-Reidar-Digranes-vedr-stromstotte-til-Den-norske-kirke",
  "tekst": " BNKI - stab Til Intern korrespondanse Bystyrets kontor V\u00e5r referanse: 2024/75323-3 Saksbehandler: Gerd Nilsen Fra Dato: 21. mai 2024 Byr\u00e5d for n\u00e6ring, kultur og idrett Svar p\u00e5 skriftlig sp\u00f8rsm\u00e5l nr. 47 fra Joel Ysteb\u00f8 (KrF) til byr\u00e5d for n\u00e6ring, kultur og idrett Reidar Digranes vedr str\u00f8mst\u00f8tte til Den norske kirke Mens privatpersoner, frivillige lag og foreninger og organisasjoner, religi\u00f8se forsamlinger utenfor Den norske kirke mottar str\u00f8mst\u00f8tte fra staten, har staten v\u00e6rt klare p\u00e5 at det er kommunene som har ansvar for \u00e5 gi ekstra str\u00f8mst\u00f8tte til Den norske kirke. Dette har blitt beskrevet i diverse skriv fra Barne- og familiedepartementet. I Revidert nasjonalbudsjett 2023 st\u00e5r det veldig klart: \u00abkommunene kompenseres for \u00e5 dekke \u00f8kte kostnader i egen organisasjon og i ivaretakelse av deres ansvar for \u00e5 dekke bl.a. driftsutgifter for kirkene\u00bb. I 2022 og i f\u00f8rste tertial 2023 dekket Bergen kommune Bergen kirkelige fellesr\u00e5d sine merkostnader med str\u00f8m. Fellesr\u00e5det p\u00e5 sin side lovet \u00e5 jobbe aktivt for \u00e5 redusere str\u00f8mforbruket. I siste budsjettrevisjon i 2023 lot Bergen kommune v\u00e6re \u00e5 f\u00f8lge opp tidligere praksis med \u00e5 gi str\u00f8mst\u00f8tte, p\u00e5 tross av meldingen i revidert nasjonalbudsjett. N\u00e5 etterlyser Bergen Kirkelige Fellesr\u00e5d svar p\u00e5 hva som skjer med str\u00f8mst\u00f8tten i 2024. Finansdepartementet har sl\u00e5tt det klart fast at statens str\u00f8mst\u00f8tteordning fortsetter i 2024 og 2025. Ansvaret for str\u00f8mst\u00f8tte til Den norske kirke forblir imidlertid kommunens ansvar. Bergen kirkelige fellesr\u00e5d hadde saken til behandling p\u00e5 sitt m\u00f8te 5.mars, og vedtok der bl.a. f\u00f8lgende: Kirken i Bergen gj\u00f8r en rekke tiltak for \u00e5 redusere str\u00f8mforbruket, b\u00e5de p\u00e5 den tekniske siden og p\u00e5 den organisatoriske. Samtidig har kirken et oppdrag om \u00e5 samle mennesker \u2013 til seremonier, til sosiale samlinger, til kulturelle samlinger, til diakonale tiltak, til barne- og ungdomsarbeid m.m. Manglende str\u00f8mst\u00f8tte vil g\u00e5 ut over dette arbeidet. Manglende str\u00f8mst\u00f8tte vil ogs\u00e5 g\u00e5 ut over ivaretakelsen av kirkebyggene, siden merkostnadene med str\u00f8m delvis vil m\u00e5tte finansieres med bortfall av n\u00f8dvendig vedlikehold. Sp\u00f8rsm\u00e5let er: Vil byr\u00e5det finne de n\u00f8dvendige midlene til \u00e5 gi Bergen kirkelige fellesr\u00e5d en fortsatt str\u00f8mst\u00f8tte, og sikre at en ordning for dette formidles snarest til fellesr\u00e5det, slik at en har den n\u00f8dvendige forutsigbarheten i deres viktige arbeid for byens befolkning. Svar fra byr\u00e5den: Byr\u00e5den er, som f\u00f8lge av dialog med Bergen kirkelige fellesr\u00e5d (BKF), kjent med fellesr\u00e5det sine merkostnader til str\u00f8m. Byr\u00e5den er ogs\u00e5 kjent med gode str\u00f8msparetiltak som er iverksatt for \u00e5 begrense kostnadene. BKF tar utgangspunkt i gjennomsnittet av str\u00f8mkostnadene de 3 siste \u00abnormal\u00e5rene\u00bb 2019- 2021, og ber om \u00e5 f\u00e5 dekket kostnader ut over dette. P\u00e5 dette grunnlag har BKF for 1. tertial 2024 bedt om str\u00f8mst\u00f8tte p\u00e5 1,45 millioner kroner. Innspillet fra BKF inng\u00e5r i arbeidet med revidert budsjett. Reidar Digranes - Byr\u00e5d for n\u00e6ring, kultur og idrett Dokumentet er godkjent elektronisk. "
}