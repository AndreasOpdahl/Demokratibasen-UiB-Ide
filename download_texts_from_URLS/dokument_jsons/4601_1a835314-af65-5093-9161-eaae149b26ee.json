{
  "dokument_id": "1a835314-af65-5093-9161-eaae149b26ee",
  "doc_type": "case_presentation",
  "kommune": 4601,
  "tittel": "Vilk\u00e5r for uteservering p\u00e5 Torgallmenningen 2024",
  "url": "https://bergen.kommune.no/politikere-utvalg/api/fil/bk360/10321451/Framstilling-Vilkar-for-uteservering-pa-Torgallmenningen-2024",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/47712-3 Vilk\u00e5r for uteservering p\u00e5 Torgallmenningen 2024 Hva saken gjelder: Saken gjelder vilk\u00e5r for uteservering p\u00e5 Torgallmenningen for sesongen 2024. Bakgrunnen for saken er bystyrets vedtak i sak 121/23, hvor bystyret blant annet fattet vedtak om: \u00ab3. Bystyret ber byr\u00e5det tilrettelegge for uteservering p\u00e5 Torgallmenningen for 2023- sesongen.\u00bb Bymilj\u00f8etaten har evaluert uteserveringen p\u00e5 Torgallmenningen i sesongen 2023. Det er \u00f8nskelig \u00e5 fortsette \u00e5 tilby uteservering p\u00e5 Torgallmenningen ogs\u00e5 i 2024. Bymilj\u00f8etaten og Kontor for skjenkesaker har f\u00e5tt i oppdrag \u00e5 utarbeide forslag til vilk\u00e5r for uteservering, og denne saken omhandler vilk\u00e5rene som foresl\u00e5s. Fagetatens vurdering og anbefaling: Torgallmenningen er delt inn i tre ulike utleiefelt, se vedlagte kartskisser. For uteservering er det utleiefelt 1 ved Sj\u00f8mannsmonumentet og utleiefelt 3 ved Narvesen (nedre del av Torgallmenningen) som er aktuelt. Det er noen ulike hensyn som gj\u00f8r seg gjeldende ved de respektive utleiefeltene. Det vil fremg\u00e5 i det f\u00f8lgende. Aktuelle akt\u00f8rer: Det er serveringssteder som har n\u00e6rhet til uteserveringsarealet p\u00e5 Torgallmenningen som kan v\u00e6re aktuelle s\u00f8kere for uteservering. Det forutsettes videre at gjestene p\u00e5 uteserveringen f\u00e5r tilgang til serveringsstedets toaletter, noe som tilsier at toalettene m\u00e5 v\u00e6re innenfor rimelig avstand. N\u00e5r det gjelder utleiefelt 1 ved Sj\u00f8mannsmonumentet ser en p\u00e5 denne bakgrunn, i hovedsak for seg de samme akt\u00f8rene som i fjor, men et f\u00e6rre antall akt\u00f8rer p\u00e5 et mer begrenset areal. Er det mer enn tre aktuelle akt\u00f8rer som s\u00f8ker om uteservering p\u00e5 utleiefelt 1, avgj\u00f8res tildeling etter loddtrekning. N\u00e5r det gjelder utleiefelt 3 p\u00e5 nedre del av Torgallmenningen ved Narvesen, er det kun Hotel No13 og Villa Paradiso som er aktuelle kandidater. Disse akt\u00f8rene kan f\u00e5 leie samme areal som i 2023. Tidsrom: Serveringstedene kan leie areal til uteservering i perioden 9. juni \u2013 31. august, med noen unntak. I forkant og etterkant av denne perioden er det st\u00f8rre arrangement p\u00e5 Torgallmenningen, som gj\u00f8r at det ikke kan leies ut til uteservering. I begynnelsen av august er Torgallmenningen reservert til Regnbuedagene i Bergen og Jernbanens musikkorps til 8. juni. I september har Matfestivalen reservert plassen i perioden 2. \u2013 9. september. Dersom 1 det blir endringer i planene til Matfestivalen, kan det etter avtale \u00e5pnes opp for uteservering noen dager inn i september. I perioden 31. juli \u2013 4. august er arealet p\u00e5 utleiefelt 1 reservert til Bergen Spillfestival. Arealet kan derfor ikke benyttes til uteservering i dette tidsrommet. Studentorganisasjonen Sammen har s\u00f8kt om \u00e5 leie uteserveringsarealet ved Narvesen i perioden 12. \u2013 19. august i forbindelse med Velkomstuken. Bymilj\u00f8etaten vil pr\u00f8ve \u00e5 finne annet egnet sted til Sammen, men dersom dette ikke lykkes vil det ikke bli uteservering ved Narvesen i dette tidsrommet. St\u00f8rrelse p\u00e5 utleiefelt: Utleiefelt 1 kan benyttes til uteservering, med noen begrensninger i forhold til fjor\u00e5rets uteservering. Det skal v\u00e6re 5 meters avstand til Sj\u00f8mannsmonumentet og 1,5 meters gangpassasje mellom akt\u00f8rene. Det blir ikke uteservering p\u00e5 sidene av Sj\u00f8mannsmonumentet. Arealet p\u00e5 utleiefelt 1 fordeles likt p\u00e5 tre akt\u00f8rer, med et areal p\u00e5 ca. 106 kvadratmeter per akt\u00f8r, jf. vedlegg 2. Utleiefelt 3 ved Narvesen videref\u00f8res med samme areal som i fjor. M\u00f8blering: All m\u00f8blering skal ryddes bort utenom \u00e5pningstidene. Serveringssteder som innvilges uteservering p\u00e5 Torgallmenningen skal samarbeide om valg av helhetlige og estetisk gode l\u00f8sninger for fargebruk, parasoller og \u00f8vrig m\u00f8blement. Det tillates bruk av parasoller. Alternative fargekoder for parasoller finnes i \u00abRetningslinjer for uteservering p\u00e5 offentlig grunn i Bergen sentrum\u00bb. Leiepris: I prislisten for leie av areal til uteservering er det kun priser for halv\u00e5r og hel\u00e5rsleie. P\u00e5 Torgallmenningen er det kun aktuelt med uteservering for en kortere periode, s\u00e5 leieprisen m\u00e5 derfor regnes ut p\u00e5 annen m\u00e5te. Torgallmenningen ligger i \u00abIndre kjerne\u00bb og har en kvadratmeterpris p\u00e5 kr. 1 760, - for halv\u00e5rsleie med skjenkebevilling. Siden leieperioden er betydelig under et halvt \u00e5r, beregnes prisen per dag. Leieprisen blir da kr. 9,67 per dag per kvadratmeter. For \u00f8vrig viser Bymilj\u00f8etaten til gjeldende retningslinjer for uteservering p\u00e5 offentlig grunn i Bergen. Bymilj\u00f8etaten anbefaler at det leies ut areal til uteservering p\u00e5 Torgallmenningen p\u00e5 f\u00f8lgende vilk\u00e5r: 1. Serveringssteder med n\u00e6rhet til Torgallmenningen, og rimelig avstand til toaletter kan s\u00f8ke om uteservering. 2. Utleieperioden er fra 9.juni \u2013 31. august med noen unntak. 3. Utleiefelt 1 leies ut til tre akt\u00f8rer i samsvar med vedlagte kartskisse. 4. Dersom det er flere enn 3 kvalifiserte s\u00f8kere, avgj\u00f8res tildelingen etter loddtrekning. 5. Hotel No13 og Villa Paradiso kan leie samme areal som i 2023. 6. All m\u00f8blering skal ryddes bort utenom \u00e5pningstidene 7. Serveringsstedene skal samarbeide om valg av helhetlige og estetisk gode l\u00f8sninger for fargebruk, parasoller og \u00f8vrig m\u00f8blement. 8. Det tillates bruk av parasoller. 9. Leieprisen settes til kr. 9,67 per dag per kvadratmeter. 10. Gjeldende retningslinjer for uteservering p\u00e5 offentlig grunn i Bergen skal f\u00f8lges. 2 \u00d8konomiske konsekvenser: Omregning av halv\u00e5rsleie til dagleie per kvadratmeter er i tr\u00e5d med bystyrets vedtatte pris for leie av areal med skjenkebevilling i Indre kjerne. Merinntekter for kommunen vil bero p\u00e5 leieperiode. Byr\u00e5dens vurdering og anbefaling/konklusjon: Byr\u00e5d for byutvikling viser til Bymilj\u00f8etatens fagnotat datert 23. april 2024, og slutter seg til de vurderinger og prinsipper som fremkommer. Det foresl\u00e5tte vilk\u00e5rene for utleie av areal til uteservering p\u00e5 Torgallmenningen bygger p\u00e5 erfaringene fra fjor\u00e5rets pr\u00f8veperiode. Etter byr\u00e5dens mening er begrensningen av areal og akt\u00f8rer p\u00e5 utleiefelt 1 n\u00f8dvendig for \u00e5 hensynta framkommeligheten for fotgjengere og tilgangen til Sj\u00f8mannsmonumentet. Monumentet blir mye brukt til lek og som sitteplass, men var lite attraktivt til dette form\u00e5let grunnet kort avstand til uteserveringen. Renhold og drift av monument og fontene ble ogs\u00e5 problematisk p\u00e5 grunn av uteserveringen, og vannet ble grumsete. Byr\u00e5den mener imidlertid at det er plass til fire akt\u00f8rer i utleiefelt 1 innenfor samme areal som Bymilj\u00f8etaten foresl\u00e5r. Det betyr ca 80 m2 per akt\u00f8r. Byr\u00e5den anbefaler p\u00e5 denne bakgrunn at byr\u00e5det vedtar de foresl\u00e5tte vilk\u00e5rene for utleie av areal p\u00e5 Torgallmenningen til uteservering for sesongen 2024. Vedtakskompetanse: Byr\u00e5dets fullmakter \u00a7 2.4 vedtatt av bystyret 16.12.2020 i sak 378/20: \u00a7 2.4 Driftsansvar Byr\u00e5det har ansvar og myndighet til \u00e5 forest\u00e5 den l\u00f8pende drift av kommunens virksomhet. Byr\u00e5d for byutvikling innstiller til byr\u00e5det \u00e5 fatte f\u00f8lgende vedtak: Byr\u00e5det vedtar f\u00f8lgende vilk\u00e5r utleie av areal til uteservering p\u00e5 Torgallmenningen 2024: 1. Serveringssteder med n\u00e6rhet til Torgallmenningen, og rimelig avstand til toaletter kan s\u00f8ke om uteservering. 2. Utleieperioden er fra 9.juni \u2013 31. august med noen unntak. 3. Utleiefelt 1 leies ut til fire akt\u00f8rer i samsvar med vedlagte kartskisse. 4. Dersom det er flere enn fire kvalifiserte s\u00f8kere, avgj\u00f8res tildelingen etter loddtrekning. 5. Hotel No13 og Villa Paradiso kan leie samme areal som i 2023. 6. All m\u00f8blering skal ryddes bort utenom \u00e5pningstidene. 7. Serveringsstedene skal samarbeide om valg av helhetlige og estetisk gode l\u00f8sninger for fargebruk, parasoller og \u00f8vrig m\u00f8blement. 8. Det tillates bruk av parasoller. 9. Leieprisen settes til kr. 9,67 per dag per kvadratmeter. 10. Gjeldende retningslinjer for uteservering p\u00e5 offentlig grunn i Bergen skal f\u00f8lges. Dato: 7. mai 2024 3 Christine Kahrs Byr\u00e5d for byutvikling Dokumentet er godkjent elektronisk. Vedlegg: 1. Fagnotat, datert 23.april 2024, med f\u00f8lgende vedlegg: 2. Kartskisse uteservering ved Narvesen 3. Kartskisse uteservering utleiefelt 1 4 "
}