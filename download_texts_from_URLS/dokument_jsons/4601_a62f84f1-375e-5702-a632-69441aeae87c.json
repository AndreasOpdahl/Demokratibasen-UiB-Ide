{
  "dokument_id": "a62f84f1-375e-5702-a632-69441aeae87c",
  "doc_type": "case_minutes",
  "kommune": 4601,
  "tittel": "Saksprotokoll Bystyret, 19062024, Sak 200/24, Kommunale tjenester til papirl\u00f8se",
  "url": "https://bergen.kommune.no/politikere-utvalg/api/fil/bk360/10720310/Innstilling-vedtak-Kommunale-tjenester-til-papirlose",
  "tekst": "Kommunale tjenester til papirl\u00f8se Bergen bystyre behandlet saken i m\u00f8tet 19.06.2024 sak 200/24 og fattet f\u00f8lgende vedtak: 1. Bystyret vedtar kommunale tjenester til papirl\u00f8se slik det kommer frem av saksfremstillingen. 2. Tiltak som ikke kan gjennomf\u00f8res innenfor eksisterende budsjettrammer m\u00e5 vurderes i forbindelse med framtidige budsjettframlegg og rullering av handlings- og \u00f8konomiplan. Merknad Bystyret ber byr\u00e5det s\u00f8rge for at informasjon om hvilke lovp\u00e5lagte helsetjenester kommunen tilbyr papirl\u00f8se, ogs\u00e5 blir kjent hos private helseakt\u00f8rer i Bergen. Bergen bystyres behandling Eduardo Hans Andersen (A) ba om habilitetsvurdering til sak 200. Bakgrunnen er at han er ansatt i 50 % stilling i Kirkens Bymisjon. Kirkens Bymisjon har levert innspill til saken og hans leder der hadde innlegg i Utvalg for helse og sosial 5. juni da utvalget ga sin innstilling til bystyret (sak 61/24). Kirken Bymisjon driver Helsesenteret for papirl\u00f8se migranter. Vurdering av habilitet er gjort etter forvaltningsloven \u00a7 6 annet ledd. Bystyrets kontor legger til grunn at en vanlig ansatt som jobber i en bedrift/organisasjon som kan ha \u00f8konomiske interesser i en sak, ikke b\u00f8r anses inhabil s\u00e5 lenge den ansatte selv ikke har \u00f8konomiske eller \u00f8vrige direkte interesser knyttet til utfallet av behandlingen av saken. Saken er rettet mot de papirl\u00f8se, og bystyret kan ikke se at Kirkens Bymisjon har s\u00e6rlig \u00f8konomisk interesse i saken. Det er derfor en fjernere tilknytning enn utgangspunktet for habilitetsvurdering ved representanters ansettelsesforhold, og dette tilsier, sett sammen med at det ikke foreligger informasjon om personlige interesser for Andersen i denne saken, at det ikke er grunnlag for \u00e5 hevde \u00abs\u00e6rlige grunner\u00bb etter forvaltningslovens \u00a7 6 annet ledd i sak 200/24. P\u00e5 bakgrunn av dette kjente Bergen bystyre Andersen habil til \u00e5 delta i behandlingen av sak 200/24. F\u00f8lgende representanter tok ordet: Kjersti Pettersen (H), Eva Synn\u00f8ve Hagewick Steigen (A), Christian Emil Haugen (FrP), Diane Alexandra Berbain (SV), Christine Henriksen \u00d8degaard (MDG), Torstein Dahle (R), Per Erik G\u00e5skjenn (KrF), Even S\u00f8rland (A), Per-Arne Hvidsten Larsen (V), Fauzia Hussain Wiik (A) Forslag fremsatt i bystyret: Eva Synn\u00f8ve Hagewick Steigen (A) fremsatte p\u00e5 vegne av A f\u00f8lgende tilleggsforslag i 4 punkt: 1. Etter andre avsnitt side 5 i dokumentet: N\u00e5r vi ogs\u00e5 vet at mange i disse tre gruppene har opplevd traumer av ulik grad, er det viktig at vi gj\u00f8r det vi kan for \u00e5 ivareta dem mens de oppholder seg i Norge. 2. Nytt tiltak 3 form\u00e5l 1: Tilgjengeliggj\u00f8re informasjon om Bergen Helsehus legekontor p\u00e5 flere spr\u00e5k b\u00e5de muntlig og skriftlig. 3. Nytt tiltak 16 form\u00e5l 2: Bystyret ber byr\u00e5det sikre at det finnes et midlertidig botilbud for papirl\u00f8se som har behov for det, og at det er opplyst om tilbudet p\u00e5 ulike spr\u00e5k 4. Nytt tiltak form\u00e5l 4. Bystyret ber Byr\u00e5det sikre forutsigbar finansiering av de gode inkluderingstiltakene i regi av helsesenter for papirl\u00f8se, KIA Vest, Mennesker i limbo og Robin Hood huset slik at disse kan opprettholdes. Diane Alexandra Berbain (SV) fremsatte p\u00e5 vegne av SV f\u00f8lgende tilleggsforslag i 6 punkt: 1. Bystyret anerkjenner at det er et hovedproblem i dagens regelverk, at forskriften som regulerer rettighetene til personer uten lovlig opphold ikke gir rett til \u00abvanlige\u00bb helsetjenester som ikke er \u00f8yeblikkelig hjelp eller \u00abhelsehjelp som ikke kan vente\u00bb. Et stort problem er jo at denne gruppen venter med \u00e5 opps\u00f8ke helsetjenesten til de blir s\u00e5 d\u00e5rlige at de har rett til \u00f8yeblikkelig hjelp. Dette er en skadelig og uhensiktsmessig bruk av helsetjenesten, og p\u00e5f\u00f8rer folk un\u00f8dig lidelse. Tilgang til vanlige prim\u00e6rhelsetjenester er grunnpilaren i helsetjenesten, som ogs\u00e5 denne gruppen m\u00e5 ha rett til. Alle, b\u00e5de voksne og barn, m\u00e5 f\u00e5 rett til \u00e5 st\u00e5 p\u00e5 liste til fastlege. Forskriften er alts\u00e5 i strid med menneskerettslige krav. Bystyret anerkjenner at det ikke er forbudt \u00e5 yte mer enn det som f\u00f8lger av forskriften, nettopp for \u00e5 sikre ivaretakelse av menneskerettslige krav. Bystyret ber byr\u00e5det sikre retten til alle \u00e5 ha en fastlege/st\u00e5 p\u00e5 en fastlegeliste i v\u00e5r kommune. 2. Bystyret ber byr\u00e5det konkretisere hvem som skal ha ansvar for de foresl\u00e5tte tiltakene, presisere hvem som skal gi informasjon, sikre at hjelpen n\u00e5r frem og presisere hvem i kommunen som er kontakt for brukergruppene/ideell sektor. 3. Bystyret ber byr\u00e5det konkretisere hvem som skal ha ansvar for de foresl\u00e5tte tiltakene, presisere hvem som skal gi informasjon, sikre at hjelpen n\u00e5r frem og presisere hvem i kommunen som er kontakt for brukergruppene/ideell sektor. 4. Til form\u00e5l 2: a. Bystyret ber byr\u00e5det benytte seg av et samarbeid med Helsesenteret for papirl\u00f8se migranter mtp innf\u00f8ring av rutiner for betaling, gratis medisiner, ID registrering i helsevesenet osv. b. Bystyret ber byr\u00e5det om \u00e5 sikre at papirl\u00f8se uten bolig, inntekt og tilgang p\u00e5 mat og kl\u00e6r, tilbys et midlertidig botilbud. c. Bystyret ber byr\u00e5det avklare hvilken rolle og ansvar som ligger til ideell sektor og Helsesenteret for papirl\u00f8se migranter. 5. Bystyret bevilger kr. 600 000,- til Selvhjelp for innvandrere og flyktninger (SEIF). 6. Bystyret ber byr\u00e5det reversere budsjettkutt til Helsesenteret for papirl\u00f8se migranter i Bergen og bevilge 1 million kroner i 2024. Torstein Dahle (R) fremsatte p\u00e5 vegne av R f\u00f8lgende tilleggsforslag: Bystyret ber om at det v\u00e5ren 2025 avgis en s\u00e6rskilt statusmelding for de tiltakene som ble antatt \u00e5 kunne gjennomf\u00f8res innenfor eksisterende budsjettrammer. Merknader fremsatt i bystyret: Eva Synn\u00f8ve Hagewick Steigen (A) fremsatte p\u00e5 vegne av A f\u00f8lgende merknad: 2 Bystyret ber byr\u00e5det sikre at ansatte i relevante kommunale tjenester har n\u00f8dvendig kunnskap om lover og forskrifter til \u00e5 m\u00f8te og ivareta personer i denne gruppen. Diane Alexandra Berbain (SV) fremsatte p\u00e5 vegne av SV f\u00f8lgende merknad: Som reelt lavterskeltilbud mottar Selvhjelp for innvandrere og flyktninger (SEIF) mange henvendelser fra denne s\u00e5rbare og utsatte gruppen. SEIFs rolle som supplement og bindeledd til det kommunale hjelpeapparatet gj\u00f8r oss i stand til \u00e5 fange opp mange papirl\u00f8se og s\u00f8rge for at de f\u00e5r bistand til \u00e5 komme seg ut av en s\u00e5rbar situasjon og/eller s\u00f8ke en alternativ oppholdstillatelse i Norge. I forbindelse med tiltak 14 og 15 er det viktig og n\u00f8dvendig at lavterskeltilbud som SEIF Bergen inkluderes i informasjonsarbeidet rettet mot denne gruppen. Etter nesten 40 \u00e5rs grasrotarbeid vet vi at det er betraktelig enklere \u00e5 kontakte frivillige lavterskeltilbud enn offentlige instanser. Deres brede kompetanse, b\u00e5de n\u00e5r det gjelder det kommunale hjelpeapparatet og utlendingsforvaltningen, gj\u00f8r dem til en sentral akt\u00f8r i arbeidet med \u00e5 n\u00e5 ut med informasjon til papirl\u00f8se. SEIF har arbeidet systematisk mot \u00e6resrelatert vold og negativ sosial kontroll siden 1999 og har opparbeidet oss bred og solid kompetanse p\u00e5 dette feltet. De har ogs\u00e5 erfaring med papirl\u00f8se utsatt for denne problematikken. Som eksempel kan vi nevne kvinner av afrikansk opprinnelse med lang ulovlig oppholdstid i Norge. Felles for disse kvinnene er at de alle er kj\u00f8nnslemlestet f\u00f8r de kom til Norge. Grunnet langvarige helsekomplikasjoner har mange av disse kvinnene f\u00e5tt tilbud om gjen\u00e5pning og rekonstruksjon. P\u00e5 bakgrunn av dette har SEIF bist\u00e5tt disse kvinnene med \u00e5 fremme nye s\u00f8knader om opphold p\u00e5 selvstendig grunnlag og anf\u00f8rt hva de risikerer hvis de blir returnert til opprinnelseslandet. De har bist\u00e5tt disse kvinnene gjennom hele s\u00f8knadsprosessen og bidratt med relevant kunnskap ikke bare om fenomenet kj\u00f8nnslemlestelse, men ogs\u00e5 verdifull kunnskap om sosiale og kulturelle normer i de enkelte landene. Flere av de kvinnene de har bist\u00e5tt har f\u00e5tt beskyttelse i Norge etter \u00a7 28 bokstav a. Dette viser hvor viktig det er at SEIF blir inkludert som samarbeidspart i dette informasjonsarbeidet. Dette ogs\u00e5 for \u00e5 sikre rettsvernet til disse individene. Skeive papirl\u00f8se er ogs\u00e5 en gruppe som ofte blir oversett, men som SEIF ogs\u00e5 klarer \u00e5 fange opp. I samarbeid med den det gjelder finner vi muligheter for lovlig opphold i Norge eller bist\u00e5r med trygt bosted langt fra trakassering, hets og vold (dette gjelder asyls\u00f8kere som oppholder seg p\u00e5 mottak). Christine Henriksen \u00d8degaard (MDG) fremsatte p\u00e5 vegne av MDG f\u00f8lgende merknader: Merknad 1: Bergen kommune m\u00e5 sikre at papirl\u00f8se f\u00e5r tilgang til lovp\u00e5lagte tjenester. Bystyret ber byr\u00e5det om en ny sak med oversikt over hvilke lovp\u00e5lagte tjenester Bergen kommune ikke klarer \u00e5 gi papirl\u00f8se innen utgangen av 2024. Merknad 2: Bystyret ber byr\u00e5det legge til rette for at fastlegekontorene og andre kommunale helsetjenester f\u00e5r tilgang til oversettelsesteknologi som kan avhjelpe n\u00e5r det er behov for tolketjenester. Votering: Innstillingen punkt 1-2 ble vedtatt enstemmig. 3 Tilleggsforslag 1-4 fra A fremsatt av Eva Synn\u00f8ve Hagewick Steigen (A), fikk 32 stemmer (A, SV, MDG, V, R, KrF), og var dermed falt. Tilleggsforslag 1-6 fra SV fremsatt av Diane Alexandra Berbain (SV), fikk 30 stemmer (A, SV, MDG, V, R), og var dermed falt. Tilleggsforslag fra R fremsatt av Torstein Dahle (R), fikk 32 stemmer (A, SV, MDG, V, R, KrF), og var dermed falt. Merknad fra innstillingen ble vedtatt enstemmig. Merknad fra A fremsatt av Eva Synn\u00f8ve Hagewick Steigen (A), fikk 32 stemmer (A, SV, MDG, V, R, KrF), og var dermed falt. Merknad fra SV fremsatt av Diane Alexandra Berbain (SV), fikk 32 stemmer (A, SV, MDG, V, R, KrF), og var dermed falt. Merknad 1-2 fra MDG fremsatt av Christine Henriksen \u00d8degaard (MDG), fikk 32 stemmer (A, SV, MDG, V, R, KrF), og var dermed falt. Utvalg for helse og sosial behandlet saken i m\u00f8tet 05.06.2024 sak 61/24 og avga f\u00f8lgende innstilling: Utvalgets innstilling er likelydende med bystyrets vedtak. Byr\u00e5det behandlet saken i m\u00f8tet 16.05.2024 sak 164/24 Byr\u00e5det innstiller til bystyret \u00e5 fatte f\u00f8lgende vedtak: Med unntak av merknad er byr\u00e5dets og utvalgets innstilling likelydende. 4 "
}