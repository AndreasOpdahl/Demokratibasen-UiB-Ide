{
  "dokument_id": "2d08b42c-1bd7-5434-88cd-36b3b9c15681",
  "doc_type": "case_presentation",
  "kommune": 4601,
  "tittel": "H\u00f8ringsuttalelse - forslag til ny gj\u00f8dselvareforskrift",
  "url": "https://bergen.kommune.no/politikere-utvalg/api/fil/bk360/10544331/Framstilling-Horingsuttalelse-forslag-til-ny-gjodselvareforskrift",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/60732-2 H\u00f8ringsuttalelse - forslag til ny gj\u00f8dselvareforskrift Hva saken gjelder: Gjeldende forskrift av 4. juli 2003 nr 951 om gj\u00f8dselvarer mv. av organisk opphav regulerer tilvirkning, lagring og bruk av gj\u00f8dsel. Departementet foresl\u00e5r at gjeldende forskrift blir erstattet av to nye forskrifter, hhv.: 1. forskrift om lagring og bruk av gj\u00f8dsel (gj\u00f8dselbrukforskriften) 2. forskrift om produksjon, omsetning og import av gj\u00f8dselvarer av organisk opphav og visse uorganiske gj\u00f8dselvarer (gj\u00f8dselvareforskriften). Ny gj\u00f8dselbrukforskrift Ny gj\u00f8dselbrukforskrift vil, blant annet, regulere lagring og bruk av gj\u00f8dsel som oppst\u00e5r internt i g\u00e5rdsdriften, og av gj\u00f8dsel mottatt fra eksternt hold. Ny gj\u00f8dselvareforskrift Utkast til ny gj\u00f8dselvareforskrift omfatter blant annet: \u25aa Bestemmelser om hvilke r\u00e5varer som kan inng\u00e5 i gj\u00f8dselvare og en ny tillatelsesordning for r\u00e5varer \u25aa Bestemmelser om fiskeslam som r\u00e5vare i gj\u00f8dselvare \u25aa Bestemmelser om hygienisering av r\u00e5varer med smitterisiko \u25aa Nye grenseverdier for milj\u00f8gifter i aske, biokull og avl\u00f8psslam \u25aa Aktsomhetsplikt for milj\u00f8gifter, grenseverdier for tungmetall og grenseverdier for plast og andre urenheter \u25aa Bestemmelser om kvalitet og merking \u25aa Ny bestemmelse om n\u00e6ringsinnhold i jordblandinger for \u00e5 beskytte vannmilj\u00f8 H\u00f8ringsfrist: H\u00f8ringsfrist for begge forskrifter er 20. juni 2024. Innspill fra fagetat: Innspill fra Bergen Vann er vedlagt saken og det vises til dette i sin helhet. I utkast til ny gj\u00f8dselbrukforskrift, settes det i \u00a7 8 siste ledd, krav om at lagring p\u00e5 bruksstedet av gj\u00f8dselvarer mottatt utenfra, og som er klar til bruk, bare kan skje i et gitt tidsrom. Dette vil bety at blant annet biorest bare kan kj\u00f8res ut til mottakerne i vekstsesongen, iht \u00a7 14 vil dette si perioden 1. mars til 1. september som samsvarer med krav til spredeperiode. Bergen kommune vil da m\u00e5tte etablere et sentralt mellomlager tilsvarende 1-1,5 av \u00e5rsproduksjonen. Dersom forslag til avvikling av lokal lagring hos kunder blir vedtatt, er det behov for lange overgangsordninger for \u00e5 finne nye l\u00f8sninger. 1 Byr\u00e5dens vurdering og forslag til h\u00f8ringsuttalelse: Byr\u00e5den ser positivt p\u00e5 at man \u00f8nsker \u00e5 modernisere gjeldende regelverk, og anbefaler f\u00f8lgende h\u00f8ringsuttalelser: 1. Ny gj\u00f8dselbrukforskrift \u00a7 8. - Lagring og plassering av t\u00f8rr organisk gj\u00f8dsel direkte p\u00e5 bakken Bergen kommune produserer i dag ca. 12.000 tonn biorest som er et restprodukt fra rensing av avl\u00f8psvann med etterf\u00f8lgende slambehandling (biogassproduksjon). Dette er en kontinuerlig prosess. Bergen kommune har ikke mellomlager for denne bioresten og er derfor avhengig av ekstern leverand\u00f8r for mottak og videre h\u00e5ndtering. I dag blir ca. 50 % fraktet med tog til \u00d8stlandet for bruk som gj\u00f8dselprodukt p\u00e5 kornareal og 50 % blir brukt til jordproduksjon/jordforbedringsmiddel p\u00e5 Vestlandet. Dagens l\u00f8sning har en betydelig kostnad, men for Bergen kommune er det n\u00f8dvendig \u00e5 ha avtaler om mottak som sikrer kontinuerlig avsetning av bioresten. Samtidig er det for Bergen kommune en m\u00e5lsetning \u00e5 gjenvinne mest mulig av ressursene i avl\u00f8psslammet, og med s\u00e6rlig fokus p\u00e5 fosfor. For landbruket p\u00e5 \u00d8stlandet er det i tillegg sentralt at bioresten gir en god jordstruktur som hindrer erosjon og gode vilk\u00e5r for plantevekst. Det er ogs\u00e5 fokus p\u00e5 \u00e5 redusere klimagassavtrykket mest mulig. Vi er kjent med at v\u00e5r leverand\u00f8r ikke har sentrale mellomlagringsareal for v\u00e5r biorest og er avhengig av \u00e5 f\u00e5 mellomlagret dette lokalt hos b\u00f8nder f\u00f8r bruk. I utkast til ny gj\u00f8dselbrukforskrift, settes det i \u00a7 8 siste ledd, krav om at lagring p\u00e5 bruksstedet av gj\u00f8dselvarer mottatt utenfra, og som er klar til bruk, bare kan skje i et gitt tidsrom. Dette vil bety at blant annet biorest bare kan kj\u00f8res ut til mottakerne i vekstsesongen, iht. \u00a7 14 vil dette si perioden 1. mars til 1. september som samsvarer med krav til spredeperiode. Bergen kommune vil da m\u00e5tte etablere et sentralt mellomlager tilsvarende 1-1,5 av \u00e5rsproduksjonen. Det vil v\u00e6re sv\u00e6rt problematisk \u00e5 etablere et slikt mellomlager innenfor Bergen kommune, og det vil f\u00f8re til en betydelig \u00f8kning i transport, logistikk, klimagassutslipp og kostnader ved \u00e5 transportere all biorest til et ekstra lager utenfor kommunen. Med allerede store utfordringer med \u00e5 finne egnet areal til b\u00e5de renseanlegg og biogassanlegg, vil det trolig kreve mange \u00e5r \u00e5 finne egnede lagringsareal og f\u00e5 n\u00f8dvendige tillatelser for bruk. Bergen kommune er enige i at det er viktig at lagring kan skje der hvor grunnforholdene gir god infiltrasjon og i tilstrekkelig avstand fra vannforekomster slik at det ikke medf\u00f8rer forurensning, men dette kan ogs\u00e5 ivaretas ved lokal lagring hos kunder i landbruket s\u00e5 lenge bioresten har et t\u00f8rrstoffinnhold p\u00e5 mer enn 25 %. Blir forslag til avvikling av lokal lagring hos kunder vedtatt, er det behov for lange overgangsordninger for \u00e5 finne nye l\u00f8sninger. \u00a7 14 - Krav til spredetidspunkt Kystkommuner p\u00e5 Vestlandet har naturlig lengre vekstsesong enn f.eks. indre \u00d8stlandet. Dette har innflytelse p\u00e5 spredetidspunktet og muligheter for dispensasjoner (\u00a7 14). I tillegg vil klimaendringene oftere f\u00f8re til u\u00e5r, og naturkatastrofer som t\u00f8rke og flom. I u\u00e5r vil det bli vanskelig \u00e5 balanse-gj\u00f8dsle, og utfordrende med redusert fleksibilitet p\u00e5 utvidet spredningsvindu om h\u00f8sten. Bergen kommune ser behovet for mer fleksibilitet i forskriften til \u00e5 takle slike situasjoner med lokale tilpasninger. \u00a720 - Begrensninger for tilf\u00f8rsel av fosfor p\u00e5 jordbruksareal P\u00e5 Vestlandet er tap av grovf\u00f4r til hjort et kjent problem, og Bergen kommune mener at forskriften (\u00a7 20) ikke har tatt tilstrekkelig hensyn til dette ved setting av maksgrense for P/dekar/\u00e5r for Vestland fylke. Bergen kommune ber om at beiteskader p\u00e5 eng for\u00e5rsaket av hjort blir tatt med i beregningen. 2 \u00a7\u00a726, 30 \u2013 tilsyn og kontroll Det er et m\u00e5l om \u00e5 \u00f8ke selvforsyningsgraden samtidig som fosforbruken skal reduseres. Dette er en vanskelig balansegang, som vil kreve mye ekstra ressurser for \u00e5 oppn\u00e5. Dette vil inneb\u00e6re mer rapportering og dokumentering b\u00e5de for bonde og offentlig sektor. Kommunene skal ha ansvar for tilsyn og kontroll med det nye regelverket (\u00a7\u00a726, 30). En innstramming p\u00e5 bruk av P/dekar/\u00e5r vil kunne kreve mer spredeareal (\u00a7 16, 2. ledd), spesielt for de som driver med melkeproduksjon. For noen vil det, som en direkte konsekvens, bli behov for \u00e5 investere i st\u00f8rre gj\u00f8dsellager. Generelt er det lite innmarksbeite per dags dato som er godkjent som spredeareal, noe som medf\u00f8rer at det vil v\u00e6re en stor jobb for kommunene \u00e5 f\u00e5 godkjent alt innmarksbeite som det blir s\u00f8kt om. Bergen kommune stiller her sp\u00f8rsm\u00e5l ved kapasiteten til kommunene og landbrukskontorene. \u00d8vrige innspill til forskriften: N\u00e5r det gjelder de andre bestemmelsene i Gj\u00f8dselbrukforskriften, spesielt de som omhandler spredetidspunkt og tillatt spredningsmengde pr areal, s\u00e5 er man blitt gjort kjent med at flere av de foresl\u00e5tte endringene vil redusere ettersp\u00f8rselen etter biorest fra avl\u00f8psslam som et gj\u00f8dselprodukt samtidig som at arealbehovet til spredning vil \u00f8ke. Dette tilsier at det kan bli sv\u00e6rt vanskelig \u00e5 innfri m\u00e5let om at biorest skal inng\u00e5 i den sirkul\u00e6re \u00f8konomien og gi et st\u00f8rst mulig gjenbruk og gjenvinning av ressurser. Bergen kommune fors\u00f8ker \u00e5 ha mest mulig lokal bruk av v\u00e5r biorest og derfor brukes i dag ca. 50 % av Bergens biorest til produksjon av ulike jordforbedringsmidler. Det er viktig at nytt regelverk gir mulighet for bruk av disse r\u00e5stoffene til produksjon av anleggsjord og ulike jordprodukter. Kvalitetskravene m\u00e5 settes p\u00e5 sluttproduktet og det er viktig at det ikke legges uhensiktsmessige volumbegrensninger p\u00e5 biorest-andelen som ikke har en faglig begrunnelse. Dette for \u00e5 sikre gjenbruk av organisk avfall (slik som hagekompost eller behandlet avl\u00f8psslam/biorest) i stedet for \u00f8kt bruk av jomfruelig torv eller jord som myr og matjord. Bergen kommune er avhengig av \u00e5 ha leverand\u00f8rer i et marked som kan h\u00e5ndtere v\u00e5r biorest p\u00e5 en milj\u00f8riktig og b\u00e6rekraftig m\u00e5te. Faglige vurderinger og h\u00f8ringsuttalelser b\u00e5de fra Norsk Vann som v\u00e5r bransjeorganisasjon p\u00e5 dette feltet, samt fra ulike leverand\u00f8rer som i dag mottar v\u00e5r biorest, er med p\u00e5 \u00e5 belyse den utfordringen man st\u00e5r overfor som produsent av biorest fra avl\u00f8psslam sett i lys av utkast til b\u00e5de gj\u00f8dselbruk- og gj\u00f8dselvareforskriften. Bergen kommune vil derfor i stor grad st\u00f8tte seg til deres h\u00f8ringsuttalelser. 2. Ny gj\u00f8dselvareforskrift Ingen spesielle merknader. Vedtakskompetanse: Byr\u00e5dets fullmakter \u00a7 6, vedtatt av bystyret 16. desember 2020 i sak 378/20: Byr\u00e5det selv avgir h\u00f8ringsuttalelser p\u00e5 vegne av Bergen kommune. H\u00f8ringsuttalelser avgitt av byr\u00e5det sendes uten ugrunnet opphold Bystyrets kontor til orientering. Saksframlegget ansees ikke \u00e5 v\u00e6re av prinsipiell karakter. Forretningsutvalget har i sak 132/24 besluttet at byr\u00e5det kan avgi h\u00f8ringsuttalelse. Byr\u00e5d for n\u00e6ring, kultur og idrett innstiller til byr\u00e5det \u00e5 fatte f\u00f8lgende vedtak: 1. Byr\u00e5det avgir h\u00f8ringsuttalelser til forslag til ny gj\u00f8dselbrukforskrift og gj\u00f8dselvareforskrift slik de fremkommer av byr\u00e5dens forslag. 2. Melding om vedtak sendes Bystyrets kontor. 3 Dato: 11. juni 2024 Reidar Digranes Byr\u00e5d for n\u00e6ring, kultur og idrett Dokumentet er godkjent elektronisk. Vedlegg: 1. H\u00f8ring -forslag til ny gj\u00f8dselvareforskrift 2. Innspill til ny gj\u00f8dselbrukforskrift fra Bergen Vann 4 "
}