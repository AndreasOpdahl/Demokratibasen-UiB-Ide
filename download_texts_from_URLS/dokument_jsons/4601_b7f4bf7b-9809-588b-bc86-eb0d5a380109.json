{
  "dokument_id": "b7f4bf7b-9809-588b-bc86-eb0d5a380109",
  "doc_type": "case_minutes",
  "kommune": 4601,
  "tittel": "Saksprotokoll , 13082024, Sak 125/24, H\u00f8ring: utvidelse av boligsoneparkering",
  "url": "https://bergen.kommune.no/politikere-utvalg/api/fil/bk360/11010340/Innstilling-vedtak-Horing-utvidelse-av-boligsoneparkering",
  "tekst": "H\u00f8ring: utvidelse av boligsoneparkering Kommunalt r\u00e5d for personer med funksjonsnedsettelse behandlet saken i m\u00f8tet 13.08.2024 sak 125/24 og fattet f\u00f8lgende vedtak: F\u00f8lgende brev sendes til Plan- og bygningsetaten KRPF st\u00f8tter utvidelse av soneparkering i nevnte omr\u00e5der. Mange av de vi representerer har HC-kort. De kan st\u00e5 kostnadsfritt p\u00e5 soneparkeringsplassene. Det betyr \u00f8kt parkeringsmuligheter i omr\u00e5dene for dem som har HC-kort og som er avhengig av kj\u00f8ret\u00f8yet. Det vil ogs\u00e5 skjerme bomilj\u00f8et og prioritere beboere. En skulle og forvente at det vil \u00f8ke fremkommelighet for nyttetrafikk som sykebil etc. Det er viktig at Bergen kommune ser helheten n\u00e5r det gjelder utvidelser av boligsoneparkering og at den ogs\u00e5 sees i sammenheng med s\u00f8knad om parkeringsbevis for bevegelseshemmede (HC-parkering). N\u00e5r boligsonen utvides vil det ogs\u00e5 p\u00e5virke hvilke grupper som vil trenge HC-parkering/egen bil for \u00e5 kunne delta i samfunnet. Det er ogs\u00e5 viktig at det legges til rette for nok HC-parkeringsplasser i omr\u00e5dene soneparkeringen utvides til, spesielt rundt knutepunkt, turveier og l\u00e6resteder/arbeidsplasser. Det er ogs\u00e5 viktig at det er mulighet for gjesteparkering/korttidsparkering i omr\u00e5dene der boligsoneparkering innf\u00f8res. KRPF har blitt gjort oppmerksom p\u00e5 redusert hjelp/bes\u00f8k av familie for beboere i omr\u00e5der hvor det er boligsoneparkering uten mulighet for gjesteparkering/korttidsparkering. Dette er uheldig n\u00e5r Bergen kommune samtidig signaliserer at flere m\u00e5 bo lengre hjemme og at familien/p\u00e5r\u00f8rende/frivilligheten m\u00e5 hjelpe til mer. "
}