{
  "dokument_id": "8aa16c58-775c-5d18-8a43-766a165c0ba1",
  "doc_type": "case_attachment",
  "kommune": 4601,
  "tittel": "Byr\u00e5den endrer vilk\u00e5r. \u00c5sane gnr 207 bnr 96 Liamyrane 16",
  "url": "https://bergen.kommune.no/politikere-utvalg/api/fil/bk360/10928389/Byraden-endrer-vilkar-Asane-gnr-207-bnr-96-Liamyrane-16",
  "tekst": " Byr\u00e5d for byutvikling Fullmaktssak /24 Saksframstilling V\u00e5r referanse: 2023/284199-33 Byr\u00e5den endrer vilk\u00e5r. \u00c5sane gnr 207 bnr 96 Liamyrane 16. Hva saken gjelder: Det ble den 10.04.2024 utstedt midlertidig tillatelse til trampolinepark og bevertning. Tillatelsen har en varighet p\u00e5 5 \u00e5r, og er gitt p\u00e5 vilk\u00e5r om at vilk\u00e5r satt i Bymilj\u00f8etatens uttalelse datert 12.02.2024 skal v\u00e6re dokumentert innfridd f\u00f8r det kan gis ferdigattest eller midlertidig brukstillatelse. Fra utstedt vedtak har det v\u00e6rt omfattende korrespondanse fra tiltakshaver FlipZone AS om vilk\u00e5rsstillelsen. Byr\u00e5den har av hensyn til mottatte e-poster, l\u00f8ftet saken til politisk vurdering etter forvaltningsloven (fvl.) \u00a7 35. Byr\u00e5dens vurdering og konklusjon: Det f\u00f8lger av fvl. \u00a7 35 f\u00f8rste ledd bokstav a til c at et forvaltningsorgan \u00abkan\u00bb gj\u00f8re om sitt eget vedtak uten at det er p\u00e5klaget dersom a. Endringen ikke er til skade for noen som vedtaket retter seg mot eller direkte tilgodeser eller b. Underretning om vedtaket ikke er kommet fram til vedkommende og vedtaket heller ikke er offentlig kunngjort, eller c. Vedtaket m\u00e5 anses ugyldig. Byr\u00e5den har gjennomg\u00e5tt mottatt s\u00f8knad og sakens dokumenter for \u00f8vrig, og er av den oppfatning at alternativene i bokstav b og c \u00e5penbart ikke kan gj\u00f8res gjeldende. Byr\u00e5den er imidlertid av det syn at det er tilstrekkelig grunnlag for \u00e5 ta stilling til problemstillingene i saken med utgangspunkt i fvl. \u00a7 35 f\u00f8rste ledd bokstav a. Dette av hensyn til uttrykt \u00f8nske om at utbedringskravet i vilk\u00e5ret skal innfris innen det s\u00f8kes ferdigattest, jf. e-post fra ansvarlig s\u00f8ker datert 22.04.2024 og e-post fra tiltakshaver datert 28.05.2024. Det er videre uttrykt \u00f8nske om at vilk\u00e5r om utbedring av avkj\u00f8rsel utg\u00e5r i sin helhet. Byr\u00e5den vil innledningsvis i vurdering avvise sistnevnte \u00f8nske om at kravet til utbedring av avkj\u00f8rsel utg\u00e5r i sin helhet. Det vises i hovedsak til Bymilj\u00f8etatens faglige utredning om trafikksikkerheten ved avkj\u00f8rselen. En blanding av industri og n\u00e6ring (bevertning og trampolinepark) og dens betydning i sammenheng med en uheldig utforming av eksisterende avkj\u00f8rsel, er ikke fra byr\u00e5dens side en \u00f8nsket varig situasjon. Det er dermed \u00e5penbare utbedringsbehov, som ansvarlig s\u00f8ker for \u00f8vrig synes \u00e5 finne en god l\u00f8sning p\u00e5, jf. e- postdialog mellom ansvarlig s\u00f8ker og Bymilj\u00f8etaten 07.06.2024. Byr\u00e5den mener likevel at det er gode grunner for at dokumentasjonskravet f\u00f8rst innfris ved s\u00f8knad om ferdigattest. Dette beror p\u00e5 byr\u00e5dens syn p\u00e5 vilk\u00e5rets omfang og dets betydning for FlipZone AS sin mulighet til \u00e5 starte opp bruken av lokalene. All den tid dokumentasjonskravet er knyttet til midlertidig brukstillatelse, kan en st\u00e5 overfor en lengre 1 periode uten \u00f8nsket og tillatt bruk av lokalene. Dette er ikke n\u00f8dvendigvis forholdsmessig i en begrenset periode. Byr\u00e5den endrer f\u00f8lgelig Plan- og bygningsetatens tillatelsesvedtak pkt. 2.2, slik at dokumentasjon om vilk\u00e5r satt i Bymilj\u00f8etaten sin uttalelse datert 12.02.2024 skal v\u00e6re dokumentert innfridd f\u00f8r det kan gis ferdigattest. Hvis det i tilfelle s\u00f8kes om midlertidig brukstillatelse, skal Plan- og bygningsetaten fastsette frist for ferdigstillelse i samr\u00e5d med ansvarlig s\u00f8ker i henhold til SAK10 \u00a7 8-1 tredje ledd og tilh\u00f8rende veiledning. Vedtakskompetanse: Byr\u00e5d for byutvikling har generell myndighet til \u00e5 fatte beslutninger som ikke er av prinsipiell betydning, jf. byr\u00e5dssak 1282/23. Alle beslutninger som er av prinsipiell betydning legges frem for byr\u00e5det. Byr\u00e5d for byutvikling fatter f\u00f8lgende vedtak: 1. Plan- og bygningsetatens vedtak datert 10.04.2024 endres i medhold av forvaltningsloven \u00a7 35 f\u00f8rste ledd bokstav a: a. Vedtakets pkt. 2.2 endres fra \u00abDokumentasjon som m\u00e5 sendes inn f\u00f8r det kan gis ferdigattest eller midlertidig brukstillatelse\u00bb, til \u00abDokumentasjon som m\u00e5 sendes inn f\u00f8r det kan gis ferdigattest\u00bb. Dato: 14. juni 2024 Christine Kahrs Byr\u00e5d for byutvikling Dokumentet er godkjent elektronisk. 2 "
}