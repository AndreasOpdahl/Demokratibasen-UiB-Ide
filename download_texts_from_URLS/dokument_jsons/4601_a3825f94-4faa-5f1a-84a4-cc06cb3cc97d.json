{
  "dokument_id": "a3825f94-4faa-5f1a-84a4-cc06cb3cc97d",
  "doc_type": "case_attachment",
  "kommune": 4601,
  "tittel": "Vedr. sak med referanse KLAGE-2023-17783, Hamrevegen 3, g.bnr. 82, 76.docx",
  "url": "https://bergen.kommune.no/politikere-utvalg/api/fil/bk360/10226481/Vedr-sak-med-referanse-KLAGE-2023-17783-Hamrevegen-3-g-bnr-82-76-docx",
  "tekst": "Byr\u00e5d for byutvikling \u2013 Christine Kahrs Bergen kommune Pb 7700 5020 Bergen Bergen, 9. april 2024 Vedr. sak med referanse KLAGE-2023-17783 \u2013 Hamrevegen 3, g./bnr. 82/76 1. Innledning. Veglaget Hamrevegen 26 \u2013 36 inngir p\u00e5 vegne av sine medlemmer f\u00f8lgende merknader til ovennevnte klagesak som er sendt til Byr\u00e5dsavdeling for byutvikling for videre saksbehandling. Dersom saken er sendt videre til Utvalg for milj\u00f8- og byutvikling er vi takknemlig for tilbakemelding om det. Medlemmene i veglaget er: - Christian Teigland, eier/hjemmelshaver Hamrevegen 26 - Gunnar Kleive og Eva Kleive, eier/hjemmelshaver Hamrevegen 28 - Tord Krey og Siss-Helen Krey, eier/hjemmelshaver Hamrevegen 30 - Silvia Marie Monsen og Sindre Kleive, eier/hjemmelshaver Hamrevegen 32 - Ingeborg Hindal og Svein Hindal, eier/hjemmelshaver Hamrevegen 34 - Stein Helge Nordahl Glad og Heidi Nordahl, eier/hjemmelshaver Hamrevegen 36 Bakgrunn for at vi inngir disse merknadene er at vi er sv\u00e6rt bekymret for konsekvensene et bilverksted i Hamrevegen 3 vil utgj\u00f8re for omgivelsene. Mer om dette under. 2. V\u00e5re bekymringer knyttet anleggelse av et bilverksted i Hamrevegen 3 2.1. Hensynet til myke trafikanter og skolebarn Statens Vegvesen skriver i sin uttalelse i saken: \"Statens vegvesen er skeptisk til dispensasjon fra plankrav for bilverksted p\u00e5 gnr. 82 bnr. 76, da vi mener at denne typen virksomhet b\u00f8r plasseres i n\u00e6ringsomr\u00e5der der det er f\u00e6rre konflikter med myke trafikanter og skolebarn.\" (V\u00e5r understrekning) Samtidig har ikke s\u00f8ker/klager redegjort for konflikten som oppst\u00e5r mellom \u00f8kt trafikk tilknyttet et bilverksted og myke trafikanter/skolebarn. Det vises til klagen, hvor klager skriver: \"I denne saken savner vi overordnet stedsanalyse og et notat som redegj\u00f8r for trafikk, og hvordan dette p\u00e5virker forholdet til barn og unge til skolevei.\" Som n\u00e6rmeste naboer til det oms\u00f8kte bilverkstedet, vil vi med underst\u00e5ende komme med v\u00e5re merknader og p\u00e5pekning av konkrete risikofaktorer. Omr\u00e5det hvor bilverkstedet er s\u00f8kt plassert vil komme i direkte konflikt b\u00e5de med myke trafikanter. S\u00e6rlig skolebarn p\u00e5 de lavere skoletrinn vil v\u00e6re utsatt. Grunnen til dette er at omr\u00e5det hvor bilverkstedet er s\u00f8kt plassert er samme omr\u00e5de som skolebarn p\u00e5 de lavere klassetrinn g\u00e5r p\u00e5 og av skolebuss. Her er det ikke busstopp/busskur eller annet naturlig stoppested for skolebussen. Det inneb\u00e6rer at skolebarn hentes og slippes av fra skolebussen i bilveien (Hamrevegen). I bildet under er omr\u00e5det skolebarn p\u00e5 de lavere skoletrinn g\u00e5r p\u00e5 skolebuss markert med r\u00f8d runding. Omr\u00e5det hvor skolebarn p\u00e5 de lavere skoletrinn g\u00e5r av skolebuss er markert med gul runding. Verkstedets oms\u00f8kte plassering er markert med gr\u00e5 runding. Videre vises at fortauet som g\u00e5r like framfor omr\u00e5det hvor bilverkstedet er oms\u00f8kt er gangvei for skolebarn p\u00e5 \u00f8vre klassetrinn, samt for alle andre myke trafikanter. Vi gj\u00f8r i forlengelsen av dette oppmerksom p\u00e5 at beboere som bor p\u00e5 eiendommene Hamrevegen 26-36, samt Hamrevegen 18(leilighetskompleks med flere boenheter) og Hamrevegen 16 m\u00e5 krysse veien der bilverkstedet er oms\u00f8kt. I flyfoto over markert med bl\u00e5 runding. Her er det ikke fortau p\u00e5 andre side av veien, samt at motg\u00e5ende trafikk kommer fra en uoversiktlig h\u00f8yresving. Disse forholdene medf\u00f8rer i seg selv at omr\u00e5det er trafikkfarlig for myke trafikanter. Plassering av et bilverksted her, med dertil betydelig \u00f8kning av trafikk i omr\u00e5det, vil f\u00f8re til en vesentlig forverring av trafikksikkerheten for myke trafikanter og s\u00e6rlig for mindre skolebarn. Alene av ovennevnte grunner mener vi det er helt uforsvarlig \u00e5 plassere et bilverksted p\u00e5 eiendommen Hamrevegen 3. 2.2. Hensynet til LNF-omr\u00e5de Oms\u00f8kt omr\u00e5de for plassering av bilverkstedet er i kommuneplanen avsatt for LNF-omr\u00e5de. Dette er et LNF-omr\u00e5de som ligger mellom spredt boligbebyggelse. Naboeiendommen blir brukt som sl\u00e5ttemark, se flyfoto under fra 2019. En omregulering av omr\u00e5det, fra LNF til n\u00e6ringsareal, vil medf\u00f8re bit-for-bit nedbygging at et naturlig gr\u00f8ntareal tett opp mot sl\u00e5ttemark som er i bruk og tett opp mot spredt eneboligbebyggelse. Det er v\u00e5r klare oppfatning at etablering av virksomheter, som et bilverksted, b\u00f8r plasseres i omr\u00e5der som allerede er regulert for slik n\u00e6ringsvirksomhet. Et inngrep som det oms\u00f8kte kan ikke reverseres. Spredt plassering av n\u00e6ringsvirksomheter b\u00f8r unng\u00e5s ut fra et langsiktig perspektiv. Innsenderne er ogs\u00e5 enig i det som fremg\u00e5r av Bergen kommunen sitt fagnotat av 28. februar 2024 om at \"Oppf\u00f8ring av nytt n\u00e6ringsbygg vil p\u00e5virke landskapsbilde negativt og det blir mindre fremtidig jordbruksareal i omr\u00e5de. Uheldig omdisponering eller fragmentering av landbruksomr\u00e5der og gr\u00f8ntstruktur skal unng\u00e5s.\" 2.3. Risiko for avrenning til Kalandsvatnet Innsenderne er ikke kjent med hvilke krav som gjelder for drift av et bilverksted i dag. Uavhengig av dette er det en ikke-uvesentlig risiko for at kunder av bilverkstedet plasserer biler med lekkasje av olje, drivstoff, kj\u00f8lev\u00e6ske mv. p\u00e5 eiendommen. Avrenning fra disse kj\u00f8ret\u00f8yene vil f\u00f8lge enkleste vei nedstr\u00f8ms, hvilket vil v\u00e6re til Kalandsvatnet via de drenerende massene som er i veikroppen til Hamrevegen. Vi gj\u00f8r ogs\u00e5 oppmerksom p\u00e5 at s\u00f8ker/klager ikke har fremlagt dokumentasjon som viser hvilke krav som gjelder for et bilverksted, hva gjelder risiko for avrenning. Her mener vi Statsforvalterens bekymring, se uttalelse fra Statsforvalteren av 15. november 2023, m\u00e5 tas p\u00e5 h\u00f8yeste alvor. Som det her fremg\u00e5r \"...vil en virksomhet som bilverksted kunne representere en risiko for hendelser med avrenning til vatnet.\" (v\u00e5r understrekning). Det sentrale her er at det \u2013 uavhengig hvilke krav som gjelder for bilverksted \u2013 kan oppst\u00e5 \"...hendelser med avrenning til vatnet...\". Avrenning av olje, drivstoff, kj\u00f8lev\u00e6ske mv. vil utgj\u00f8re en betydelig risiko for dyre-, fugle- og fiskeliv i og ved Kalandsvatnet. Vi viser her til at Kalandsvatnet er et viktig viltomr\u00e5de, og at det trolig er det rikeste v\u00e5tmarksomr\u00e5det i Bergen kommune. Kalandsvatnet har funksjon b\u00e5de som hekke-, raste- og overvintringsomr\u00e5de for en rekke fuglearter. Det finnes ogs\u00e5 oter i vannet, som antas \u00e5 hekke i omr\u00e5det. Avrenninger fra et bilverksted kan potensielt ha katastrofale f\u00f8lger for alt dyre- og fiskeliv i vannet. I tillegg kommer at Kalandsvatnet er et mye brukt badevann for allmennheten i sommerhalv\u00e5ret. 3. Oppsummering Vi er av den klare oppfatning at avslaget b\u00f8r opprettholdes ogs\u00e5 i videre klageorgan. Det oms\u00f8kte bilverkstedet vil medf\u00f8re: - Betydelig \u00f8kt trafikkfare for skolebarn p\u00e5 de lavere skoletrinn - Betydelig \u00f8kt trafikkrisiko for alle \u00f8vrige myke trafikanter - Nedbygging av et LNF-omr\u00e5de som ikke kan reverseres, tett opp mot sl\u00e5ttemark som er i bruk i dag. - Risiko for avrenning til Kalandsvatnet med dertil potensielt katastrofale konsekvenser for dyre- fugle- og fiskelivet i vann, samt for badende sommerhalv\u00e5ret. Ved sp\u00f8rsm\u00e5l til ovenst\u00e5ende eller behov for ytterligere opplysninger kan undertegnede Sindre Kleive kontaktes p\u00e5 tlf. 416 35 297 eller skleive@icloud.com. For Veglaget Hamrevegen 26 \u2013 36 Stein Helge Nordahl Glad \u2013 styremedlem Svein Hindal \u2013 styremedlem Sindre Kleive \u2013 styreleder "
}