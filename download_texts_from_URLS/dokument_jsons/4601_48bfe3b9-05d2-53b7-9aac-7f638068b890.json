{
  "dokument_id": "48bfe3b9-05d2-53b7-9aac-7f638068b890",
  "doc_type": "case_attachment",
  "kommune": 4601,
  "tittel": "Bergen kommune - prosjektplan - kommunikasjon med innbyggerne. ",
  "url": "https://bergen.kommune.no/politikere-utvalg/api/fil/bk360/12272655/Bergen-kommune-prosjektplan-kommunikasjon-med-innbyggerne-",
  "tekst": "Forvaltningsrevisjon | Bergen kommune Kommunikasjon med innbyggere Prosjektplan Mars 2025 \u00abForvaltningsrevisjon av kommunikasjon med innbyggere - prosjektplan\u00bb Mars 2025 Prosjektplanen er utarbeidet for Bergen kommune av Deloitte AS. Deloitte AS Postboks 6013 Postterminalen, 5892 Bergen tlf: 55 21 81 00 www.deloitte.no forvaltningsrevisjon@deloitte.no Innhold 1 Form\u00e5l og problemstillinger 2 2 Revisjonskriterier 4 3 Metode 7 4 Tid og ressursbruk 8 1 1 Form\u00e5l og problemstillinger 1.1 Bakgrunn Deloitte har i samsvar med bestilling fra kontrollutvalget i m\u00f8te den 21.01.2025, sak 9/25 utarbeidet en prosjektplan for forvaltningsrevisjon av kommunikasjon med innbyggere i Bergen kommune. Kontrollutvalget hadde innspill til planen som ble presentert i m\u00f8te 11.02.2025, og disse innspillene er inkludert i denne reviderte prosjektplanen. Tilgang til informasjon er en grunnleggende forutsetning for at innbyggerne skal kunne f\u00f8lge med og delta aktivt i lokaldemokratiet. Informasjon er ogs\u00e5 viktig for at innbyggerne skal kunne ivareta sine rettigheter overfor kommunen n\u00e5r den opptrer som myndighetsut\u00f8ver. Informasjon til og kommunikasjon med innbyggere skjer p\u00e5 mange m\u00e5ter. Innbyggerne m\u00f8ter kommunen gjennom informasjon p\u00e5 nettsider, sosiale medier og i kommunens offisielle kunngj\u00f8ringer. I tillegg m\u00f8ter innbyggerne kommunen gjennom veiledning, saksbehandling og vedtak som p\u00e5virket innbyggernes liv. Det g\u00e5r frem av \u00e5rsrapportene fra 2022 og 2023 at Bergen kommune har klart spr\u00e5k som satsingsomr\u00e5de, samt m\u00e5l om effektiv kommunikasjon som n\u00e5r innbyggerne. I januar 2023 vedtok Bergen bystyret en spr\u00e5kpolitisk plan. I et eget kapittel om klart spr\u00e5kbruk legger kommunen til grunn at en tekst i klarspr\u00e5k vil bety at den som leser teksten finner det som letes etter, forst\u00e5r det som st\u00e5r og kan bruke informasjonen til \u00e5 gj\u00f8re. I forbindelse med gjennomf\u00f8ring av kontrollutvalgets risiko- og vesentlighetsvurdering (ROV) 2024, ble det uttrykt bekymring om kommunikasjon mellom kommunen og innbyggerne, og stilt sp\u00f8rsm\u00e5l med hvorvidt kommunen er tilstrekkelig tilgjengelig og i stand til \u00e5 hjelpe innbyggerne som har sp\u00f8rsm\u00e5l. Det ble ogs\u00e5 uttrykt bekymring om hvorvidt innbyggerne har tilstrekkelig informasjon om hvilke rettigheter de har krav p\u00e5, og det ble vist til at kommunens nettsider kunne v\u00e6re uoversiktlige og mangelfulle. I kontrollutvalgsm\u00f8te 11. februar 2025 ble prosjektplanen diskutert, og det ble foresl\u00e5tt at fokuset i dette prosjektet burde v\u00e6re p\u00e5 Byr\u00e5dsleders avdeling (BLED) ettersom denne i stor grad er ansvarlig for kritisk kommunikasjon til innbyggerne. Under byr\u00e5dsavdelingen ligger blant annet Seksjon kommunikasjon som er kommunens sentrale kommunikasjonsfaglige enhet og som har redakt\u00f8ransvar for kommunens sentrale kommunikasjonskanaler. Seksjonen skal sikre kommunikasjonsfaglig samarbeid p\u00e5 tvers mellom byr\u00e5dsavdelingene og utvikle kommunikasjonsstrategi, samordne kommunens informasjonsberedskap og jobbe for demokrati og \u00e5penhet. Seksjonen koordinerer ogs\u00e5 aktuelle budskap og pressemeldinger fra organisasjonen. I denne seksjonen inng\u00e5r Innbyggerservice, som er kommunens sentrale servicetorg og ansikt utad. De har ansvar for hovedsentralbordet til Bergen kommune, gir digital veiledning og skal svare innbyggerne ved personlig fremm\u00f8te, p\u00e5 telefon, e-post, chat og Facebook. I BLED inng\u00e5r ogs\u00e5 Samfunnssikkerhetens hus/Seksjon for samfunnssikkerhet og beredskap, som har det overordnede beredskapsansvaret i kommunen. Som en del av beredskapsarbeidet til kommunen er det ogs\u00e5 viktig \u00e5 sikre at informasjon og kommunikasjon n\u00e5r ut til alle innbyggere i en krisesituasjon. 1.2 Form\u00e5l og problemstillinger Form\u00e5let med prosjektet vil v\u00e6re \u00e5 unders\u00f8ke i hvilken grad Bergen kommune tilrettelegger for og sikrer god kommunikasjon med innbyggere, samt hvordan Bergen kommune etterlever 2 informasjonsplikten. Fokus vil i denne revisjonen v\u00e6re p\u00e5 byr\u00e5dsleders avdeling som inkluderer b\u00e5de overordnet kommunikasjonsarbeid, innbyggerservice og beredskap. Med bakgrunn i form\u00e5let er det utarbeidet f\u00f8lgende problemstillinger som vil bli unders\u00f8kt: 1. Har Bergen kommune utarbeidet m\u00e5l og planer for kommunikasjon og informasjon til innbyggerne, for \u00e5 ivareta informasjonsplikten, og blir disse fulgt opp? 2. I hvilken grad er nyheter og informasjon om virksomhetene og tjenestene oppdatert og lett tilgjengelig p\u00e5 kommunen sine nettsider? Er det en felles struktur og tiln\u00e6rming til hvordan informasjonen er presentert og hvordan det er lagt til rette for kommunikasjon og kontakt med innbyggerne? 3. Er det etablert tilstrekkelig med ordninger for \u00e5 hente inn ulike m\u00e5lgruppers tilbakemeldinger og meninger om hvordan kommunen informerer om sine tjenester, og blir tilbakemeldinger fulgt opp p\u00e5 en systematisk m\u00e5te gjennom konkrete tiltak? 4. Er det klart og tydelig spr\u00e5k i skriftlig informasjon og kommunikasjon med innbyggerne? 5. I hvilken grad sikrer kommunen at n\u00f8dvendig informasjon gis p\u00e5 flere spr\u00e5k, og sikrer tilgjengelighet for syns- og h\u00f8rselhemmede? 6. I hvilken grad er nettsidene til kommunen universelt utformet? 7. I hvilken grad er det lagt til rette for at brukere som har behov for informasjon og veiledning fra kommunen kan f\u00e5 til dette uavhengig av digital kompetanse? 8. I hvilken grad er det lagt til rette for at henvendelser til kommunen blir behandlet av rett instans, effektivt og forutsigbart n\u00e5r brukere tar kontakt med innbyggerservice? 9. I hvilken grad har byr\u00e5dsavdelingen en plan for \u00e5 n\u00e5 ut med viktig informasjon til befolkningen i en krisesituasjon, som er tilpasset ulike m\u00e5lgrupper (for eksempel personer med manglende digital kompetanse/mulighet, personer med ulike funksjonsnedsettelser, ulike spr\u00e5k)? Herunder, i hvilken grad er treffsikkerheten av slik informasjon og kommunikasjon testet opp mot ulike m\u00e5lgrupper? 3 2 Revisjonskriterier 2.1 Innledning Revisjonskriteriene vil bli hentet fra og utledet av autoritative kilder, rettsregler, politiske vedtak og fastsatte retningslinjer. Revisjonskriteriene under er ikke utt\u00f8mmende for hva som kan v\u00e6re relevant i forvaltningsrevisjonen. Andre kriterium vil kunne komme til dersom det skulle v\u00e6re n\u00f8dvendig for \u00e5 f\u00e5 en fullstendig unders\u00f8kelse og vurdering av problemstillingene. 2.2 Krav i lov og forskrift Krav til informasjon om kommunens virksomhet Kommuneloven stiller krav til at kommunen skal informere om sin virksomhet p\u00e5 en slik m\u00e5te at alle kan f\u00e5 tilgang til informasjon. \u00a7 4-1 sier at: Kommuner og fylkeskommuner skal aktivt informere om egen virksomhet og om virksomhet som andre rettssubjekter utf\u00f8rer p\u00e5 vegne av kommuner og fylkeskommuner. De skal ogs\u00e5 legge til rette for at alle kan f\u00e5 tilgang til slik informasjon. Krav til at alle innbyggere kan f\u00e5 tilgang til informasjon ligger til grunn for videre krav om tilpasning av informasjon til ulike brukergrupper, alts\u00e5 videre krav om klarspr\u00e5k, tilgjengelig informasjon p\u00e5 ulike spr\u00e5k og universell utforming. Regjeringens lokaldemokrativeileder1 del C \u2013 Kommunen og innbyggerne tar for seg hvordan godt samspill mellom kommunen og innbyggere b\u00f8r v\u00e6re, herunder betydningen av informasjon og kommunikasjon mellom kommune og innbygger. I demokrativeilederen g\u00e5r det fram at: For innbyggerne er det grunnleggende at kommunen gir god og lett tilgjengelig informasjon om rettigheter, hvilke tjenester kommunen gir og politikken som f\u00f8res. \u00c5penhet inneb\u00e6rer at befolkningen f\u00e5r vite hvilken informasjon politikerne legger til grunn for sine beslutninger, og hvem som har ansvar for hvilke beslutninger. Det b\u00f8r ogs\u00e5 v\u00e6re lav terskel for \u00e5 ta kontakt med kommunen og enkelt forst\u00e5 hvordan man som innbygger kan ta opp saker med de folkevalgte. Det st\u00e5r videre at \u00abKommunen b\u00f8r benytte ulike kanaler for \u00e5 gi informasjon til, og kommunisere med sine innbyggere\u00bb. Krav til klarspr\u00e5k og spr\u00e5k tilpasset m\u00e5lgruppen Kommunen er p\u00e5lagt \u00e5 kommunisere p\u00e5 klart og forst\u00e5elig spr\u00e5k til innbyggerne, b\u00e5de etter lov og kommunal spr\u00e5kplan. I lov om spr\u00e5k (spr\u00e5kloven) \u00a7 9 om klart spr\u00e5k stilles det krav til at offentlige organ skal kommunisere p\u00e5 et klart og korrekt spr\u00e5k som er tilpasset m\u00e5lgruppen. Bergen kommune vedtok januar 2023 \u00abOrdet fangar \u2013 spr\u00e5kpolitisk plan\u00bb2. I planen st\u00e5r det at lovkrav om klarspr\u00e5k har gitt kommunen st\u00f8rre behov for tydelige rutiner. M\u00e5let for klarspr\u00e5k i planen er at \u00abBergensarane skal forst\u00e5 informasjon og brev fr\u00e5 Bergen kommune\u00bb. Det st\u00e5r vidare at \u00abarbeidet m\u00e5 intensiverast gjennom at alle som formidlar i tekst og tale til innbyggjarane veit kva klarspr\u00e5k inneber\u00bb. 1 Kommunen og innbyggerne - regjeringen.no 2 Bergen kommune. 2023. Ordet fangar \u2013 spr\u00e5kpolitisk plan. 4 Kommunens spr\u00e5kpolitiske plan3 setter som m\u00e5l at alle med opphold i Bergen skal f\u00e5 informasjon p\u00e5 et lett tilgjengelig spr\u00e5k. I kapittel 9 \u00abIkkje alle forst\u00e5r norsk\u00bb setter kommunen m\u00e5l om at alle skal f\u00e5 \u00abn\u00f8dvendig informasjon p\u00e5 eit lett tilgjengeleg spr\u00e5k i samband med hendingar som gjeld helse, milj\u00f8 og tryggleik\u00bb. Av tiltak som foresl\u00e5s for \u00e5 gjennomf\u00f8re m\u00e5let st\u00e5r blant annet: \u2022 Omsynet til spr\u00e5kleg forst\u00e5ing m\u00e5 innarbeidast som ein del i den kommunale planlegginga av beredskapen v\u00e5r. \u2022 I gjennomf\u00f8ringa av informasjonstiltak i samband med kriser m\u00e5 det takast omsyn til kanal- og spr\u00e5kval for \u00e5 n\u00e5 dei som ikkje har tilstrekkeleg kunnskapar i norsk. Til d\u00f8mes b\u00f8r det lagast ein rettleiar som kan vise dei tilsette i kommunen korleis ein n\u00e5r dei ulike innvandrargruppene. \u2022 Spreia informasjon om n\u00e5r tilsette skal bruka tolk og korleis tilsette kan f\u00e5 tak i tolk. \u2022 Sikra at informasjonen som ligg p\u00e5 kommunen sine nettsider om spr\u00e5klege rettar er tilstrekkeleg og skriven i klart spr\u00e5k slik at han er enkel \u00e5 forst\u00e5. Krav til universell utforming Likestillings- og diskrimineringslovens kapittel 3 omhandler universell utforming. Loven stiller krav til at offentlige virksomheter skal sikre universell utforming av sine tjenester og informasjon, b\u00e5de fysiske forhold og informasjons- og kommunikasjonsteknologi. I likestillings- og diskrimineringsloven \u00a7 17 stilles det krav til universell utforming av offentlige virksomheters alminnelige funksjoner. I andre ledd presiseres at det med dette menes utforming eller tilrettelegging av de fysiske forholdene, slik at virksomhetens alminnelige funksjoner kan benyttes av flest mulig og uavhengig av funksjonsnedsettelse. I likestillings- og diskrimineringsloven \u00a718 stilles det krav til universell utforming av offentlige virksomheters informasjons- og kommunikasjonsteknologi (IKT): Offentlige og private virksomheter har plikt til universell utforming av hovedl\u00f8sninger for informasjons- og kommunikasjonsteknologi (IKT) rettet mot eller stilt til r\u00e5dighet for bruker, slik at virksomhetens alminnelige funksjoner kan benyttes av flest mulig, uavhengig av funksjonsnedsettelse. IKT-l\u00f8sningene skal v\u00e6re universelt utformet fra det tidspunktet som er fastsatt i \u00a7 41. Det st\u00e5r videre i Bergen kommunes spr\u00e5kpolitiske plan4 at \u00abBergen kommune skal f\u00f8lgje dei lovfesta prinsippa om universell utforming av digitale l\u00f8ysningar\u00bb. Krav til muntlig kontakt Forvaltningsloven stiller i \u00a7 11d krav til at kommuner tilbyr muntlig kontakt med publikum, dersom en part har saklig grunn til det: I den utstrekning en forsvarlig utf\u00f8relse av tjenesten tillater det, skal en part som har saklig grunn for det, gis adgang til \u00e5 tale muntlig med en tjenestemann ved det forvaltningsorgan som behandler saken. Dersom en mindre\u00e5rig er part i saken og blir representert av verge, gjelder dette ogs\u00e5 den mindre\u00e5rige selv. Blir det ved muntlige forhandlinger, konferanser eller telefonsamtaler av en part gitt nye opplysninger eller anf\u00f8rsler av betydning for avgj\u00f8relsen av saken, skal de s\u00e5vidt mulig nedtegnes eller protokolleres. Det samme gjelder iakttakelser tjenestemannen gj\u00f8r ved befaring m.m 3 Bergen kommune. 2023. Ordet fangar \u2013 spr\u00e5kpolitisk plan. 4 Bergen kommune. 2023. Ordet fangar \u2013 spr\u00e5kpolitisk plan. 5 Veiledningsplikt og krav til saksbehandling Forvaltningsloven kapittel 3 legger fram alminnelige regler om saksbehandling. Forvaltningsloven stiller i \u00a7 11 plikt om veiledning. I tredje ledd presiseres at forvaltningsorganet innen sitt saksomr\u00e5de er pliktig \u00e5 gi veiledning til \u00abpersoner som sp\u00f8r om sine rettigheter og plikter i et konkret forhold som har aktuell interesse for ham\", uavhengig av om sak p\u00e5g\u00e5r eller ikke. 6 3 Metode Deloitte utf\u00f8rer forvaltningsrevisjon i samsvar med gjeldende standard for forvaltningsrevisjon (RSK 001). Alle prosjekt blir kvalitetssikret i samsvar med kravene til kvalitetssikring i Deloitte Policy Manual (DPM). 3.1 Dokumentanalyse Informasjon om Bergen kommune og relevant dokumentasjon som tar for seg interne rutiner og system for kommunikasjon med innbyggere vil bli samlet inn og analysert. Annen relevant dokumentasjon vil v\u00e6re kommunens oversikt over og statistikk fra innbyggerunders\u00f8kelsen og brukerunders\u00f8kelser som omhandler kommunikasjon. Innsamlet dokumentasjon vil bli vurdert opp mot revisjonskriteriene. 3.2 Intervju For \u00e5 f\u00e5 supplerende informasjon til skriftlige kilder vil Deloitte intervjue utvalgte personer fra Bergen kommune som er involvert i kommunikasjon med innbyggere, og ellers med personer som vil v\u00e6re sentrale for \u00e5 belyse problemstillingene. Dette vil kunne v\u00e6re ansatte i seksjon for kommunikasjon, ansatte og ledere i byr\u00e5dsavdelingen, samt kommunale r\u00e5d som representerer ulike interesse (for eksempel eldrer\u00e5det, r\u00e5d for personer med funksjonsnedsettelser o.l.). Vi tar sikte p\u00e5 \u00e5 gjennomf\u00f8re 10-15 intervju. 3.3 Testing/stikkpr\u00f8ver I forbindelse med forvaltningsrevisjonen vil Deloitte gjennomf\u00f8re tester av ulike informasjonskanaler for \u00e5 teste om informasjonen g\u00e5r fram p\u00e5 ulike spr\u00e5k og er tilgjengelig for syns- og h\u00f8rselshemmede. Dette kan f.eks. v\u00e6re nettsider, informasjonsskriv osv. Deloitte vil ogs\u00e5 gjennomg\u00e5 nettsider for \u00e5 unders\u00f8ke om informasjonen er lett tilgjengelig og om sidene inneholder n\u00f8dvendig informasjon. 3.4 Verifisering og h\u00f8ring Oppsummering av intervju vil bli sendt til de intervjuede for verifisering, og det er informasjon fra de verifiserte intervjureferatene som vil bli benyttet i rapporten. Datadelen av rapporten vil bli sendt til kommunen for verifisering, og eventuelle faktafeil vil bli rettet opp i den endelige versjonen. Deretter vil hele rapporten, inkludert vurderingsdeler og eventuelle forslag til tiltak, bli sendt til byr\u00e5den for uttale. Byr\u00e5dens h\u00f8ringsuttale vil bli vedlagt den endelige rapporten som blir sendt til kontrollutvalget. 7 4 Tid og ressursbruk 4.1 N\u00f8kkelpersonell Birte Bj\u00f8rkelo er oppdragsansvarlig partner p\u00e5 oppdraget. Espen Stokke vil v\u00e6re prosjektleder og Nora Mathisen vil v\u00e6re prosjektmedarbeider. Deloitte har satt sammen et team som sikrer at prosjektet blir gjennomf\u00f8rt i samsvar med gjeldende retningslinjer, samt med n\u00f8dvendig kompetanse og erfaring. Deloitte har i forbindelse med prosjektplanleggingen vurdert at prosjektteamet fyller kravet til en uavhengig og objektiv revisjon. Den enkeltes uavhengighet vil ogs\u00e5 bli vurdert l\u00f8pende gjennom hele prosjektperioden. 4.2 Ressursbruk Med utgangspunkt i prosjektet sin karakter og planen som er lagt for hvordan prosjektet skal bli gjennomf\u00f8rt vil det ta totalt 465 timer \u00e5 gjennomf\u00f8re prosjektet. Dette inkluderer forberedelse av prosjektet, utarbeidelse av problemstillinger og prosjektplan, forberedelse og gjennomf\u00f8ring av datainnsamling, analyse av data og utarbeidelse og kvalitetssikring av rapport. Timetallet omfatter ogs\u00e5 presentasjon av ferdig rapport for kontrollutvalget. Timeestimatet inkluderer ikke forberedelse og gjennomf\u00f8ring av presentasjon i eventuelle bystyreutvalg. En eventuell presentasjon av rapporten i bystyreutvalg vil bli fakturert etter medg\u00e5tt tid, inntil 6 timer i tillegg til det totale timetallet som er presentert over. Se vedlegg for oversikt over timefordeling. 4.3 Gjennomf\u00f8ringsplan Oppstart av prosjektet vil v\u00e6re april 2025 og rapporten vil v\u00e6re klar for oversendelse til kontrollutvalget ved sekretariatet innen utgangen av oktober 2025.5 For \u00e5 kunne gjennomf\u00f8re prosjektet innen denne fristen og med stipulert timebruk er det n\u00f8dvendig at kommunen sender over etterspurt dokumentasjon innen de frister som blir satt, og at utvalgte personer stiller til og verifiserer intervju. Fakturering av kostnadene ved prosjektet vil skje i samsvar med avtale mellom Bergen kommune og Deloitte. Bergen, 10. mars 2025 _________________________________ Birte Bj\u00f8rkelo Oppdragsansvarlig partner 5 Deloitte gjennomf\u00f8rer alltid en uavhengighetssjekk f\u00f8r oppstart av prosjekter for \u00e5 sikre at vi oppfyller uavhengighetskravene som stilles til revisor, jf. forskrift om kontrollutvalg og revisjon \u00a7 16. Gjennomf\u00f8ringen av prosjektet forutsetter at denne sjekken ikke avdekker faktiske uavhengighetskonflikter (for eksempel at vi st\u00e5r i fare for \u00e5 revidere eget arbeid, n\u00e6re relasjoner o.l.) eller tilsynelatende uavhengighetskonflikter (der det ikke er faktiske uavhengighetskonflikter, men det er kan v\u00e6re risiko for at tilliten til v\u00e5re vurderinger og funn svekkes p\u00e5 grunn av ulike forhold knyttet til saken). 8 Deloitte AS and Deloitte Advokatfirma AS are the Norwegian affiliates of Deloitte NSE LLP, a member firm of Deloitte Touche Tohmatsu Limited (\"DTTL\"), its network of member firms, and their related entities. DTTL and each of its member firms are legally separate and independent entities. DTTL (also referred to as \"Deloitte Global\") does not provide services to clients. Please see www.deloitte.no for a more detailed description of DTTL and its member firms. Deloitte Norway conducts business through two legally separate and independent limited liability companies; Deloitte AS, providing audit, consulting, financial advisory and risk management services, and Deloitte Advokatfirma AS, providing tax and legal services. Deloitte is a leading global provider of audit and assurance, consulting, financial advisory, risk advisory, tax and related services. Our network of member firms in more than 150 countries and territories serves four out of five Fortune Global 500\u00ae companies. Learn how Deloitte's 330,000 people make an impact that matters at www.deloitte.no. \u00a9 2025 Deloitte AS "
}