{
  "dokument_id": "0593cac9-f365-5903-9052-058d0f8aea7f",
  "doc_type": "case_presentation",
  "kommune": 4601,
  "tittel": "Laksev\u00e5g gnr 136 bnr 184. Klage p\u00e5 tillatelse til nytt vann- og avl\u00f8psanlegg",
  "url": "https://bergen.kommune.no/politikere-utvalg/api/fil/bk360/9712295/Framstilling-Laksevag-gnr-136-bnr-184-Klage-pa-tillatelse-til-nytt-vann-og-avlopsanlegg",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/276435-8 Laksev\u00e5g gnr 136 bnr 184. Klage p\u00e5 tillatelse til nytt vann- og avl\u00f8psanlegg Hva saken gjelder: Saken gjelder naboklage p\u00e5 tillatelse til etablering av VA-anlegg (500 meter med omlegging av eksisterende anlegg og 400 meter med nytt anlegg). P\u00e5klagde tiltak inng\u00e5r i et st\u00f8rre prosjekt, der det i vedtak datert 09.11.2023 ogs\u00e5 er gitt tillatelse til opparbeiding av lekeplasser, gangbro og diverse murer. Det er s\u00f8kt om og innvilget fire dispensasjoner fra reguleringsplan 62990000, men VA-anlegget i seg selv har ikke utl\u00f8st behov for dispensasjon. Vedtaket er p\u00e5klaget den 29.11.2023 av nabo Janaveien AS (gbnr. 136/470) representert ved A/STAB AS v/ Maria Kongest\u00f8l. Tiltakshaver er Statens vegvesen og ansvarlig s\u00f8ker er Multiconsult Norge AS. Eiendommen omfattes av reguleringsplan ID 62990000, Laksev\u00e5g, gnr. 124 bnr. 472 m.fl. Rv.555 Sotrasambandet, parsell Fjell kommunegrense - Storavatnet. Ikrafttredelsesdato 21.09.2016 med endring datert 02.12.2021 og er regulert til samferdselsform\u00e5l og lek. Kommuneplanens arealdel (KPA 2018), vedtatt i Bystyret 19.06.2019, viser eiendommen som \u00f8vrig Byggesone og den ligger innenfor hensynssonene r\u00f8d veist\u00f8y, gul flyst\u00f8y og gul luftkvalitet. Ansvarlig s\u00f8ker opplyser at det er foretatt nabovarsling i samsvar med bestemmelsene i pbl. \u00a7 21-3, og det er mottatt merknader fra Camilla V\u00e5gen Storli (gbnr. 136/271), Lotte Wilhelmsen (gbnr. 136/114), Irmelin Rubach Kj\u00e6rland (gbnr. 136/274) og Janaveien AS (gbnr. 136/470). Foruten merknad fra Janaveien AS, ang\u00e5r merknadene i hovedsak forhold knyttet til \u00f8vrige tiltak enn VA-anlegget. Hva ang\u00e5r denne klagesak, har Janaveien AS i merknad bl.a. uttrykt behov for \u00e5 koordinere fremtidig utbyggingsplaner p\u00e5 gbnr. 136/470 med omlegging av offentlige ledningsanlegg. Ansvarlig s\u00f8ker kan ikke ta \u00f8nsket om koordinering av ledningsanlegg for tilgrensende eiendommer til f\u00f8lge, da ledningsanlegget \u00aber s\u00e5 \u00e5 si ferdig prosjektert og det er ikke rom for \u00e5 justere\u00bb. Det vises til tillatelsesvedtakets pkt. 3.2 og vedlagt dokument Nabomerknader for nabomerknader, tilsvar og Plan- og bygningsetatens kommentarer. Bymilj\u00f8etaten har den 26.10.2023 uttalt seg om oms\u00f8kte gangbro, og er positiv p\u00e5 n\u00e6rmere betingelser. Bymilj\u00f8etaten har ingen \u00f8vrige merknader til oms\u00f8kte dispensasjoner, og uttalelsen er ikke av relevans for denne klagesak. Bergen Vann har gitt forh\u00e5ndsuttalelse for private VA-anlegg og stilt krav om opparbeiding av hovedledninger til offentlig drift og vedlikehold i brev datert henholdsvis 10.01.2023 og 27.02.2023. S\u00f8knaden er sendt Statsforvalteren i Vestland og Vestland fylkeskommune, og det er ikke mottatt noen tilbakemelding. 1 Klage: Klager viser innledningsvis til relevant historikk i saken. Det har v\u00e6rt utf\u00f8rt dialogm\u00f8te mellom klager og tiltakshaver, og det vises til at tiltakshaver ga inntrykk av at klagers \u00f8nsker skulle ivaretas. Vedtaket ivaretar imidlertid ikke klagers fremtidige behov. Klager mener i den sammenheng at vedtaket m\u00e5 suppleres med n\u00f8dvendig vilk\u00e5r om \u00aboppdimensjonering av VA-anlegg og h\u00e5ndtering av overvann fra klagers eiendom, i tr\u00e5d med det konkrete behovet som er gjort rede for i innev\u00e6rende klage med vedlegg\u00bb. Det er da tale om oppdimensjonering fra 50 mm og 75 mm til 150 mm og 200 mm i diameter for henholdsvis vann- og spillvannsledninger. De potensielle ulemper for tiltakshaver ved at prosjekteringen av anlegget tilsynelatende er ferdigstilt f\u00f8r byggetillatelsen er gitt, er fullt ut tiltakshavers ansvar. Det vises til klagen og vedlegg til klagen i sin helhet. Fagetatens vurdering og anbefaling: Plan- og bygningsetaten som fagetat opprettholder tillatelsesvedtaket datert 09.11.2023. Fagetaten viser til at pbl. \u00a7\u00a7 27-1 og 27-2 ikke oppstiller krav for \u00e5 ivareta fremtidige behov p\u00e5 naboeiendommen. I mangelen av andre forhold som i seg selv gir grunnlag for at det kan stilles krav til oppdimensjonering til fordel for naboeiendommens behov, er det ikke hjemmel for \u00e5 kreve at s\u00f8ker tilrettelegger for dette. Fagetaten legger ellers til grunn at vedtaket har tatt stilling til og fastsl\u00e5tt at det ikke foreligger privatrettslige bindinger som medf\u00f8rer noen begrensninger p\u00e5 tiltakshavers rett til oppf\u00f8ring av anlegget slik det er oms\u00f8kt. Etter pbl. \u00a7 21-6 andre ledd, er det ikke klagerett p\u00e5 denne avgj\u00f8relsen. Det vises til fagetatens notat av 03.01.2024 i sin helhet. \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Byr\u00e5det har vurdert saken p\u00e5 nytt med bakgrunn i mottatt s\u00f8knad og sakens dokumenter ellers, og er kommet til at klagen ikke kan tas til f\u00f8lge. Tilrettelegging av VA-anlegg for fremtidig, hypotetisk utbygging p\u00e5 naboeiendommene, er etter byr\u00e5dets syn av privatrettslig karakter. Privatrettslige forhold inng\u00e5r ikke i kommunens klagesaksvurderinger, jf. pbl. \u00a7 21- 6. Det er for \u00f8vrig ingen rettslig grunnlag i plan- og bygningsloven for \u00e5 stille vilk\u00e5r om oppdimensjonering av VA-anlegg, som foresl\u00e5tt av klager. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Fagetatens vedtak datert 09.11.2023 opprettholdes. Klagen tas ikke til f\u00f8lge. Dato: 13. februar 2024 Marte Joan Monstad Christine Kahrs Fung. byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagetatens notat av 03.01.2024 med f\u00f8lgende vedlegg: 1. Situasjonskart 2 2. Situasjonsplan 3. Flyfoto 4. Klage over vedtak 5. Tillatelse til tiltak p\u00e5 vilk\u00e5r, vann og avl\u00f8psanlegg 6. Uttalelse fra Bymilj\u00f8etaten 7. S\u00f8knad 8. Tegninger 9. Nabomerknader 10. Uttalelser fra Bergen Vann 3 "
}