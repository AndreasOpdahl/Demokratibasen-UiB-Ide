{
  "dokument_id": "d839698f-4cbc-51db-bfc3-f5ddf30474c0",
  "doc_type": "case_attachment",
  "kommune": 4601,
  "tittel": "M\u00f8llendal - Notat til utvalg for milj\u00f8 og byutvikling sluttversjon (002) (002)",
  "url": "https://bergen.kommune.no/politikere-utvalg/api/fil/bk360/11456350/Mollendal-Notat-til-utvalg-for-miljo-og-byutvikling-sluttversjon-002-002-",
  "tekst": "Til utvalg for milj\u00f8 og byutvikling Planforslag M\u00f8llendal \u2013 byr\u00e5dets innstilling Viser til innstilling fra byr\u00e5det i m\u00f8te 24. oktober 2024 for M\u00f8llendalsveien 63, saksnummer 2022/20491. Innstillingen konkluderer med at det ikke skal \u00e5pnes for \u00e5 gjennomf\u00f8re utbyggingen uten at det bygges et dekke over parkeringsarealet mellom bebyggelsen i M\u00f8llendalsveien 63 og 65 med uteopphold p\u00e5 taket. Dersom sameiet M\u00f8lleg\u00e5rdene (M\u00f8llendalsveien 65) avviser en slik l\u00f8sning, mener byr\u00e5det at det er n\u00f8dvendig \u00e5 tvinge frem l\u00f8sningen med dekke om n\u00f8dvendig med ekspropriasjon. Byr\u00e5det skriver i saksfremstillingen: \u00abI ytste konsekvens kan forslagsstillar be kommunen om samtykke til ekspropriasjon etter plan- og bygningslova \u00a7 16-5 andre ledd. Dette blir dermed forhold som forslagsstillar m\u00e5 arbeide vidare med etter vedtak av reguleringsplanen.\u00bb Denne konklusjonen snur opp ned p\u00e5 den l\u00f8sningen som fagetaten skisserte da planen var p\u00e5 begrenset h\u00f8ring sommer/h\u00f8st 2022. Vi ber om at planen vedtas med en l\u00f8sning der boligprosjektet i M\u00f8llendalsveien 63 kan realiseres ogs\u00e5 dersom sameiet sier nei, men da uten dekke, slik fagetaten var innstilt p\u00e5 i den begrensede h\u00f8ringen. Bakgrunn Plansaken som n\u00e5 kommer til behandling, har en lang forhistorie. Forrige eier av eiendommen fikk utformet et forslag til reguleringsplan som var til offentlig ettersyn i 2018. I planforslaget var det lagt til rette for ny blokkbebyggelse i opptil 8 etasjer med ca. 60 boenheter. Eier solgte kort tid etter eiendommen til Storm Eiendom AS og Profier AS (n\u00e5 Gjelsten Bolig AS). Det nye eierselskapet M\u00f8llendal 63 AS lanserte kort tid etter et kraftig nedskalert utbyggingsforslag med 38 leiligheter og 5-7 etasjer. Planen regulerer ogs\u00e5 nabobebyggelsen i M\u00f8llendalsveien 65 etter krav fra fagetaten. Fagetaten \u00f8nsket \u00e5 frigj\u00f8re tidligere godkjent parkeringsareal p\u00e5 bakkeplan og erstatte dette med mer uteoppholdsareal. Nytt prosjekt og eksisterende bebyggelse skulle kobles sammen med et dekke over deler av plassen mellom dagens bebyggelse og ny bebyggelse. Opp\u00e5 dekket skulle det etableres et felles uteoppholdsareal, under dekket parkering til delvis erstatning for plasser M\u00f8llendalsveien 65 mistet. I oktober 2020 behandlet en ekstraordin\u00e6r generalforsamling i Sameiet M\u00f8llendalsveien 65 forslaget og et flertall i sameiet avviste l\u00f8sningen med dekke. Til tross for dette ble forslagsstiller p\u00e5lagt \u00e5 regulere for fellesl\u00f8sningen formodentlig i h\u00e5p om at sameiet vil b\u00f8ye etter n\u00e5r plansaken var vedtatt av bystyret. Da planen var til begrenset h\u00f8ring juli-september 2022, foreslo fagetaten at dersom sameiet M\u00f8lleg\u00e5rdene sa nei til fellesl\u00f8sningen, kunne boligene i M\u00f8llendalsveien 63 likevel bygges i et byggetrinn 1. Et dekke m\u00e5tte da eventuelt realiseres i et byggetrinn 2. N\u00e5 innstiller byr\u00e5det p\u00e5 at l\u00f8sningen med felles dekke skal tvinges igjennom. Styret i sameiet har i notat til byr\u00e5det datert 10. september 2024 formulert sin holdning: \u00abSameiet M\u00f8lleg\u00e5rdene mener det er urimelig \u00e5 ekspropriere eiendom for at naboen skal f\u00e5 tilstrekkelig uteareal. Vi \u00f8nsker heller ikke en svekkelse av v\u00e5r parkeringsfleksibilitet. Vi kommer derfor til \u00e5 protestere mot fors\u00f8k p\u00e5 ekspropriasjon. Utbygger er ogs\u00e5 skeptisk til ekspropriasjon som for deres del vil medf\u00f8re store forsinkelser og kostnader.\u00bb (...) \u00abP\u00e5 bakgrunn av dette vil vi oppfordre politiske myndigheter til \u00e5 fjerne kravet om betongdekke mellom bygningene fra reguleringsplanen og la utbygger bygge ut eiendommen i tr\u00e5d med sitt alternative forslag, innenfor egne eiendomsgrenser.\u00bb V\u00e5r kommentar Sier sameiet nei til dekket, mener byr\u00e5det at det er riktig \u00e5 ekspropriere. Det er i seg selv ganske oppsiktsvekkende og ganske uvanlig gitt at man i denne saken griper inn p\u00e5 en privat utbyggers side og eksproprierer annen privat eiendom for \u00e5 oppn\u00e5 dette. S\u00e6rlig gitt at denne utbyggeren har vist at det er fullt mulig \u00e5 oppn\u00e5 gode l\u00f8sninger for uteoppholdsareal uten ekspropriasjon. Her vises det ogs\u00e5 til konklusjonene i fagnotatet til begrenset h\u00f8ring som er sitert under. Det andre er at dette vil bli en b\u00e5de kostbar og tidkrevende prosess, der saksbehandlingstiden for ekspropriasjon og skj\u00f8nn er sv\u00e6rt lang og der sameiet har sv\u00e6rt mange klage- og ankemuligheter. Det er utbygger som m\u00e5 betale sameiets utgifter, noe byr\u00e5det ogs\u00e5 erkjenner. V\u00e5rt forslag Uten dekke, mangler de 38 boligene vi foresl\u00e5r \u00e5 regulere noe uteoppholdsareal. Illustrasjonen under viser uteoppholdsareal p\u00e5 bakken uten dekke. Utbygging uten fellesdekke gir prosjektet 1299 m2 uteoppholdsareal innenfor planomr\u00e5det, hvorav 452 m2 er privat uteareal og 847 m2 er felles uteareal p\u00e5 bakkeplan. Det tilsvarer 34 m2 uteoppholdsareal per boenhet. Kravet i KPA er 40 m2. For \u00e5 oppfylle mengdekravet i kommuneplanen forutsettes det at inntil 221 m2 offentlige parkomr\u00e5der regnes med i utearealet. Denne l\u00f8sningen er beskrevet i fagnotatet til den begrensede h\u00f8ringen. Det er \u00f8nskelig at uteopphold hovedsakelig skal foreg\u00e5 p\u00e5 bakkeplan. Godt opparbeidet parkareal rundt store Lungeg\u00e5rdsvann, allmenning og torg innenfor delfelt B2, samt fremtidige offentlige uteoppholdsarealer i den offentlige planen for M\u00f8llendal \u00f8st vil fungere godt som erstatningsareal, og det foresl\u00e5tte plangrepet kan p\u00e5 bakgrunn av dette anbefales.\u00bb Dette forholdet gjelder fortsatt. Som en del av Elveparken og det store gr\u00f8ntarealet p\u00e5 vestsiden av M\u00f8llendalselven vil det bli anlagt en bro over elven, umiddelbart nord for Sementst\u00f8periet som M\u00f8llendal 63 AS ogs\u00e5 eier og som er del av planomr\u00e5det. Tilgangen til disse store gr\u00f8ntarealene vil bli sterkt forbedret. Trafikksikker gangavstand til dette parkarealet er under 100 meter. Med bakgrunn i det vi skriver over om saken, ber vi om at forslag til vedtak endres og at det \u00e5pnes for at utbyggingen kan gjennomf\u00f8res p\u00e5 egen grunn om sameiet M\u00f8lleg\u00e5rdene skulle avvise den foretrukne l\u00f8sning med dekke mellom eiendommene. Det kan gj\u00f8res ved \u00e5 erstatte den foresl\u00e5tt \u00a7 6 i innstillingen fra byr\u00e5det med de reguleringsbestemmelsene som ligger under \u00a7 6 Rekkef\u00f8lgebestemmelser i det innsendte planmaterialet: \u00ab\u00a76 Rekkef\u00f8lgebestemmelser \u00a76.1 F\u00f8r rammetillatelse (feltene BBB1, BBB2 og BKB1) \u00a76.1.1 Det skal fremlegges en avtale som viser at tiltakshaver har de privatrettslige rettigheter s\u00f8knaden forutsetter for gjennomf\u00f8ring av en samlet utbygging i henhold til reguleringsplanen, jf. Illustrasjonsplan datert 20.03.2024 som er retningsgivende. \u00a76.1.2 Trinnvis utbygging \u00a76.1.2.1 Dersom hjemmelshaverne til gnr. 163/577 og 163/17 ikke oppn\u00e5r enighet om en avtale som sikrer en samlet utbygging i henhold til reguleringsplanen, kan det tillates en trinnvis utbygging, jf. Illustrasjonsplan \u2013 uten dekke datert 20.03.24 som er retningsgivende. En st\u00f8rre andel av n\u00e6rliggende offentlige arealer m\u00e5 da medregnes for \u00e5 oppn\u00e5 tilstrekkelig mengde og kvalitet p\u00e5 uteoppholdsarealene, jf. M\u00f8llendal allmenning og eksisterende/fremtidige parkarealer. \u00a76.1.2.2 Det skal dokumenteres at en trinnvis utbygging ikke er til hinder for en senere full utbygging i samsvar med reguleringsplanen.\u00bb \u00a76.1.3 Fagkyndig skal dokumentere tilfredsstillende flomsikringstiltak. \u00a76.2 F\u00f8r igangsettingstillatelse (feltene BBB1, BBB2 og BKB1) \u00a76.2.1 Tiltak innenfor planomr\u00e5det \u00a76.2.1.1 Detaljprosjektering for overvann skal utf\u00f8res, basert p\u00e5 VA-rammeplan datert 08.11.21, og l\u00f8ses i henhold til den til enhver tid gjeldende VA-norm for Bergen kommune. \u00a76.2.1.2 Stabilitet i byggegrunn skal unders\u00f8kes av firma med relevant kompetanse f\u00f8r utbygging, for \u00e5 sikre riktig og trygg fundamentering. \u00a76.2.2 Tiltak utenfor planomr\u00e5det \u00a76.2.2. Offentlige tiltak i og ved M\u00f8llendal elve- og strandpark, M\u00f8llendalsveien og M\u00f8llendalsbakken, fastsatt som rekkef\u00f8lgekrav i plan for M\u00f8llendal \u00f8st (planID 19410000), skal v\u00e6re gjennomf\u00f8rt eller sikret gjennomf\u00f8rt. Disse rekkef\u00f8lgekravene anses som sikret gjennomf\u00f8rt dersom tiltakshaver/grunneier har inng\u00e5tt utbyggingsavtale med Bergen kommune og oppfylt sine forpliktelser i henhold til avtalen. \u00a76.3 F\u00f8r bebyggelse tas i bruk (feltene BBB1, BBB2 og BKB1) \u00a76.3.1 Alle delfelt og tiltak i henhold til reguleringsplanen skal v\u00e6re opparbeidet/utf\u00f8rt. \u00a76.3.2 Dersom det tillates en trinnvis utbygging, jf. \u00a7 6.1.2, skal kravene i \u00a7 6.3.1 tilpasses situasjonen.\u00bb Med dette endres Byr\u00e5dets innstilling slik: b) Punktene i) og ii) utg\u00e5r. Punkt iii) f\u00e5r betegnelsen i) P\u00e5 vegne av M\u00f8llendal 63 AS Gunnar Wiederstr\u00f8m "
}