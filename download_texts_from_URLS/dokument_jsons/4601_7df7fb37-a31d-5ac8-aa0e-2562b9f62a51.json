{
  "dokument_id": "7df7fb37-a31d-5ac8-aa0e-2562b9f62a51",
  "doc_type": "case_presentation",
  "kommune": 4601,
  "tittel": "H\u00f8ringsuttalelse, S\u00f8knader om tillatelser etter forurensningsloven for anleggsarbeid og sj\u00f8deponi, Fellesprosjektet Arna - Stanghelle (FAS)",
  "url": "https://bergen.kommune.no/politikere-utvalg/api/fil/bk360/10370389/Framstilling-Horingsuttalelse-Soknader-om-tillatelser-etter-forurensningsloven-for-anleggsarbeid-og-sjodeponi-Fellesprosjektet-Arna-Stanghelle-FAS-",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/281212-16 H\u00f8ringsuttalelse, S\u00f8knader om tillatelser etter forurensningsloven for anleggsarbeid og sj\u00f8deponi, Fellesprosjektet Arna - Stanghelle (FAS) Hva saken gjelder: Statsforvalteren i Vestland har sendt ut fire s\u00f8knader om tillatelse etter forurensningsloven, og en s\u00f8knad om endring av tillatelse etter forurensningsloven, til ber\u00f8rte, offentlige organer p\u00e5 h\u00f8ring. S\u00f8knadene omfatter: \u2022 FAS Vest \u2013 arbeid knyttet til etablering av riggomr\u00e5de p\u00e5 Espeland nord med drift av knuseverk og mellomlager for bunnrenskmasser. \u2022 FAS Midt \u2013 arbeid knyttet til etablering av permanent massedeponi p\u00e5 Trengereid for ikke forurensede masser som i en periode vil fungere som riggomr\u00e5de med drift av knuseverk og mellomlager for bunnrenskmasser og rensing av tunnelvann fra driving av 2,9 km tunnel. \u2022 FAS \u00d8st \u2013 arbeid knyttet til permanent massedeponi for sprengstein p\u00e5 Dalehagen som i en periode vil fungere som riggomr\u00e5de med drift av knuseverk og mellomlager for bunnrenskmasser. \u2022 FAS S\u00f8rfjorden \u2013 arbeid knyttet til etablering av de tre sjaktene for nedf\u00f8ring av overskuddsmasser til sj\u00f8deponi (Fossneset/Gamle Fossen, Langhelleneset og Naustvika) herunder undervannsprenging og rensing av tunnelvann. \u2022 FAS Sj\u00f8deponi - Tillatelse til sj\u00f8deponi ble gitt 19. juni 2023 og er s\u00f8kt endret som f\u00f8lge av endret lokalitet for sj\u00f8deponi i Bergen kommune og endra nedf\u00f8ringsl\u00f8sning S\u00f8knadene er fordelt mellom s\u00f8knadsomr\u00e5de Vest, Midt, \u00d8st og S\u00f8rfjorden, som vist p\u00e5 figur 1 under, i tillegg til s\u00f8knaden om endring av tillatelse av 19.06.2023.S\u00f8knadsomr\u00e5de \u00d8st ligger i sin helhet i Vaksdal kommune, mens \u00f8vrige s\u00f8knadsomr\u00e5der er lokalisert helt eller delvis i Bergen kommune. For hvert s\u00f8knadsomr\u00e5de vil det bli sendt inn flere dels\u00f8knader om utvidelse/endring av gjeldende tillatelse i l\u00f8pet av anleggsperioden, avhengig av fremdriften til prosjektet. Det foreligger som kjent vedtatt statlig reguleringsplan for Fellesprosjektet Arna - Stanghelle av 1.april 2022. Det p\u00e5g\u00e5r imidlertid en endringsprosess for \u00e5 regulere nye l\u00f8sninger for nedf\u00f8ring av steinmasser til sj\u00f8deponi, samt endring av midlertidig arealbruk og trafikksystem ved Trengereid og R\u00f8dberg. S\u00f8knader om tillatelser etter forurensingsloven, som denne saken omhandler, tar utgangspunkt i de nye l\u00f8sningene fra det p\u00e5g\u00e5ende reguleringsplanarbeidet. H\u00f8ringsfrist: 10. mai 2024. Etter muntlig avtale med statsforvalteren, kan h\u00f8ringsuttalelsen leveres etter byr\u00e5dets behandling i uke 20. 1 Figur 1: Oversikt over inndeling i s\u00f8knadsomr\u00e5der. Kilde: Statens vegvesen Byr\u00e5dens vurdering og forslag til h\u00f8ringsuttalelse: \u00abByr\u00e5det har den 25.01.2024, i sak 1014/24, gitt positiv h\u00f8ringsuttalelse til endring av reguleringsplan, som innbefatter de l\u00f8sningene som oms\u00f8kes i denne saken: \u00abEtablering av ny E16 og Vossebanen mellom Arna og Stanghelle er sv\u00e6rt viktig for Bergen kommune. Bystyret har i h\u00f8ringsuttalelser til gjeldende NTP 2022-2033, sak 176/20, og til kommende NTP 2025-2036, sak B227/23, prioritert utbygging av prosjektet, og uttalt at dette er det viktigste samferdselsprosjektet i Vestlandsregionen i et liv-helseperspektiv. Bergen kommune har ved flere anledninger spilt inn forventninger om snarlig realisering ovenfor Samferdselsdepartementet, n\u00e5 som alle formelle utredningsprosesser til hinder for oppstart er avsluttet. Bergen kommune er positive til planendringene som foresl\u00e5s og slutter seg til l\u00f8sningene som presenteres i plandokumentene. Forslag til endrede l\u00f8sninger bedrer situasjonen i anleggsfasen b\u00e5de for befolkning og naturmilj\u00f8 m.m. Det er videre positivt at et prosjekt p\u00e5 over 30 mrd. kr i tillegg finner kostnadsreduserende l\u00f8sninger for steinmasser til sj\u00f8deponi. Det er en betydelig mengde stein som skal deponeres i et s\u00e5rbart fjordsystem. Bergen kommune viser imidlertid til at avhending av masser i S\u00f8rfjorden og Veafjorden er godkjent av Statsforvalteren, jf. tillatelse av 19.06.2023, samt til tidligere arbeid med \u00e5 finne en mer samfunnsnyttig bruk av massene, som resulterte i \u00f8kt gjenbruk i prosjektet og transportering av masser til eksterne mottakere. Beregningene fra tidligere planprosess sl\u00e5r fast at deponering i sj\u00f8 kommer klart best ut i et klimaperspektiv i forhold til \u00e5 transportere massene ut av planomr\u00e5det. Bergen kommune legger til grunn at klimaavtrykket ikke endres vesentlig n\u00e5r det er samme mengde overskuddsmasser som prosjektet n\u00e5 s\u00f8ker om tillatelse til \u00e5 deponere. Dette kunne imidlertid kommet tydeligere frem av plandokumentene. 2 Bergen kommune opplever at samhandlingen med statsetatene om utredningsarbeidet har v\u00e6rt konstruktiv, og ser frem til enda tettere dialog ved behandling av h\u00f8ringsinnspill og frem mot lokalpolitisk sluttbehandling. Det forutsettes s\u00e5ledes at Plan- og bygningsetaten f\u00e5r en styrket rolle i det videre arbeidet. Bergen kommune vil avslutningsvis fremheve viktigheten av rask saksbehandling og effektiv planprosess, s\u00e6rlig for arealplaner av en s\u00e5 vesentlig samfunnsbetydning som Fellesprosjektet Arna \u2013 Stanghelle.\u00bb Byr\u00e5dets merknader til planarbeidet gj\u00f8r seg ogs\u00e5 gjeldende for s\u00f8knadene etter forurensningsloven. I planutredningsfasen har i tillegg kommunen, i samarbeid med FAS, gitt signaler til Statsforvalter om at de kan gj\u00f8re sin behandling etter forurensningsloven samtidig mens arealavklaringen p\u00e5g\u00e5r etter plan- og bygningsloven. Bergen kommune vurderer at s\u00f8knadene har gode faglige vurderinger og l\u00f8sninger, og vil presisere at ogs\u00e5 kommunen ved Plan- og bygningsetaten har medvirket aktivt i prosessen. S\u00f8knadene vektlegger b\u00e5de kortsikte og langsiktige l\u00f8sninger, og konsekvenser for milj\u00f8 og samfunn er etter v\u00e5rt syn redegjort for p\u00e5 en god m\u00e5te. Bergen kommune oppfordrer til effektiv saksbehandling i det videre, og arbeider for at prosjektet f\u00e5r oppstartsbeslutning i \u00e5r og kan igangsettes i 2025. Vedtakskompetanse: Byr\u00e5det avgir h\u00f8ringsuttalelser p\u00e5 vegne av Bergen kommune, jf. byr\u00e5dets fullmakter \u00a7 6, jf. bystyresak 378-20. Forretningsutvalget har i m\u00f8te den 9.april 2024, i sak 124/4, vedtatt at byr\u00e5det eventuelt avgir h\u00f8ringssvar til FAS Vest og FAS S\u00f8rfjorden p\u00e5 vegne av Bergen kommune. Forretningsutvalget har ikke tatt stilling til de tre \u00f8vrige s\u00f8knadsomr\u00e5dene. Det vurderes likevel som naturlig \u00e5 behandle alle de fem endringene samlet. Byr\u00e5d for byutvikling innstiller til byr\u00e5det \u00e5 fatte f\u00f8lgende vedtak: 1. Byr\u00e5det avgir h\u00f8ringsuttalelse til \u00abH\u00f8ring, S\u00f8knader om tillatelser etter forurensningsloven for anleggsarbeid og sj\u00f8deponi, Fellesprosjektet Arna - Stanghelle (FAS)\u00bb slik den fremkommer av byr\u00e5dens forslag. 2. Melding om vedtak sendes Bystyrets kontor. Dato: 14. mai 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: 1. Fellesprosjektet Arna \u2013 Stanghelle (FAS) omr\u00e5de Midt fra Statsforvalteren i Vestland 2. FAS \u2013 omr\u00e5de Midt s\u00f8knad 3. FAS \u2013 omr\u00e5de Midt oversendelsesbrev Statens vegvesen 4. Fellesprosjektet Arna \u2013 Stanghelle (FAS) omr\u00e5de S\u00f8rfjorden fra Statsforvalteren i Vestland 5. FAS \u2013 omr\u00e5de S\u00f8rfjorden oversendelsesbrev Statens vegvesen 6. FAS \u2013 omr\u00e5de S\u00f8rfjorden s\u00f8knad 7. Fellesprosjektet Arna \u2013 Stanghelle (FAS) omr\u00e5de Vest fra Statsforvalteren i Vestland 8. FAS omr\u00e5de Vest oversendelsesbrev Statens vegvesen 9. FAS omr\u00e5de Vest s\u00f8knad 3 10. Fellesprosjektet Arna \u2013 Stanghelle (FAS) endring av l\u00f8yve sj\u00f8deponi fra Statsforvalteren i Vestland 11. FAS endring av l\u00f8yve for sj\u00f8deponi s\u00f8knad 12. FAS endring av l\u00f8yve for sj\u00f8deponi oversendelsesbrev fra Statens vegvesen 4 "
}