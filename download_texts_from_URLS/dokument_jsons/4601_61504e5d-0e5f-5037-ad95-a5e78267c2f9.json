{
  "dokument_id": "61504e5d-0e5f-5037-ad95-a5e78267c2f9",
  "doc_type": "case_attachment",
  "kommune": 4601,
  "tittel": "Oppstartsak - Plan for eldre i Bergen",
  "url": "https://bergen.kommune.no/politikere-utvalg/api/fil/bk360/9902641/Oppstartsak-Plan-for-eldre-i-Bergen",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/31123-1 Oppstartsak - Plan for eldre i Bergen Hva saken gjelder: Byr\u00e5d for eldre, helse og omsorg presenterer i denne saken rammene for arbeidet med en plan for eldre i Bergen. Planen skal erstatte disse fire planene: \u2022 Temaplanen En eldrevennlig Bergen-seniorplan for Bergen kommune 2019-2024, vedtatt i Bergen bystyre 19.06.2019 i sak 195/19. M\u00e5lgruppen for planen er innbyggere 65 \u00e5r og eldre. Planen har et forebyggende og helsefremmende perspektiv. \u2022 Temaplanen En alderdom med mening, mestring og trygghet - Plan for helse- og omsorgstjenester til hjemmeboende eldre 2019 \u2013 2029, vedtatt i Bergen bystyre 23.05.2019 i sak 140/19. M\u00e5lgruppen for planen er innbyggere 65 \u00e5r og eldre, som bor i eget hjem, og har behov for helse- og omsorgstjenester. \u2022 Rullert temaplan Omsorg med kunnskap- plan for helseinstitusjoner og boliger med held\u00f8gnsbemanning i Bergen kommune 2016-2030, vedtatt av Bergen bystyre 20.05.2021 i sak 154/21. M\u00e5lgruppen for planen er eldre innbyggere som bor p\u00e5 sykehjem eller i bolig med held\u00f8gns bemanning. Planen omhandler i tillegg utbygging og avvikling av sykehjem og boliger med held\u00f8gns bemanning i perioden 2021-2030. \u2022 Maten servert, handlingsplan for mat, m\u00e5ltider og ern\u00e6ringsarbeid i pleie og omsorgstjenesten 2018-2023, vedtatt i Bergen bystyre 13.03.2019 i sak 61/19. M\u00e5lgruppen for planen er innbyggere som mottar tjenester fra Etat for hjemmesykepleie, Etat for sykehjem og Etat for tjenester til utviklingshemmede. De fire overnevnte planene har til sammen 32 innsatsomr\u00e5der og n\u00e6rmere 250 tiltak. Ved \u00e5 erstatte disse planene med \u00e9n helhetlig og tverrsektoriell plan for eldre, vil byr\u00e5det redusere planvolumet betydelig. Det vil gj\u00f8re det enklere \u00e5 prioritere m\u00e5l og innsatsomr\u00e5der som er n\u00f8dvendig for \u00e5 utvikle gode og b\u00e6rekraftige velferdstjenester. Planleggingen m\u00e5 forberede oss som bysamfunn og kommune p\u00e5 de store endringene som kommer i ti\u00e5rene fremover, blant annet knyttet til demografiske endringer. I l\u00f8pet av planperioden vil samfunnet endre seg. Den digitale transformasjonen kjennetegnes av rask utvikling av nye teknologier som kan gi helt nye helsetjenester og m\u00e5ter \u00e5 jobbe p\u00e5. Dette gjelder ogs\u00e5 andre omr\u00e5der. For eksempel vil kunnskap om nye boformer for m\u00e5lgruppen kunne p\u00e5virke behovet for helsetjenester og hvordan disse er organiserte i dag. Nye nasjonale f\u00f8ringer vil ogs\u00e5 kunne endre forutsetningene for valg av lokale l\u00f8sninger. Det er behov for \u00f8kt fleksibilitet i den mer operative planleggingen, for \u00e5 sikre at tiltak kan tilpasses oppdatert kunnskap og utfordringsbilde. Planen vil derfor v\u00e6re todelt. Del 1 blir en strategisk del med langsiktige m\u00e5l og strategier i et 10-\u00e5rsperspektiv. Del 2 vil v\u00e6re en handlingsdel som angir konkrete tiltak og prioriteringer for de neste fire \u00e5rene. Byr\u00e5det er 1 opptatt av at tiltak utarbeides fortl\u00f8pende utover i planperioden, i samspill med innbyggere og ansatte i tjenestene. Det skal v\u00e6re en klar sammenheng mellom de strategiske m\u00e5lene som fastsettes, og hvilke handlinger som bidrar til m\u00e5loppn\u00e5else. Planen skal v\u00e6re et styringsverkt\u00f8y for kommunens tjenester til eldre, p\u00e5 tvers av sektorer. Den skal peke ut en tydelig retning og v\u00e6re klar i sine prioriteringer. Planens form\u00e5l og forankring: Eldre er en mangfoldig gruppe. De aller fleste er friske og spreke, og kan v\u00e6re gode ressurser i lokalsamfunnet. Rundt 38 prosent av innbyggerne 80 \u00e5r og eldre trenger imidlertid hjelp fra kommunens helse- og omsorgstjenester, og med flere eldre blir det \u00f8kt ettersp\u00f8rsel etter helse- og omsorgstjenester. De demografiske utfordringene vi n\u00e5 st\u00e5r i begynnelsen av, kan ikke l\u00f8ses av kommunens helse- og omsorgstjenester alene. Det m\u00e5 l\u00f8ses av en samlet kommune, i samarbeid med brukere, p\u00e5r\u00f8rende, n\u00e6ringsliv, frivillighet og lokalsamfunn. Byr\u00e5det vil ta alle gode krefter i bruk og \u00f8nsker et mangfold av kommunale, private og ideelle akt\u00f8rer for \u00e5 l\u00f8se omsorgsoppgavene. I Kolsterhagenerkl\u00e6ringen uttrykkes byr\u00e5dets ambisjon om at Bergen blir en mer aldersvennlig kommune. Plan for eldre vil f\u00f8lge opp dette, og beskrive hvordan Bergen planlegger for et aldersvennlig samfunn hvor eldre kan v\u00e6re aktive, sosiale og ressurser for seg selv og andre. Dette er godt for den enkelte og b\u00e6rekraftig for samfunnet. \u00c9n felles plan for kommunale helse- og omsorgstjenester som gir tjenester til m\u00e5lgruppen eldre, vil gi \u00f8kt fleksibilitet, synergi- og innovasjonstenkning i - og mellom tjenestene. M\u00e5let er at ulike tjenester skal samarbeide bedre og at kommunens samlede ressurser skal benyttes til det beste for innbyggerne. Rammer for planen: Nasjonale forventninger Planen m\u00e5 forholde seg til nasjonale forventninger til kommunal planlegging. I Nasjonale forventninger for perioden 2023-2027 pekes det p\u00e5 at FNs 17 b\u00e6rekraftsm\u00e5l skal v\u00e6re det politiske hovedsporet for \u00e5 ta tak i v\u00e5r tids st\u00f8rste utfordringer. Regjeringen peker p\u00e5 noen omr\u00e5der som vil v\u00e6re sentrale i Plan for eldre: \u2022 Samordning og samarbeid i planleggingen \u2022 Trygge og inkluderende lokalsamfunn \u2022 Velferd og b\u00e6rekraftig verdiskaping F\u00f8lgende stortingsmeldinger og NOUer er s\u00e6rlig relevante for planen: \u2022 Nasjonal helse- og samhandlingsplan 2024- 2027, Meld. St.9 (2023-2024) \u2022 Fellesskap og meistring. Bu trygt heime, Meld. St.24(2022-2023) \u2022 Tid for handling. Personellet i en b\u00e6rekraftig helse og omsorgstjeneste, NOU 2023: 4 \u2022 Opptrappingsplan for psykisk helse, Meld. St. 23 (2022- 2023) \u2022 Folkehelsemeldinga, Meld. St. 15 (2022\u20132023) Regionale forventninger Utviklingsplan for Vestland 2024-2028, regional planstrategi, skal v\u00e6re klar h\u00f8sten 2024. Fylkeskommunen har lagt frem et samlet kunnskapsgrunnlag for utviklingsplanen. Utfordringsrapporten i kunnskapsgrunnlaget l\u00f8fter frem noen overordnede utfordringsomr\u00e5der for Vestland. F\u00f8lgende omr\u00e5der er s\u00e6rlig sentrale for Plan for eldre: \u2022 Regional, by- og bygdeutvikling 2 \u2022 Livskvalitet og like muligheter \u2022 Samarbeid, kunnskapsutvikling og innovasjon Tjenesteavtaler i Helsefellesskapet i Bergensomr\u00e5det er regionale f\u00f8ringer for sentrale deler av samhandlingsomr\u00e5det. M\u00e5let med avtalene er \u00e5 sikre bedre pasientforl\u00f8p og sammenheng i helsetjenestene. Kommunale f\u00f8ringer Kommuneplanens samfunnsdel (KPS) beskriver langsiktige m\u00e5l for samfunnsutviklingen i kommunen, og danner grunnlag for alle kommunens prioriteringer. Plan for eldre skal bidra til \u00e5 gjennomf\u00f8re m\u00e5lene KPS setter. Det skal v\u00e6re en r\u00f8d tr\u00e5d fra de overordnede m\u00e5lene i KPS til operative m\u00e5l og strategier. Plan for eldre vil se til andre relevante kommunale tematiske planer. Det er helt n\u00f8dvendig for \u00e5 sikre at kommunens planverk peker i samme retning, og legger til rette for at ulike tjenester og sektorer samarbeider mot felles m\u00e5l. Bystyret har i m\u00f8tet 21.06.2023 sak 218/23 fattet vedtak om at byr\u00e5det skal utarbeide en samlet plan for utbygging av sykehjem, omsorg pluss og andre boliger med held\u00f8gns tjenester. Dette vedtaket vil bli fulgt opp i planen. Tillit og faglighet ligger til grunn for alt drifts- og utviklingsarbeid i Byr\u00e5dsavdeling for eldre, helse og omsorg. Slik har det v\u00e6rt siden Tillit-og faglighetreformen ble vedtatt innf\u00f8rt i byr\u00e5dsavdelingen av Bergen bystyre i 2017. Viktige prinsipper i reformen er at styring skal fokusere p\u00e5 m\u00e5l og resultater, mens tiltak for \u00e5 n\u00e5 m\u00e5lene utvikles basert p\u00e5 kunnskap om hva som virker. I dagens samfunn utvinnes ny kunnskap i h\u00f8yt tempo. Ny kunnskap gir grobunn for nye l\u00f8sninger, mens andre tiltak foreldes og b\u00f8r forkastes. Medvirkning og organisering av planarbeidet Plan for eldre skal v\u00e6re tverrsektoriell, og planarbeidet m\u00e5 derfor involvere representanter fra flere byr\u00e5dsavdelinger. Planarbeidet ledes av Byr\u00e5dsavdeling for eldre, helse og omsorg (BEHO). Byr\u00e5det har som m\u00e5lsetning at planprosesser skal gjennomf\u00f8res effektivt og uten un\u00f8dvendig ressursbruk. Det finnes mye tilgjengelig kunnskap om eldrefeltet og om det nasjonale og kommunale utfordringsbildet knyttet til et aldrende samfunn. Planarbeidet vil ta utgangspunkt i relevant og tilgjengelig kunnskap som allerede foreligger. Dette vil sammen med nasjonale-, regionale-, og kommunale f\u00f8ringer legges til grunn for prioriteringer og veivalg i planen. Deltakerne i plangruppen skal holdes p\u00e5 et minimum for \u00e5 sikre un\u00f8dvendig ressursbruk, og for at gruppen skal kunne jobbe effektivt. Samtidig forutsetter en god planprosess dialog, involvering og forankring med ulike interessenter. Dette l\u00f8ses ved at ressurspersoner og interessenter f\u00e5r medvirke og gi innspill p\u00e5 ulike fagomr\u00e5der og avgrensede problemstillinger i planprosessen. Medvirkning vil fortrinnsvis skje i etablerte m\u00f8testrukturer, og ved at ressurspersoner og interessenter inviteres med i arbeidsgrupper innen spesifikke fagomr\u00e5der. Kjerneplangruppe: Kjerneplangruppen skal koordinere og samordne planprosessen, sikre helheten, og skrive planen. 3 Estimert ressursbruk: 60 prosent stillingsressurs for planleder fra september 2024 til juni 2025, og 40 prosent stillingsressurs fordelt p\u00e5 resten av kjerneplangruppen i samme periode. I perioden juli-desember 2025 vil det v\u00e6re behov for totalt 60 % ressursinnsats for kjerneplangruppen. - Planleder, r\u00e5dgiver, hjemmebaserte tjenester (BEHO) - R\u00e5dgiver, sykehjem (BEHO) - Ern\u00e6ringsr\u00e5dgiver (BEHO) Plangruppe: Plangruppen skal bidra med \u00e5 innhente oppdatert kunnskap innenfor relevante fagomr\u00e5der, bidra med skriftlige leveranser til kjerneplangruppen, lede arbeidsgrupper innen egne fagomr\u00e5der og s\u00f8rge for n\u00f8dvendig forankring og medvirkning innen fagomr\u00e5det de har ansvar for. Estimert ressursbruk: M\u00e5nedlig m\u00f8tevirksomhet, lede arbeidsgrupper, samt for- og etterarbeid. Fagomr\u00e5de Byr\u00e5dsavdeling Deltaker i plangruppen E-helse (velferdsteknologi, digitalisering, AI BEHO R\u00e5dgiver e-helse m.m.) Samfunnsmedisin/ folkehelse/ BEHO Kommuneoverlegen aldersvennlig samfunn HR (Rekruttering, arbeidstid m.m.) BEHO R\u00e5dgiver, HR Psykisk helse, rus og mangfold BBSM R\u00e5dgiver Areal helsebygg (sykehjem, BEHO Fagleder arealteam omsorgsboliger, personellbaser, aktivitetssentre etc.) Seniorkommunikasjon BEHO R\u00e5dgiver Ressurspersoner og interessenter: Ressurspersoner og interessenter vil bli invitert til \u00e5 komme med innspill og/eller delta i arbeidsgrupper. Estimert ressursbruk: M\u00f8tevirksomhet vil fortrinnsvis legges til allerede etablerte m\u00f8testrukturer og nettverk. Eventuell deltakelse i arbeidsgrupper vil komme i tillegg. Interne: - Etater og seksjoner i BEHO og Byr\u00e5dsavdeling for barnevern, sosiale tjenester og mangfold (BBSM) - Byr\u00e5dsavdeling for n\u00e6ring, kultur og idrett - Byr\u00e5dsavdeling for finans - Byr\u00e5dsavdeling for byutvikling - Eldrer\u00e5det - Kommunalt r\u00e5d for personer med funksjonsnedsettelser - Forum for b\u00e6rekraftig mat - Nettverk for aldersvennlig samfunn (under etablering, forventes \u00e5 best\u00e5 av ressurspersoner fra alle byr\u00e5dsavdelingene) - Folkehelsenettverket (best\u00e5r av ressurspersoner fra alle byr\u00e5dsavdelingene) - Hovedtillitsvalgte i relevante arbeidstakerorganisasjoner - Hovedverneombud i relevante byr\u00e5dsavdelinger - Kunnskapskommunen Eksterne: 4 - Faggruppe for eldrehelse og eldreomsorg (Alrek) - Faggruppe for innovasjon og e-helse (Alrek) - Faggruppe for brukermedvirkning (Alrek) - Helsefellesskapet i Bergensomr\u00e5det, omr\u00e5deutvalget - Relevante utdannings - og forskningsmilj\u00f8 - Fylkeskommunen - Det nasjonale nettverket for aldersvennlig samfunn - Lokalt samarbeidsutvalg fastleger (LSU) - P\u00e5r\u00f8rendesenteret - Relevante brukerorganisasjoner Listen er ikke utt\u00f8mmende. Milep\u00e6ler og framdriftsplan: Milep\u00e6l Milep\u00e6l Frister nr. M1 Oppstartssaken presenteres i Bergen kommunes 24.05.2024 plannettverk M2 Oppstartssak \u2013 vedtak i byr\u00e5det 15.08.2024 M3 Prosjektplan ferdig, plangruppen etablert og interessenter/ 30.09.2024 ressurspersoner er informert M4 Kunnskapsgrunnlag er innhentet 28.02.2025 M5 Planutkast sendes p\u00e5 intern foreleggelse 30.09.2025 M6 \u00d8konomisk kvalitetssikring hos \u00d8konomi konsern 30.09.2025 M7 Byr\u00e5det vedtar \u00e5 sende planutkast p\u00e5 h\u00f8ring oktober 2025 M8 Planutkast legges ut p\u00e5 ekstern h\u00f8ring oktober 2025 M9 H\u00f8ringssvar er behandlet 31.01.2026 M10 Saksframlegg med alle vedlegg levert Byr\u00e5dsleders avdeling februar 2026 M11 Plan for eldre behandles i Bergen bystyre mars 2026 \u00d8konomiske konsekvenser: Plan for eldre skal v\u00e6re retningsgivende og vil inneholde operative m\u00e5l og strategier for \u00e5 n\u00e5 disse. Tiltak som skal f\u00f8lge opp planen vurderes i forbindelse med fremtidige rulleringer av Handlings- og \u00f8konomiplan. Byr\u00e5dens vurdering og anbefaling/konklusjon: I en \u00e5rrekke har Bergen kommune planlagt eldreomsorgen gjennom en planstruktur som i alt for liten grad inviterer til synergi- og innovasjonstenking mellom tjenester. Dette \u00f8nsker byr\u00e5det \u00e5 endre p\u00e5 gjennom \u00e5 fremme en helhetlig plan for eldrefeltet. M\u00e5let er at fagfolk, tjenester og etater i st\u00f8rre grad skal jobbe sammen og p\u00e5 tvers, for \u00e5 sette innbyggernes behov i sentrum. \u00c5 bryte ned siloer er n\u00f8dvendig for \u00e5 sikre b\u00e6rekraftige velferdstjenester og gode forl\u00f8p. I det daglige er samhandlingen mellom tjenester avgj\u00f8rende for \u00e5 gi best mulig hjelp og trygghet til den enkelte, enten det handler om tilrettelegging i hjemmet etter et opphold p\u00e5 behandlingssenter eller overgang fra egen bolig til sykehjem. En mer helhetlig og tverrsektoriell tiln\u00e6rming til eldrefeltet p\u00e5 strategisk niv\u00e5 vil ogs\u00e5 kunne bidra til at vi bruker kompetansen og ressursene v\u00e5re p\u00e5 nye og smartere m\u00e5ter. Planen vil ogs\u00e5 fokusere p\u00e5 hvordan Bergen kommune kan planlegge for et mer aldersvennlig samfunn der eldre kan v\u00e6re aktive, sosiale og ressurser for samfunnet. 5 En av byr\u00e5dets grunnpilarer i den politiske plattformen, Klosterhagenerkl\u00e6ringen, er at innbyggere i Bergen skal f\u00e5 hjelp og trygghet n\u00e5r de trenger det. Eldreomsorgen er et prioritert omr\u00e5de for byr\u00e5det og planen vil blant annet fokusere p\u00e5 viktige innsatsomr\u00e5der som sykehjemsdekning og eldrevennlige boformer, matglede og ern\u00e6ring, sosialt fellesskap og ensomhetsproblematikk, bemanning og kompetanse, omsorgsteknologi og valgfrihet. Byr\u00e5den anbefaler at arbeidet med Plan for eldre gjennomf\u00f8res slik det skisseres i saken, og ser frem til en bred og spennende prosess med \u00e5 vedta ny politikk for eldre i Bergen - fra de yngste og sprekeste eldre til de eldste og sykeste. Vedtakskompetanse: Byr\u00e5dets fullmakter \u00a7 2.4 vedtatt av bystyret 16.12.2020 i sak 378/20: Byr\u00e5det har ansvar og myndighet til \u00e5 forest\u00e5 den l\u00f8pende drift av kommunens virksomhet, herunder \u00e5 beslutte igangsetting av planarbeid i kommunens regi, jamf\u00f8r gjeldende planinstruks, byr\u00e5dssak 1034/20. Byr\u00e5d for eldre, helse og omsorg innstiller til byr\u00e5det \u00e5 fatte f\u00f8lgende vedtak: 1. Arbeidet med Plan for eldre 2026-2036 blir startet opp i tr\u00e5d med denne saken. 2. Melding om vedtak sendes Bystyrets kontor og sekretariatene for Eldrer\u00e5det, Kommunalt r\u00e5d for personer med funksjonsnedsettelse og Ungdomsr\u00e5det. Dato: 6. august 2024 Marte Joan Monstad Byr\u00e5d for eldre, helse og omsorg Dokumentet er godkjent elektronisk. 6 "
}