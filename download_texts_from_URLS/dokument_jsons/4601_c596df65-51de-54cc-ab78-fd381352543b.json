{
  "dokument_id": "c596df65-51de-54cc-ab78-fd381352543b",
  "doc_type": "case_attachment",
  "kommune": 4601,
  "tittel": "Behov for presisering av reglement for Bergen bystyre og bystyreutvalgene",
  "url": "https://bergen.kommune.no/politikere-utvalg/api/fil/bk360/11498513/Behov-for-presisering-av-reglement-for-Bergen-bystyre-og-bystyreutvalgene",
  "tekst": " Bystyrets kontor Til Notat Ordf\u00f8rer V\u00e5r referanse: 2024/137260-3 Forretningsutvalget Saksbehandler: Trine Pettersen Gr\u00f8nbech Dato: 14. november 2024 Fra Bystyrets kontor Behov for presisering av reglement for Bergen bystyre og bystyreutvalgene Sp\u00f8rsm\u00e5l om presisering av reglement for Bergen bystyre og bystyreutvalgene til arbeidsgruppe nedsatt av forretningsutvalget I det siste er det reist sp\u00f8rsm\u00e5l ved forst\u00e5elsen av s\u00e6rlig to bestemmelser i reglement for Bergen bystyre og bystyreutvalgene. Det gjelder punkt 2.8 om eventuelt og punkt 6.4. om mindretallets rett til \u00e5 f\u00e5 satt en sak p\u00e5 sakskartet i medhold av kommuneloven \u00a7 11-3, for saker som er delegert til byr\u00e5det. For begge disse sp\u00f8rsm\u00e5lene gir kommuneloven rammer, men overlater ogs\u00e5 til bystyret selv \u00e5 definere klare regler for saksbehandling i de folkevalgte organ (kommuneloven \u00a7 11- 12) Medvirkning fra de folkevalgte er viktig i dette arbeidet, bla. fordi deres behov og forst\u00e5else av reglementet er avgj\u00f8rende for \u00e5 utforme regler som er mest mulig selvforklarende og skaper minst mulig tolkningstvil i det praktiske politiske arbeidet. Ettersom forretningsutvalget allerede har nedsatt en arbeidsgruppe for \u00e5 vurdere reglementsendringer for \u00e5 sikre gode debattformer, er det naturlig at arbeidsgruppen vurderer dette som del av sitt arbeid. Det er ogs\u00e5 naturlig \u00e5 innhente n\u00f8dvendig faglig bistand ved behov. Arbeidsgruppen ble nedsatt av forretningsutvalget i sak 298/24; Oppf\u00f8lging av bystyrets vedtak i sak 287/24 - valg av arbeidsgruppe. Arbeidsgruppen fikk f\u00f8lgende mandat: \u00abBystyret ber forretningsutvalget om \u00e5 nedsette en tverrpolitisk arbeidsgruppe. Arbeidsgruppen bes om \u00e5 utarbeide forslag til retningslinjer som tydeliggj\u00f8r ut\u00f8velsen av forretningsutvalgets rolle. Videre bes arbeidsgruppen om \u00e5 se p\u00e5 rammebetingelsene for gode debattformer og effektivisering av gjennomf\u00f8ringen av bystyrem\u00f8tene.\u00bb N\u00e6rmere om problemstillingene som er reist N\u00e5r det gjelder forst\u00e5elsen av reglementets punkt 2.8, \u00abSaker til eventuelt\u00bb, er det reist sp\u00f8rsm\u00e5l om hvilke deler av bestemmelsen som gjelder s\u00e6rlig for bystyret. Dette har nok sin bakgrunn i at gjeldende reglement er en sammensl\u00e5ing av det som tidligere var ulike reglement for saksbehandling i bystyret og reglement for saksbehandling i bystyreutvalgene. I tillegg er det stilt sp\u00f8rsm\u00e5l ved forst\u00e5elsen av hvilke typer forslag som en tredjedel kan motsette seg i medhold av kommuneloven \u00a7 11-3, og hvilke typer forslag som en tredjedel ikke kan motsette seg. N\u00e5r det gjelder bestemmelsen i reglementets punkt 6.4, er det stilt sp\u00f8rsm\u00e5l om hvordan praktisere mindretallets rett til \u00e5 sette en sak p\u00e5 sakskartet etter kommuneloven \u00a7 11-3 (5) n\u00e5r saken det gjelder er delegert til byr\u00e5det. Den aktuelle formuleringen er s\u00e6rlig tredje avsnitt som sier at: \u00abEt flertall i et utvalg kan vedta at byr\u00e5det skal fremme sak om et konkret emne innenfor utvalgets ansvarsomr\u00e5de. Utvalget kan i slike saker vedta en innstilling til bystyret\u00bb. Slik bestemmelsen er formulert, krever det flertall for at byr\u00e5det skal fremme en konkret sak. Form\u00e5let med bestemmelsen er, slik det er opplyst, \u00e5 sikre at et mindretall ikke skal kunne be om \u00e5 f\u00e5 behandle saker som er delegert til byr\u00e5det. Det krever flertall, og at utvalget da skal kunne innstille til bystyret som \u00f8verste ansvarlige folkevalgte organ. Dessuten er det tolket som en presisering av at eventuelle f\u00f8ringer for hva byr\u00e5det skal legge frem av saksutredning, ogs\u00e5 krever et flertall. Samtidig ligger retten til \u00e5 f\u00e5 satt en sak p\u00e5 sakskartet fast og uttrykker et grunnleggende hensyn i kommuneloven om mindretallets rett til \u00e5 f\u00e5 satt sp\u00f8rsm\u00e5l p\u00e5 den politiske dagsordenen. Ogs\u00e5 sp\u00f8rsm\u00e5l om forst\u00e5else av hva som er \u00e5 regne som en sak og hvilke typer forslag og merknader det er anledning til \u00e5 fremme og votere over, reiser tolkningstvil. Kommuneloven gir ogs\u00e5 her noen rammer som kommunen ikke kan fravike, men i stort er det forholdsvis stort handlingsrom for bystyret til \u00e5 fastsette gode rammer for saksbehandlingen i folkevalgte organ, gjennom tydelige bestemmelser i reglement. I det videre er det viktig \u00e5 f\u00e5 en sams forst\u00e5else for hvordan h\u00e5ndtere slike krav i praksis. Reglementet b\u00f8r da klargj\u00f8re bla. hvilke typer saker mindretallet da skal kunne be om, hva som kan forventes av byr\u00e5dets saksutredning og tydeliggj\u00f8re forslag og merknader. Med hilsen Bystyrets kontor Trine Pettersen Gr\u00f8nbech - Bystyredirekt\u00f8r Dokumentet er godkjent elektronisk. "
}