{
  "dokument_id": "7643712b-3305-5a2d-939c-7a887592eaf9",
  "doc_type": "case_presentation",
  "kommune": 4601,
  "tittel": "Vedr\u00f8rende fritak for eiendomsskatt for Finneg\u00e5rden 2A, 3A og 6A",
  "url": "https://bergen.kommune.no/politikere-utvalg/api/fil/bk360/11785901/Framstilling-Vedrorende-fritak-for-eiendomsskatt-for-Finnegarden-2A-3A-og-6A",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2024/164956-4 Vedr\u00f8rende fritak for eiendomsskatt for Finneg\u00e5rden 2A, 3A og 6A Hva saken gjelder: Saken gjelder fritak for eiendomsskatt etter eiendomsskatteloven \u00a7 7 bokstav b for eiendommene gnr. 167 bnr. 1660, 1661 og 1662, med adresse Finneg\u00e5rden 2A, 3A og 6A. Eiendomsskatteloven \u00a7 7 bokstav b gir kommunestyret adgang til helt eller delvis \u00e5 frita bygg med historisk verdi for eiendomsskatt. Den 28. april 2021 behandlet bystyret en s\u00f8knad fra eier av eiendommene om fritak i sak 136/21 og avslo s\u00f8knaden. Vedtaket om avslag ble opprettholdt i klageomgangen, b\u00e5de av bystyret og Overskattetakstkommisjonen. Eier av eiendommene tok deretter ut stevning for Hordaland tingrett, hvor kommunen ble frifunnet. Eier anket til Gulating lagmannsrett, som avsa dom (LG-2023-145949) der kommunens vedtak om \u00e5 avsl\u00e5 fritak ble kjent ugyldig. Kommunen anket til H\u00f8yesterett, som besluttet \u00e5 ikke tillate anken fremmet (HR-2024-1763-U). Lagmannsrettens dom er derfor rettskraftig. Som f\u00f8lge av lagmannsrettens avgj\u00f8relse m\u00e5 s\u00f8knaden om fritak behandles p\u00e5 ny. Vedlagte fagnotat og dommen fra Gulating lagmannsrett redegj\u00f8r n\u00e6rmere for historikken i saken, samt lagmannsrettens begrunnelse for domsslutningen. Fagetatens vurdering og anbefaling: Eiendomsskatt er en skatt som lovgiver har gitt kommunene adgang til \u00e5 innf\u00f8re etter eiendomsskatteloven \u00a7\u00a7 2 og 3. N\u00e5r eiendomsskatt er vedtatt, er hovedregelen at alle eiendommer er skattepliktige, med mindre det foreligger grunnlag for fritak etter loven. For budsjett\u00e5rene 2019\u20132024 er det vedtatt at eiendomsskatt skal svares for alle faste eiendommer i Bergen kommune. I den aktuelle saken er fritaksregelen i eiendomsskatteloven \u00a7 7 bokstav b) relevant. Bestemmelsen gir kommunestyret en skj\u00f8nnsmessig adgang til helt eller delvis \u00e5 frita \u00abbygning som har historisk verde\u00bb fra eiendomsskatt. Fritak gis for ett skatte\u00e5r av gangen, jf. eiendomsskatteloven \u00a7 10. I Bergen kommune har det imidlertid v\u00e6rt praksis at innvilgede fritak videref\u00f8res automatisk, med mindre det skjer endringer som medf\u00f8rer at fritaket faller bort, eller dersom bystyret beslutter \u00e5 endre praksis. Bystyret har fastsatt egne saksbehandlingsregler i form av kommunale eiendomsskattevedtekter. Historisk har reglene og praksisen v\u00e6rt som f\u00f8lger: F\u00f8r 2019: Eiendomsskattevedtektene inneholdt ingen spesifikke bestemmelser om fritak. Likevel fulgte bystyret en fast praksis der fritak kun ble innvilget for bygninger som var fredet 1 etter kulturminneloven. For skatte\u00e5rene 2019\u20132022: Eiendomsskattevedtektene ble endret til \u00e5 inkludere f\u00f8lgende bestemmelse om fritak etter \u00a7 7 b: \u00abBygg eller deler av bygg som har et endelig fredningsvedtak etter kulturminnelovens bestemmelser. Bygg med s\u00e6rlig historisk verdi kan vurderes.\u00bb For skatte\u00e5ret 2019 og for skatte\u00e5rene 2020, 2021 og 2022 har Lagmannsretten kommet til at Overskattetakstkommisjonens vedtak om \u00e5 opprettholde bystyrets avslag p\u00e5 s\u00f8knad om fritak for eiendomsskatt, var ugyldig. Retten mente at det forel\u00e5 feil ved kommunens rettsanvendelse, saksbehandling og bevisvurdering. P\u00e5 denne bakgrunn vurderer eiendomsskattekontoret at det innvilges fullt fritak for eiendomsskatt for disse skatte\u00e5rene. Fra og med skatte\u00e5ret 2023: Eiendomsskattevedtektene ble ytterligere innskrenket, og fritaksregelen etter \u00a7 7 b lyder n\u00e5: \u00abBygg eller deler av bygg som har et endelig fredningsvedtak etter kulturminnelovens bestemmelser.\u00bb Vurdering av fritak for skatte\u00e5rene 2023-2024: Fra og med skatte\u00e5ret 2023 valgte bystyret \u00e5 endre kommunens eiendomsskattevedtekter og dermed praksis for hvilke eiendommer som kvalifiserer til fritak etter eiendomsskatteloven \u00a7 7 b. For skatte\u00e5rene 2023 og 2024 gis det n\u00e5 kun fritak for eiendommer med et endelig fredningsvedtak etter kulturminneloven. For begge disse \u00e5rene ble det skrevet ut eiendomsskatt for eiendommene, og kommunen mottok ikke s\u00f8knad om fritak. Ettersom de aktuelle eiendommene ikke har et endelig fredningsvedtak etter kulturminneloven, ville de ikke oppfylle vilk\u00e5rene for fritak etter eiendomsskatteloven \u00a7 7 b for skatte\u00e5rene 2023 og 2024. Dette ble Finneg\u00e5rden gjort kjent med i et forh\u00e5ndsvarsel om ny behandling av saken. I merknader til forh\u00e5ndsvarselet, har eier p\u00e5pekt at vedtektene som begrenser fritak til kun fredede bygg, m\u00e5 anses ugyldige p\u00e5 grunn av brudd p\u00e5 kravene til saklig og forsvarlig forvaltning. Eier har fremhevet flere momenter: 1. Reguleringer og kostnader: Finneg\u00e5rden er underlagt strenge reguleringsbestemmelser og har betydelige vedlikeholdskostnader. 2. Vurdering av fredningsverdighet: Lagmannsretten og antikvariske fagmyndigheter har vurdert at eiendommene oppfyller vilk\u00e5rene for fredning, selv om de ikke er formelt fredet. 3. Urimelighet i praksis: Eier mener det er urimelig og vilk\u00e5rlig \u00e5 legge avgj\u00f8rende vekt p\u00e5 fredning n\u00e5r kvalitativt like eiendommer som er fredet, har f\u00e5tt fritak. Dette utgj\u00f8r en usaklig forskjellsbehandling. Eieren viser ogs\u00e5 til lagmannsrettens dom, der det uttales: \u00abFinneg\u00e5rden [st\u00e5r] i en s\u00e6rstilling som kulturminne og tilsier, slik lagmannsretten ser det, at det blir urimelig og vilk\u00e5rlig \u00e5 legge avgj\u00f8rende vekt p\u00e5 sp\u00f8rsm\u00e5let om fredning eller ikke fredning.\u00bb Eiendomsskattekontoret mener derimot ikke at kommunens n\u00e5v\u00e6rende eiendomsskattevedtekter er ugyldige og p\u00e5peker at lagmannsrettens vurdering ble foretatt med utgangspunkt i de eiendomsskattevedtektene som gjaldt for skatte\u00e5rene 2019\u20132022. I den nevnte dommen fremg\u00e5r det ogs\u00e5 at: \u00abDette m\u00e5 ses i sammenheng med at kommunen har valgt \u00e5 ha et alternativ for fritak 2 som ikke er knyttet til fredningsvedtak, men som \u00e5pner for en annen vurdering.\u00bb Eiendomsskattekontorets syn er at det er de dav\u00e6rende vedtektenes bestemmelser vedr\u00f8rende kommunens anledning til \u00e5 gi fritak etter en skj\u00f8nnsmessig vurdering av \u201cs\u00e6rlig historisk verdi\u201d, lagmannsretten har vurdert. Dette har ikke uten videre overf\u00f8ringsverdi til dagens regelverk. Eiendomsskattevedtektene som er gjeldende fra 01.01.2023 er kun knyttet opp til hvorvidt eiendommen er fredet eller ikke. Det er praksis i flere kommuner at unntak etter eiendomsskatteloven \u00a7 7 b) er direkte knyttet til sp\u00f8rsm\u00e5let om fredning. Et eksempel p\u00e5 dette finnes i Oslo kommunes forskrift for eiendomsskatt for 2024, \u00a7 5 punkt ii. Slik eiendomsskatteloven \u00a7 7 b) er utformet gir den etter eiendomsskattekontorets mening kommunene anledning til \u00e5 selv beslutte hvilke kriterier de legger til grunn innenfor lovens bokstav. P\u00e5 denne bakgrunn mener eiendomsskattekontoret at eiendommene ikke kvalifiserer til fritak for skatte\u00e5rene 2023 og 2024. \u00d8konomiske konsekvenser: Ved fullt fritak for perioden 2019 til 2022 blir de \u00f8konomiske konsekvensene for 2024 som f\u00f8lger: Skatte\u00e5ret 2019 (samlet for tre eiendommer og fem bygg) kr. 325 995,- Skatte\u00e5ret 2020 (samlet for tre eiendommer og fem bygg) kr 325 995,- Skatte\u00e5ret 2021 (samlet for tre eiendommer og fem bygg) kr. 325 995,- Skatte\u00e5ret 2022 (samlet for tre eiendommer og fem bygg) kr. 325 995,- Byr\u00e5dets vurdering og anbefaling/konklusjon: Byr\u00e5det deler fagetatens vurderinger og konklusjon slik de framkommer av saken. I og med bystyrets presisering av fritaksregelen i \u00a7 7 b) f\u00f8lger det at bygget m\u00e5 ha et endelig fredningsvedtak etter kulturminnelovens bestemmelser for \u00e5 bli fritatt for eiendomsskatt. Dette medf\u00f8rer at byggene som her omhandles ikke kan fritas for eiendomsskatt for skatte\u00e5rene 2023 og 2024. Begrunnelse for framleggelse til bystyret: I henhold til eiendomsskatteloven \u00a7 7 er det opp til bystyret \u00e5 avgj\u00f8re om fritak skal innvilges og i hvilket omfang fritak skal gis, innenfor lovens rammer. I denne saken har lagmannsretten overpr\u00f8vd bystyrets skj\u00f8nnsut\u00f8velse. P\u00e5 bakgrunn av lagmannsrettens avgj\u00f8relse m\u00e5 det dermed fattes et nytt vedtak for skatte\u00e5rene 2019\u20132024. Byr\u00e5det innstiller til bystyret \u00e5 fatte f\u00f8lgende vedtak: 1. Eiendommer med gnr.167 bnr. 1660, 1661 og 1662 (Finneg\u00e5rden 2A, 3A og 6A) innvilges fullt fritak for eiendomsskatt med hjemmel i eiendomsskatteloven \u00a7 7 b, for skatte\u00e5rene 2019, 2020, 2021 og 2022. 2. Eiendommer med gnr. 167 bnr. 1660, 1661 og 1662 (Finneg\u00e5rden 2A, 3A og 6A) innvilges ikke fritak for eiendomsskatt med hjemmel i eiendomsskatteloven \u00a7 7 b, for skatte\u00e5rene 2023 og 2024. Dato: 15. januar 2025 Christine B. Meyer Jacob M\u00e6hle Byr\u00e5dsleder Byr\u00e5d for finans 3 Dokumentet er godkjent elektronisk. Vedlegg: Fagnotat av 20. desember 2024 Dom fra Gulating lagmannsrett Forh\u00e5ndsvarsel Merknader til forh\u00e5ndsvarsel 4 "
}