{
  "dokument_id": "0f84536c-927e-544b-8f44-7a3327e0f3a0",
  "doc_type": "case_attachment",
  "kommune": 4601,
  "tittel": "Samordningsfella",
  "url": "https://bergen.kommune.no/politikere-utvalg/api/fil/bk360/12590083/Samordningsfella",
  "tekst": "Samordningsfella og mangelfull informasjon 03.04.25 Eg er leiar i Bergen eldrer\u00e5d, og vil gjerne ta opp to saker som r\u00e5det dr\u00f8fta i m\u00f8te 02.04.25: 1. Samordningsfella. 2. Mangelfull informasjon om pensjon. Samordningsfella Samordningsfella vart p\u00e5 ein m\u00e5te introdusert i samband med pensjonsreforma 2011. Offentleg tilsette som arbeider lenger enn 67 \u00e5r +, f\u00e5r stadig l\u00e5gare tenestepensjon dess lenger dei held fram i offentleg stilling. I yttarste konsekvens vil heile tenestepensjonen verta borte for personar f\u00f8dde mellom 1944 og 1953, og som arbeider til 72/73 \u00e5r. D\u00e5 Stortinget vedtok ny pensjonsordning for offentleg tilsette 16. juni 2019, vart ordninga utvida slik at den ogs\u00e5 ramma aldersgruppene fr\u00e5 1954 til 1962, rett nok p\u00e5 ein noko mildare m\u00e5te, jf eit samordningsfritt bel\u00f8p. Etter kvart vart det tydeleg at regjeringa og Stortinget s\u00e5g uretten med samordningsfella, jf Meld.St. 6 (2023-24) og stortingsbehandlinga i 2024. Men mykje st\u00e5r att, ikkje minst for dei som er f\u00f8dde i perioden 1944-1953. Eg har sj\u00f8lv som arbeidsgjevar ved ein h\u00f8gskule oppmoda sterke fagpersonar om \u00e5 st\u00e5 i arbeid lenger enn 67 \u00e5r, jf ogs\u00e5 arbeidslinja. Eg tenkte eg gjorde det p\u00e5 vegner av fellesskapet. Offentlege arbeidstakarar bruker heile yrkeslivet sitt til \u00e5 betala inn til eigen tenestepensjon (2 %). Det er skapt eit inntrykk av at reduksjonen i offentleg tenestepensjon vert motverka av ein tilsvarande auke i alderspensjonen fr\u00e5 folketrygda. Dette er ikkje rett. Pensjonstapet vil for mange utgjera mellom 1 og 2 millionar over livsl\u00f8pet. Stortinget har behandla dette sp\u00f8rsm\u00e5let mange gonger etter 2011, kvar gong har Ap og H\u00f8gre vore imot avvikling, dei andre partia for. Eldrer\u00e5det i Bergen ber om at saka vert teken opp att av det nye Stortinget 2025 med sikte p\u00e5 avvikling og tilbakeverkande kraft. Dette kan bety slutten p\u00e5 ei sv\u00e6rt uverdig sak i norsk politikk, og ikkje minst for dei er f\u00f8dde 1944-1953. Mangelfull informasjon Alle menneske i dette landet f\u00e5r ei eller anna form for pensjon. Eg har i saka om samordningsfella g\u00e5tt inn p\u00e5 heimesidene til Statens pensjonskasse og NAV. Alt som st\u00e5r om pensjon, er uklart. Ikkje alle n\u00e5r fram til SPK og NAV. N\u00e6rare kontakt er avhengig av digital innlogging, t.d. via bankid. I alt er ca 600 000 personar i Noreg, sv\u00e6rt mange eldre, utan n\u00f8dvendig digital kompetanse. Nils M\u00e6hle leiar Bergen eldrer\u00e5d "
}