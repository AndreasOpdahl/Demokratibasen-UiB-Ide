{
  "dokument_id": "53b9196a-b6ab-57f2-8454-ae12075eb0af",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 90 fra Christian Haugen (FrP) om russcenen i V\u00e5gsbunnen - Utvalg for helse og sosial 2024",
  "url": "https://bergen.kommune.no/politikere-utvalg/api/fil/bk360/11190925/Svar-pa-skriftlig-sporsmal-nr-90-fra-Christian-Haugen-FrP-om-russcenen-i-Vagsbunnen-Utvalg-for-helse-og-sosial-2024",
  "tekst": " BBSM-kommunaldirekt\u00f8rens stab Til Intern korrespondanse Bystyrets kontor v/ Anne Marit Myrstad Eriksen V\u00e5r referanse: 2024/145305-3 Saksbehandler: Rune Tj\u00f8svold Fra Dato: 9. oktober 2024 Byr\u00e5d for Svar p\u00e5 skriftlig sp\u00f8rsm\u00e5l nr. 90 fra Christian Haugen (FrP) om russcenen i V\u00e5gsbunnen - Utvalg for helse og sosial 2024 Representanten Christian Haugen (FrP) har den 20. september 2024 sendt inn f\u00f8lgende skriftlige sp\u00f8rsm\u00e5l: Den \u00e5pne russcenen i V\u00e5gsbunnen er den siste tiden blitt mer og mer alvorlig. Mer vold, h\u00e6rv\u00e6rk og fors\u00f8pling skaper en uverdig situasjon for de rusavhengige og oppleves farlig for naboer, turister og andre innbyggere som derfor ikke f\u00f8ler at de kan benytte seg av det flotte og historiske omr\u00e5det. BA har skrevet om at russcenen i V\u00e5gsbunnen er en rekrutteringsarena for unge: https://www.ba.no/i-ni-ar-har-de-delt-ut-mat-og-klar-til-rusmiljoet-spesielt-n-ting- bekymrerdem/f/5-8-2738301 Og at naboer m\u00e5 investere flere hundretusener i lydisolering: https://www.ba.no/anne-berit- harbrukt-flere-hundre-tusen-pa-lydisolerte-glass-likevel-far-hun-nesten-ikke-sove/s/5-8- 2730136 Flere frivillige organisasjoner som blant annet Gatesykepleien (https://frelsesarmeen.no/rusomsorg/gatesykepleien), Kveldsvakten (https://www.kveldsvakten.com/), Kirkens bymisjon (https://kirkensbymisjon.no/tilbudoppsokende-team/) og Evangeliesenteret (https://www.evangeliesenteret.no/kontaktsenter/bergen) har opps\u00f8kende virksomhet i V\u00e5gsbunnen med blant annet utdeling av mat og kl\u00e6r, og tilbyr enkle medisinske tilbud som s\u00e5rsstell. Sp\u00f8rsm\u00e5l: 1. Har byr\u00e5det dialog med alle de frivillige organisasjonene som gir tilbud til rusavhengige i V\u00e5gsbunnen? 2. Opplever byr\u00e5det at disse tilbudene er med p\u00e5 \u00e5 opprettholde den \u00e5pne russcenen i V\u00e5gsbunnen? 3. Hvordan vil byr\u00e5det g\u00e5 frem for \u00e5 s\u00f8rge for at slike gode tilbud til de rusavhengige kan gis p\u00e5 en annen m\u00e5te i n\u00e6rheten av kommunens tilbud ved MO-sentre? Svar fra byr\u00e5den: Sp\u00f8rsm\u00e5l 1 Byr\u00e5det har jevnlig kontakt med frivillige organisasjonene og brukerorganisasjonene som gir tilbud til rusavhengige som er i V\u00e5gsbunnen. Byr\u00e5den har bes\u00f8kt flere av organisasjonene og deres tilbud til brukerne, og har jevnlige m\u00f8ter med organisasjonene p\u00e5 b\u00e5de deres og byr\u00e5dens initiativ. Flere av organisasjonene har hyppig kontakt med kommunen ved \u00e5 delta i operativ gruppe for \u00e5pne rusomr\u00e5der som m\u00f8tes annenhver uke for informasjonsutveksling og fortl\u00f8pende oppdateringer av situasjonsbildet i de \u00e5pne rusomr\u00e5dene. Operativ gruppe er ogs\u00e5 utvidet til \u00e5 inkludere flere typer organisasjoner, som brukerorganisasjoner og ideelle organisasjoner med botilbud til brukere. Byr\u00e5dsavdelingen for barnevern, sosiale tjenester og mangfold har ogs\u00e5 andre samarbeidspunkter som organisasjoner kan benytte seg av. Sp\u00f8rsm\u00e5l 2 Problemene i V\u00e5gsbunnen er sammensatte, og det er flere \u00e5rsaker til at \u00e5pne rusomr\u00e5der blir opprettholdt. F\u00f8rst og fremst handler dette om at dette er et sted for kj\u00f8p og salg av rusmidler, og en sosial m\u00f8teplass. Byr\u00e5det mener det er viktig \u00e5 ha god koordinering av hjelpetiltakene som er rettet mot rusavhengige i V\u00e5gsbunnen, og vil komme tilbake til dette i handlingsplanen mot \u00e5pne rusomr\u00e5der. Sp\u00f8rsm\u00e5l 3 Ny handlingsplan mot \u00e5pne rusomr\u00e5der har nylig v\u00e6rt p\u00e5 h\u00f8ring, og byr\u00e5den jobber n\u00e5 med \u00e5 ferdigstille planen. Der vil vi foresl\u00e5 tiltak som handler om samarbeid med brukerorganisasjoner og ideelle organisasjoner, b\u00e5de som gir tilbud i de \u00e5pne rusomr\u00e5dene og ellers til brukerne som pleier \u00e5 oppholde seg der. Blant annet \u00f8nsker vi \u00e5 samle relevante akt\u00f8rer jevnlig for \u00e5 legge til rette for koordinering og samkj\u00f8ring mellom tilbudene som eksisterer i dag. De endelige forslagene til tiltak kommer n\u00e5r handlingsplanen mot \u00e5pne rusomr\u00e5der legges frem til behandling for bystyret i l\u00f8pet av 2024. Charlotte Spurkeland - Byr\u00e5d for barnevern, sosiale tjenester og mangfold Dokumentet er godkjent elektronisk. "
}