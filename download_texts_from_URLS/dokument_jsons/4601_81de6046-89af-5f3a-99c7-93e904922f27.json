{
  "dokument_id": "81de6046-89af-5f3a-99c7-93e904922f27",
  "doc_type": "case_attachment",
  "kommune": 4601,
  "tittel": "Brev til Bergen kommune.pdf",
  "url": "https://bergen.kommune.no/politikere-utvalg/api/fil/bk360/10009684/Brev-til-Bergen-kommune-pdf",
  "tekst": "Bergen kommune ved bystyrets kontor Deres referanse: 2019/60659 Sendt p\u00e5 e-post V\u00e5r referanse: 2024/58 Dato: 01.03.2024 Publikasjonsnr.: NIM-B-2024-004 Innspill i forbindelse med behandlingen av forslag til ny lokal forskrift om politivedtekt for Bergen kommune 1. Innledning Norges institusjon for menneskerettigheter (NIM) viser til forslaget om ny lokal forskrift om politivedtekt for Bergen kommune (sak. 8/24). NIM har som hovedoppgave \u00e5 fremme og beskytte menneskerettighetene i tr\u00e5d med Grunnloven, menneskerettsloven og den \u00f8vrige lovgivning, internasjonale traktater og folkeretten for \u00f8vrig.1 NIM skal bidra til \u00e5 styrke gjennomf\u00f8ringen av menneskerettighetene. Vi gir derfor r\u00e5d og anbefalinger til kommuner, ved siden av Stortinget, regjeringen, Sametinget og andre. Med dette brevet vil vi gi innspill til \u00a7 2-2 annet ledd i forslaget til ny lokal politivedtekt i Bergen. 2. Om forslaget til ny lokal forskrift om politivedtekt for Bergen kommune Forslaget til ny politivedtekt \u00a7 2-2 annet ledd lyder slik: \u00abI offentlige parker, gr\u00f8ntarealer, friomr\u00e5der, p\u00e5, ved eller under veier eller plasser i tettbygd str\u00f8k er overnatting, camping, telting eller lignende forbudt, med mindre annet fremg\u00e5r av skiltingen p\u00e5 stedet.\u00bb Etter ordlyden forbys ulike former for overnatting p\u00e5 n\u00e6rmere angitte offentlige steder. De offentlige stedene er s\u00e5pass mange at forbudet i praksis synes \u00e5 inneb\u00e6re et forbud mot utend\u00f8rs overnatting p\u00e5 offentlig sted. Det foreligger ingen tilsvarende bestemmelse i gjeldende forskrift om politivedtekt for Bergen kommune.2 Sammenlignet med \u00abnormalpolitivedtekten\u00bb er det bare tillegget \u00abovernatting\u00bb som er nytt i dette forslaget.3 Overtredelse av overnattingsforbudet gir politiet grunnlag for \u00e5 bortvise og antagelig ogs\u00e5 adgang til \u00e5 forby opphold i bestemte omr\u00e5der. Politiet vil kunne gripe inn for \u00e5 1 Lov om Norges institusjon for menneskerettigheter \u00a7\u00a7 1 og 3. 2 FOR-1999-10-26-1110. Sml. riktignok forskrift om politivedtekt for Oslo Kommune som har et lignende, men noe snevrere forbud, se FOR-2007-06-06-577 \u00a7 2 femte ledd. 3 Politidirektoratet RPOD-2018-2. Postadresse: Postboks 299 Sentrum, 0103 Oslo \u2013 Tlf: (+47) 23 31 69 70 \u2013 Webside: www.nhri.no \u00abavverge eller stanse lovbrudd\u00bb og vil kunne \u00abanvende makt [...] i den utstrekning det er n\u00f8dvendig og forsvarlig\u00bb.4 Overtredelser av overnattingsforbudet kan straffes med bot eller fengsel inntil tre m\u00e5neder, jf. politiloven \u00a7 30 jf. \u00a7 14 nr. 4. 3. Menneskerettslige sider knyttet til et utend\u00f8rs overnattingsforbud Menneskerettighetene legger plikter ogs\u00e5 p\u00e5 kommuner, jf. Grunnloven \u00a7 92. Overnattingsforbudet aktualiserer sp\u00f8rsm\u00e5l om forholdet til Grunnloven \u00a7 102 og Artikkel 8 EMK om retten til privatliv, og Grunnloven \u00a7 93 og EMK Artikkel 3 om forbud mot umenneskelig og nedverdigende behandling. Disse kan p\u00e5legge kommunen b\u00e5de positive og negative plikter. Positivt kan kommunen, i noen tilfeller, ha plikt til \u00e5 tilby s\u00e5rbare grupper et overnattingstilbud. Negativt kan straff for \u00e5 overnatte ute v\u00e6re et inngrep i s\u00e5rbare gruppers rettigheter. I. Plikt til \u00e5 tilby overnatting Menneskerettighetene p\u00e5legger ikke myndighetene \u00e5 tilby overnatting til alle som oppholder seg i kommunen. Det f\u00f8lger imidlertid av rettspraksis fra Den europeiske menneskerettsdomstol (EMD) at en menneskerettslig plikt til \u00e5 sikre husly oppst\u00e5r n\u00e5r en person er \u00abwholly dependent on State support [...] in a situation of serious deprivation or want incompatible with human dignity.\u00bb5 Dette utgangspunktet er lagt til grunn av b\u00e5de EMD og EU-domstolen i flere saker der asyls\u00f8kere har v\u00e6rt tvunget til \u00e5 sove ute. \u00c5 m\u00e5tte bo ute n\u00e5r en ikke har realistiske muligheter til \u00e5 forbedre sin situasjon, har blitt ansett som \u00abumenneskelig og nedverdigende behandling\u00bb og brudd p\u00e5 EMK artikkel 3.6 Det er klart at dette utgangspunktet ogs\u00e5 kan anvendes der andre grupper i en tilsvarende s\u00e5rbar posisjon tvinges til \u00e5 sove ute.7 Mer generelt, for personer med lovlig opphold, har EU-domstolen nylig tolket de parallelle rettighetene i EUs Charter slik at de medf\u00f8rer en plikt til \u00e5 s\u00f8rge for at ogs\u00e5 \u00f8konomisk inaktive8 personer \u00abin a vulnerable situation, may nevertheless live in 4 Se Politiloven \u00a7 6 fjerde ledd og \u00a7 7, s\u00e6rlig f\u00f8rste ledd nr. 3, se ogs\u00e5 annet ledd om for eksempel bortvisning mv. 5 Budina v. Russland (dec. 45603/05), punkt 3. Gjentatt i kontekst av overnattingstilbud i Yordanova m.fl. v. Russland (25446/06), avsnitt 130, under artikkel 8. Se ogs\u00e5 relativt tilsvarende i Larioshina v. Russland (dec. 56869/00), punkt 3. 6 M.S.S v. Belgia og Hellas [GC] (30696/09), avsn. 249\u2013264; N.H. m.fl. v. Frankrike (28820/13), avsn. 155\u2013188; og Jawo, C- 163/17, EU:C:2019:218, avsn. 85\u201398, s\u00e6rlig 92. Sistnevnte sak handler om hvorvidt det er tillat \u00e5 utlevere asyls\u00f8kere til medlemsstater der de kan m\u00f8te slike forhold, under den korresponderende plikten i EUs charter artikkel 4. 7 Se f.eks. Moldovan m.fl. v. Romania (No. 2, 41138/98), avsn. 102\u2013114 der en gruppe romer hadde f\u00e5tt \u00f8delagt sine hjem og statens h\u00e5ndtering medf\u00f8rte at de ble hjeml\u00f8se og boende i umenneskelige forhold. 8 Som betyr at de faller utenfor de rettighetene som \u00f8konomisk aktive E\u00d8S-borgere normalt har under direktiv 2004/38/EF (Unionsborgerdirektivet) til \u00e5 motta samme sosialhjelp som statsborgere i staten de befinner seg. 2 dignified conditions\u00bb.9 Plikt til \u00e5 tilby overnattingstilbud for personer med lovlig opphold, som ikke klarer \u00e5 skaffe det selv, kan ogs\u00e5 f\u00f8lge den europeiske sosialpakten.10 Vi tar ikke konkret stilling til hvilke plikter dette medf\u00f8rer overfor forskjellige grupper, men peker p\u00e5 at kommunen i visse tilfeller vil ha plikt til \u00e5 tilby overnattingsalternativ. Vi antar ogs\u00e5 at pliktene etter EMK artikkel 3 vil gjelde for personer uten lovlig opphold, uten at vi kan vise til en rettsavgj\u00f8relse her. II. Straff for \u00e5 sove ute kan v\u00e6re et uforholdsmessig inngrep Straff i seg selv vil som utgangspunkt ikke utgj\u00f8re et inngrep i retten til privatliv,11 men kan v\u00e6re det hvis en person tvinges til \u00e5 velge mellom \u00e5 enten avst\u00e5 fra dypt personlige valg eller handlinger for \u00e5 dekke grunnleggende behov, eller \u00e5 bli straffet.12 I Lacatus mot Sveits skapte et tiggeforbud en slik situasjon, da tigging var en av f\u00e5 tilgjengelige m\u00e5ter klageren kunne sikre sine behov og sitt menneskeverd.13 Etter v\u00e5rt syn vil det samme gj\u00f8re seg gjeldende ved en kriminalisering av \u00e5 sove ute. \u00c5 sove er et grunnleggende behov alle mennesker har. Et straffebud vil tvinge personer til \u00e5 velge mellom grunnleggende behov og risiko for \u00e5 bli straffet. Det kan utgj\u00f8re et inngrep i retten til privatliv. Det gjelder ogs\u00e5 p\u00e5legg og fysisk maktbruk etter politiloven for \u00e5 h\u00e5ndheve forbudet, som bortvisning, fjerning og anholdelse av personer. Et slikt forbud kan i prinsippet ivareta legitime hensyn til \u00e5 bevare ro og orden p\u00e5 offentlige steder. Det avgj\u00f8rende sp\u00f8rsm\u00e5let er likevel hvorvidt et slikt overnattingsforbud kan sies \u00e5 v\u00e6re forholdsmessig. I saken om tiggeforbudet, Lacatus v. Sveits, uttalte EMD at et generelt forbud mot tigging \u00abis a radical measure that requires a strong justification and particularly strict scrutiny by the courts authorised to weigh up the relevant interests as stake.\u00bb14 P\u00e5 samme m\u00e5te antar vi at et helt generelt overnattingsforbud er \u00e5 regne som et radikalt tiltak som vanskelig lar seg rettferdiggj\u00f8re som forholdsmessig. Et viktig moment er hvilke alternativ til overnatting som foreligger.15 Selv om det foreligger et tilbud, kan personen ha rimelig grunner til \u00e5 ikke benytte seg av dette. 9 The Department for Communities in Northern Ireland, C-709/20, EU:C:2021:602, avsn. 84\u201393, s\u00e6rlig 89, 91 og 93. 10 S\u00e6rlig den reviderte europeiske sosialpakt, se NIM sin utredning om dette her https://www.nhri.no/wp- content/uploads/2023/01/Bostedslose-EOS-migranters-rett-til-husly-utredning-v2.pdf, punkt 4.5. 11 HR-2022-731-A avsn. 32 12 S.A.S v. Frankrike (43835/11) avsn. 57 og 110; Norris v. Irland (10581/83), avsn. 38 og Lacatus v. Sveits (se under). 13 Lacatus v. Sveits (14065/15), avsn. 52\u201360 og 91\u201392. 14 Lacatus v. Sveits (14065/15), avsn. 101. 15 Vi nevner her at det danske tiggerforbudet ble opprettholdt i Dansk H\u00f8jesteret, dom av 2. februar 2022, fordi de mente tiggere i Danmark \u2013 i motsetning til hva tilfellet i Lacatus var \u2013 hadde tilgang p\u00e5 sosialhjelp. Det dansk tiggeforbud er riktignok til vurdering i EMD, i saken Dian v. Danmark (44002/22). 3 Videre har det betydning i hvordan og i hvilken utstrekning overnatting faktisk forstyrrer offentlig ro og orden. Som nevnt over kan kommunen i noen tilfeller ha en plikt til \u00e5 tilby overnattingshjelp. Om slike tilbud ikke finnes eller er utilstrekkelige, slik at det ikke foreligger realistiske alternativer, vil et straffebud v\u00e6re enda mer uforholdsmessig. Det er derfor en n\u00e6r sammenheng mellom den positive og den negative plikten vi beskriver her. Vi peker p\u00e5 at slike forbud har blitt ansett som problematiske i andre domstoler og internasjonale instrumenter,16 for eksempel har FNs menneskerettighetsr\u00e5d generelt anbefalt at man ikke kriminaliserer hjeml\u00f8shet, herunder det \u00e5 sove ute.17 NIM kjenner ikke alle detaljer og kan derfor ikke ta definitivt stilling til hvorvidt det foresl\u00e5tte forbudet er forholdsmessig. Det er er mulig at forslaget kan forbedres med avgrensende vilk\u00e5r, s\u00e6rlig knyttet til personer i en s\u00e5rbar situasjon sine behov for \u00e5 kunne sove ute. 4. Avslutning P\u00e5 bakgrunn av det ovennevnte anbefaler NIM at Bergen kommunen vurderer et overnattingsforbud i politivedtektene opp mot retten til privatliv etter Grunnloven \u00a7 102 og EMK artikkel 8, og forbudet mot nedverdigende og umenneskelig behandling i Grunnloven \u00a7 93 og EMK artikkel 3. Det er etter v\u00e5rt syn n\u00f8dvendig for \u00e5 sikre en betryggende oppfyllelse av menneskerettighetene. NIM bist\u00e5r gjerne med utdypning eller andre sp\u00f8rsm\u00e5l om det er \u00f8nskelig. Vennlig hilsen for Norges institusjon for menneskerettigheter Adele Matheson Mestad Vetle Magne Seiersted Direkt\u00f8r R\u00e5dgiver Dette dokumentet er elektronisk godkjent og har dermed ingen signatur. 16 US Court of Appeals for the Ninth Circuit slo nylig fast, i Martin v. City of Boise, 920 F.3d 584 (9th Cir. 2019), at kriminalisering av hjeml\u00f8shet var \u201ccruel and unusual punishment\u201d. Domstolen uttalte at \u201cas long as there is no option of sleeping indoors, the government cannot criminalize indigent, homeless people for sleeping outdoors, on public property, on the false premise they had a choice in the matter\u201d. Anke til h\u00f8yesterett ble nektet, s\u00e5 saken er endelig. 17 Se Menneskerettsr\u00e5dets resolusjon 43/14, 19. juni 2020, UN. Doc. A/HRC/RES/43/14, punkt 1(j) og resolusjon 21/11, 27. september 2012, UN. Doc. A/HRC/RES/21/11, som vedtok guiding principles on extreme poverty and human rights (UN. Doc. A/HRC/21/39), se s\u00e6rlig avsn. 66(c) i nevnte prinsipper. 4 "
}