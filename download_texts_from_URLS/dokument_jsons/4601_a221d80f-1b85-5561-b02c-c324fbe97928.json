{
  "dokument_id": "a221d80f-1b85-5561-b02c-c324fbe97928",
  "doc_type": "case_presentation",
  "kommune": 4601,
  "tittel": "Innbyggerforslag - Bevar tomten ved fotballbanen som lekeplass og gr\u00f8ntomr\u00e5de",
  "url": "https://bergen.kommune.no/politikere-utvalg/api/fil/bk360/12521094/Framstilling-Innbyggerforslag-Bevar-tomten-ved-fotballbanen-som-lekeplass-og-grontomrade",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2025/125496-14 Innbyggerforslag - Bevar tomten ved fotballbanen som lekeplass og gr\u00f8ntomr\u00e5de Hva saken gjelder: Bystyrets kontor mottok 14.02.25 et innbyggerforslag som er innsendt fra elevr\u00e5det ved Ny- Krohnborg skole v/elevr\u00e5dsleder Chelsy Dos Santos Antonio og Janicke Walde Torvund (l\u00e6rer for elevr\u00e5det). Forslaget er signert av 518 personer. Innbyggerforslaget lyder slik: Innbyggerforslag - Bevar tomten ved fotballbanen som lekeplass og gr\u00f8ntomr\u00e5de Vi i elevr\u00e5det p\u00e5 Ny Krohn borg skole har et viktig forslag. Vi vil at tomten ved fotballbanen i Solheimslien, der S\u00f8re Skogvei barnehage skal rives, skal bli en lekeplass og et gr\u00f8ntomr\u00e5de som tilh\u00f8rer utearealet til Ny Krohn borg skole. Det er viktig for oss elever, barna i nabolaget og alle som bor her. Vi har samlet nesten 500 underskrifter fra elever, foreldre og naboer som er enige med oss. Grunnen til at vi bryr oss s\u00e5 mye om dette, er at skoleg\u00e5rden v\u00e5r er veldig liten. Vi er 400 elever, men har nesten ikke plass til \u00e5 leke og v\u00e6re aktive. Hvis vi mister denne tomten, blir det enda mindre plass for oss \u00e5 l\u00f8pe, leke og ha det g\u00f8y. Det er ikke bra for oss barn, og vi trenger \u00e5 bevege oss for \u00e5 ha det bra! Her er det vi \u00f8nsker: \u2022 At tomten fortsatt skal tilh\u00f8re kommunen og bli brukt til lekeplass, fotballbane og gr\u00f8ntomr\u00e5de for skolen v\u00e5r. \u2022 At vi kan bruke omr\u00e5det i skoletiden s\u00e5nn at vi f\u00e5r mer plass \u00e5 leke p\u00e5. \u2022 At barn, ungdommer og voksne i nabolaget kan bruke det etter skoletid, s\u00e5nn at alle har et trygt og fint sted \u00e5 v\u00e6re ute. Vi h\u00e5per at dere politikere tenker p\u00e5 oss barna n\u00e5r dere bestemmer hva som skal skje med tomten. Tenk hvis dere m\u00e5tte jobbe hele dagen i et lite rom sammen med mange andre - det er litt s\u00e5nn det f\u00f8les for oss i skoleg\u00e5rden n\u00e5. Vi trenger plass til \u00e5 leke, l\u00f8pe og v\u00e6re barn! Vi h\u00e5per dere tar den riktige avgj\u00f8relsen og lar oss f\u00e5 overta denne plassen som en del av v\u00e5r skoleplass. \u00d8konomiske konsekvenser: Innbyggerforslaget omtaler ikke \u00f8konomiske konsekvenser av forslaget. Kommunen har en intensjon om at eiendommer som ikke kan brukes til kommunale form\u00e5l, som hovedregel skal legges ut for salg. S\u00e5 dersom det konkluderes med at eiendommen ikke skal selges, s\u00e5 vil en \u00f8konomisk konsekvens bli at kommunen taper den salgsinntekt som eiendommen kan utgj\u00f8re. Dersom eiendommen(e) skal bli en del av skolens uteareal, m\u00e5 det gj\u00f8res en del 1 tilpasninger, bla. rivning av bygg, sikring og vedlikehold av omr\u00e5det. Dette vil ogs\u00e5 bety kostnader for kommunen. Byr\u00e5dets vurdering og anbefaling/konklusjon: Byr\u00e5det har stor forst\u00e5else for engasjementet fra elever og lokalmilj\u00f8 \u2013 og deler oppfatningen av at barn og unge skal ha tilgang p\u00e5 trygge og gode uteomr\u00e5der for lek, aktivitet og fellesskap. Innbyggerforslaget omfatter tre eiendommer i S\u00f8re Skogvei. En av disse inneholder en kunstgressbane som fortsatt er i bruk og drift av Etat for idrett. De to \u00f8vrige eiendommene inkluderer barnehagebygget som har huset S\u00f8re Skogvei barnehage, og som n\u00e5 skal flyttes til Damsg\u00e5rd barnehage sommeren 2025. Det er forel\u00f8pig ikke tatt noen beslutning om salg, rivning eller videre bruk av barnehagebygget eller tomten. Per n\u00e5 foreligger det alts\u00e5 ingen vedtatte planer for omr\u00e5det. Det betyr at verken salg, ombygging eller annen bruk er avklart. I denne situasjonen er det byr\u00e5dets vurdering at det ikke er hensiktsmessig \u00e5 fatte et vedtak som binder opp tomtens fremtidige bruk f\u00f8r n\u00f8dvendige vurderinger er gjort. Samtidig vil vi understreke at dette ikke er ensbetydende med at forslaget eller \u00f8nsket fra lokalmilj\u00f8et avvises. Omr\u00e5det er fortsatt tilgjengelig for bruk av barn og unge, og det vil v\u00e6re naturlig \u00e5 vurdere barnas behov som en del av eventuelle fremtidige beslutninger om eiendommen. Begrunnelse for framleggelse til bystyret: Oppgaver for Bergen bystyre 2019-2023 pkt. 3.7 Innbyggerforslag. Bystyret tar stilling til innbyggerforlag som fyller kriteriene iht. \u00a7 12-1 i Kommuneloven. Bystyret tar stilling til om innbyggerforslaget skal avvises. Byr\u00e5det innstiller til bystyret \u00e5 fatte f\u00f8lgende vedtak: Bystyret ber byr\u00e5det s\u00e6rskilt vurdere barnas behov i en eventuell fremtidig beslutning om eiendommen. Dato: 20. mai 2025 Christine B. Meyer Jacob M\u00e6hle Byr\u00e5dsleder Byr\u00e5d for finans Dokumentet er godkjent elektronisk. Vedlegg: Innbyggerforslag \u2013 bevar tomten ved fotballbanen som lekeplass og gr\u00f8ntomr\u00e5de Kartutsnitt 2 "
}