{
  "dokument_id": "73b1c246-40e9-5ee5-bc6f-410c997d1ff9",
  "doc_type": "case_presentation",
  "kommune": 4601,
  "tittel": "Innbyggerforslag - hundepark i \u00c5sane bydel",
  "url": "https://bergen.kommune.no/politikere-utvalg/api/fil/bk360/10277341/Framstilling-Innbyggerforslag-hundepark-i-Asane-bydel",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/32960-4 Innbyggerforslag - hundepark i \u00c5sane bydel Hva saken gjelder: Forretningsutvalget behandlet innbyggerforslaget \u00abVi \u00f8nsker at det blir etablert en hundelufteg\u00e5rd i \u00c5sane bydel\u00bb i m\u00f8tet 9. april 2024 i sak 38/24 og fattet f\u00f8lgende vedtak: 1. Innbyggerforslag om hundelufteg\u00e5rd i \u00c5sane bydel, tas opp til realitetsbehandling. 2. Byr\u00e5det bes om \u00e5 saksbehandle forslaget og fremlegge sak for bystyret senest til m\u00f8te i bystyret 19. juni 2024. Utvalg for milj\u00f8 og byutvikling avgir innstilling til bystyret. Forslagsstiller er Magnhild B\u00f8e-Hansen og lyder slik: Vi \u00f8nsker at det blir etablert en hundelufteg\u00e5rd i \u00c5sane bydel. \u00c5sane bydel har dr\u00f8yt 40000 innbyggere. Vi \u00f8nsker oss en levende bydel for alle, som har god variasjon i tilbudet som finnes i gr\u00f8ntomr\u00e5dene v\u00e5re. Mange i bydel har hund og er opptatt av \u00e5 gi hunden god hundehelse. Det betyr omr\u00e5der der hundene kan l\u00f8pe fritt, sosialisere seg med andre hunder, og der mennesker med hund kan ha en m\u00f8teplass. Dette er ikke mulig i parker eller p\u00e5 fjellet av hensyn til andre dyr, mennesker og b\u00e5ndtvang. Et slikt omr\u00e5de b\u00f8r ha litt ulik vegetasjon p\u00e5 linje med hundeparkene i de andre bydelene. I \u00c5sane har vi kun en liten inngjerdet grusflekk i enden av Liavatnet som er kommunalt og gratis til fri bruk. \u00d8nske er \u00e5 ha et omr\u00e5de med gress og vegetasjon, belysning, en benk \u00e5 sitte p\u00e5 - og med en st\u00f8rrelse som gj\u00f8r at hundene kan f\u00e5 l\u00f8pt rundt. Det b\u00f8r v\u00e6re bossbann som blir regelmessig t\u00f8mt. Dette trenger ikke v\u00e6re veldig kostbart, og det skal v\u00e6re flere omr\u00e5der som kan brukes til dette sentralt i \u00c5sane. Det \u00e5 legge til rette for godt dyrehold i bydelen er ogs\u00e5 en innvestering i god psykisk og fysisk helse hos innbyggerne. Forskning viser at det \u00e5 ha dyr og omg\u00e5s dyr er positivt b\u00e5de for den fysiske og psykiske helsen. Det kan derfor v\u00e6re en viktig brikke i \u00e5 motvirke ensomhet og psykisk uhelse for innbyggerne i bydelen. 1 Samt at det muliggj\u00f8r at flere har mulighet til \u00e5 ha hund og gi hunden en bedre hverdag. Det er ikke alle som ut fra egen fysiske helse har mulighet til \u00e5 komme seg rundt i fjellet med mer. Det er ogs\u00e5 god hundehelse. De m\u00f8ter andre artsfrender og p\u00e5 den m\u00e5ten l\u00e6rer de \u201chundespr\u00e5ket\u201d, blir mer harmoniske og har det g\u00f8y ved \u00e5 leke med andre likesinnede samt nyte alle den gode \u201caromaen\u201d fra andre hunder. En hundelufteg\u00e5rd vil videre v\u00e6re en sosialiseringsarena for hundeeiere. Det er ogs\u00e5 viktig for hunene \u00e5 kunne f\u00e5 utfolde seg fritt uten \u00e5 v\u00e6re lenket fast i sin eier. Ikke minst er det positivt for de som ikke har hund og er redde for dem, siden de holdes inne p\u00e5 et eget omr\u00e5de. Noe som gj\u00f8r det lettere \u00e5 beholde den utvidede b\u00e5ndtvangen som er i byen v\u00e5r. Vi h\u00e5per dette blir en realitet. \u00d8konomiske konsekvenser: Ingen \u00f8konomiske konsekvenser. Byr\u00e5dets vurdering og anbefaling/konklusjon: Byr\u00e5det viser til bystyresak \u00abUtredning av hundeparker i Bergen kommune\u00bb, hvor det gj\u00f8res en vurdering av behovet og mulighetene for \u00e5 etablere hundeparker i bydelene. Bystyret behandlet saken \u00abUtredning av hundeparker i Bergen kommune\u00bb i m\u00f8tet 08.05.2024 sak 145/24. Bystyret fattet f\u00f8lgende vedtak: Bystyret ber byr\u00e5det vurdere konkrete forslag til etablering av hundeparker i forbindelse med rullering av handlings- og \u00f8konomiplanen. I denne saken gj\u00f8res en helhetlig vurdering som danner grunnlag for Bergen kommunes videre arbeid med \u00e5 etablere hundeparker. Innbyggerforslaget \u00f8nsker etablering av hundepark i \u00c5sane bydel og vurdering av hvordan dette \u00f8nsket kan konkretiseres kan med fordel sees i sammenheng med den helhetlige innsatsen for hundeparker i kommunen. Byr\u00e5det ser det som form\u00e5lstjenlig \u00e5 gj\u00f8re vurderinger for videre arbeid med hundeparker som oppf\u00f8lging av den saken, ogs\u00e5 for \u00c5sane bydel. P\u00e5 bakgrunn av at innbyggerforslagets tema dekkes av overnevnte sak innstiller byr\u00e5det p\u00e5 at innbyggerforslaget avvises. Begrunnelse for framleggelse til bystyret: Oppgaver for Bergen bystyre 2019-2023 pkt 3.7 Innbyggerforslag Bystyret tar stilling til innbyggerforslag som fyller kriteriene iht. \u00a7 12-1 i kommuneloven. Bystyret tar stilling til om innbyggerforslag skal avvises. Byr\u00e5det innstiller til bystyret \u00e5 fatte f\u00f8lgende vedtak: Innbyggerforslag om hundepark i \u00c5sane bydel avvises. Dato: 14. mai 2024 Christine B. Meyer Byr\u00e5dsleder 2 Dokumentet er godkjent elektronisk. Vedlegg: Sak 3028 fra minsak.no 3 "
}