{
  "dokument_id": "fe432c50-d266-5dab-b39f-052629b4f18c",
  "doc_type": "case_presentation",
  "kommune": 4601,
  "tittel": "Fana gnr 43 bnr 920 Kjenndalstoppen 26. Klage p\u00e5 byr\u00e5dens fullmaktvedtak. Tillatelse til tilbygg",
  "url": "https://bergen.kommune.no/politikere-utvalg/api/fil/bk360/10394433/Framstilling-Fana-gnr-43-bnr-920-Kjenndalstoppen-26-Klage-pa-byradens-fullmaktvedtak-Tillatelse-til-tilbygg",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/48834-10 Fana gnr 43 bnr 920 Kjenndalstoppen 26. Klage p\u00e5 byr\u00e5dens fullmaktvedtak. Tillatelse til tilbygg Hva saken gjelder: Saken gjelder klage p\u00e5 byr\u00e5dens fullmaktvedtak der det gis tillatelse til tilbygg (35,1 m2 BRA / 19,3 m2 BYA) og bruksendring fra tilleggsdel til hoveddel (12,8 m2 BRA). Fullmaktvedtaket ble gitt den 22.02.2024 da en kom til at det forel\u00e5 rettslig grunnlag for \u00e5 dispensere fra arealform\u00e5let i reguleringsplan 6985300, planbestemmelsen \u00a7 3 d) og KPA 2018 \u00a7 26.5.3 om grad av utnytting, jf. pbl. \u00a7 19-2. Vedtaket er p\u00e5klaget den 18.03.2024 av Stiegler Advokatfirma AS v/ Hilde Avl\u00f8s Grande p\u00e5 vegne av nabo Elizabeth R\u00f8ttingen og av nabo Lisa Kleppe Gulbrands\u00f8y. Tiltakshaver er Sigrid Bradsley og Bergfinn S\u00f8rlie, og ansvarlig s\u00f8ker er Arkitektkontoret Eik AS v/ Alice Eik. Eiendommen er omfattet av reguleringsplan 6985300 fra 1995, og er regulert til konsentrert sm\u00e5husbebyggelse. I KPA 2018 vises eiendommen som \u00f8vrig byggesone. Se rammetillatelsens punkt 3.1 for utfyllende planstatus. Byr\u00e5den har innvilget dispensasjon fra reguleringsplanens arealform\u00e5l gangvei, \u00a7 3 d) om grad av utnytting og KPA 2018 \u00a7 26.5.3 om grad av utnytting, jf. pbl. \u00a7 19-2. Ansvarlig s\u00f8ker opplyser at det er foretatt nabovarsling i samsvar med bestemmelsene i pbl. \u00a7 21-3, og det er mottatt merknad fra Elizabeth R\u00f8ttingen (eier av seksjon 1 i Kjenndalstoppen 32, gbnr. 43/915). Stiegler Advokatfirma AS v/ Hilde Avl\u00f8s Grande har p\u00e5 vegne av R\u00f8ttingen supplert merknaden. Det foreligger i tillegg en vurdering av mulig verdiforringelse av naboeiendommen utf\u00f8rt av Arnar Takst Eiendom v/ tekstingeni\u00f8r Ingolfur Arnar Sigfusson p\u00e5 vegne av R\u00f8ttingen. Det ansl\u00e5s et verditap p\u00e5 om lag 10 til 15 %. Merknadsbrevene er omfattende og beskriver i all hovedsak ulemper knyttet til oms\u00f8kte tiltak for nabo med konsekvenser for utsikt, innsyn, sollys, parkering, plassbehov og trafikksikkerhet. Det vises til vedlagt dokument \u00abNabomerknader og tilsvar\u00bb i sin helhet. Klage: Klagene og tilsvaret er samlet sett omfattende, og kun hovedpunktene gjengis i det f\u00f8lgende. Klage fra Stiegler Advokatfirma AS v/ Hilde Avl\u00f8s Grande p\u00e5 vegne av Elizabeth R\u00f8ttingen Klager anf\u00f8rer innledningsvis at byr\u00e5dens fullmaktvedtak er ugyldig. Det henvises til at byr\u00e5den ikke har tatt stilling til tilbyggets plassering med tanke p\u00e5 krav om 4 meters avstand fra nabogrense. Uavhengig om byr\u00e5den anser samtykke gitt eller om det er krav til dispensasjon, skal kommunen vurdere og ev. godkjenne plasseringen. I tilfelle krav til dispensasjon er det ingen tvil om at plasseringene vil vesentlig tilsidesette hensynene bak pbl. \u00a7 29-4. Videre anf\u00f8rer klager at de rettslige vilk\u00e5rene for dispensasjonene som er gitt, ikke er oppfylt. Klager mener at omr\u00e5det ikke er egnet for videreutvikling, og at en trinnvis nedbygging av 1 tomter er destruktivt i eksisterende nabolag. Tilbygget vil dessuten begrense felles man\u00f8veringsareal for biler, \u00f8ke tetthetsf\u00f8lelsen og p\u00e5virke R\u00f8ttingens inneklima ved redusert dagslys og utsyn. N\u00e5r det gjelder fordel- og ulempevurderingen, p\u00e5peker klager at det ikke er p\u00e5regnelig med nabos ulemper. Klager mener ogs\u00e5 at byr\u00e5dens vurdering av fordeler som gj\u00f8r seg gjeldende, er oppkonstruert. Det vises til at boligen er en familiebolig, og forblir en familiebolig. Tiltaket i seg selv legger betydelig press p\u00e5 ubebygd areal og medf\u00f8rer vesentlige avvik. Vedlagt klagen f\u00f8lger brev fra R\u00f8ttingen med sine personlige merknader, og det vises til innholdet i sin helhet, se vedlegg Klage datert 18.03.2024 s. 9 til 12. Klage fra Lisa Kleppe Gulbrands\u00f8y Klager trekker innledningsvis sitt samtykke til tiltaket. Klager er dypt bekymret for konsekvensene av den planlagte byggeplanen, spesielt hva gjelder avstand mellom bygninger, brannmotstandsevne og tilgjengelighet for brannvesenet. Klager har ikke innvendinger til utbyggingen, men \u00f8nsker at en benytter seg en annen side av eneboligen. Tiltakshaver b\u00f8r ogs\u00e5 vurdere l\u00f8sninger som tar hensyn til naboers behov for brannsikkerhet, parkeringsplass uten un\u00f8dvendige inngrep. Tilsvar fra tiltakshaverne Sigrid Bradsley og Bergfinn S\u00f8rlie Tiltakshaver p\u00e5peker innledningsvis at utbyggingsplanene er n\u00f8ye dr\u00f8ftet med relevante fagpersoner f\u00f8r det ble besluttet \u00e5 bygge ut mot nord\u00f8st. I tilsvarsbrevet p\u00e5 til sammen 20 sider bestrider for \u00f8vrig tiltakshaver samtlige anf\u00f8rsler i klagene. Tiltakshaver mener i hovedsak at n\u00f8dvendige samtykker foreligger, at det er rettslig grunnlag for \u00e5 innvilge dispensasjon og at tiltaket er av begrenset negativ betydning for nabo og nabolaget for \u00f8vrig. Fagetatens vurdering og anbefaling: Plan- og bygningsetaten som fagetat har oversendt saken uten innstilling, men har rettet noen kommentarer til sakens forhold og problemstillinger hva gjelder tiltakets avstand til nabogrense og tiltakets plassering. Det vises til at tiltakets plassering er vurdert og godkjent i nylig utstedt rammetillatelse pkt. 2.2 med hjemmel i pbl. \u00a7 29-4 tredje ledd bokstav a. Fagetaten anser samtykke fra Kjenndalstoppen Huseierlag som tilfredsstillende, og vurderer uenighet om temaet som privatrettslig anliggende, jf. pbl. \u00a7 21-6. Samtykke fra huseierlaget, er ogs\u00e5 det eneste av relevans som f\u00f8lge av at vindfang ble frafalt under bygges\u00f8knadsbehandlingen. Fagetatens anser for \u00f8vrig ikke forhold knyttet til brannsikkerhet som s\u00e6rlig problematisk i denne saken. Det vises til fagetatens notat av 10.04.2024 i sin helhet. \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Byr\u00e5det har vurdert saken p\u00e5 nytt med bakgrunn i mottatt s\u00f8knad og sakens dokumenter for \u00f8vrig, og er kommet til at klagen ikke kan tas til f\u00f8lge. Om plassering etter pbl. \u00a7 29-4 m.m. Byr\u00e5det er uenig i klagers bemerkninger til manglende vurdering av tilbygget plassering etter pbl. \u00a7 29-4. Byr\u00e5det mener det ikke forel\u00e5 grunnlag for byr\u00e5den \u00e5 m\u00e5tte gj\u00f8re en eksplisitt vurdering, se fagetatens vurdering i notat av 10.04.2024. Det var f\u00f8lgelig naturlig at dette inngikk i fagetatens arbeid med \u00e5 utferdige rammetillatelsen, jf. byr\u00e5dens fullmaktvedtak pkt. 4. Plasseringen er godkjent i rammetillatelse datert 08.03.2024 pkt. 2.2. Ellers anser ikke byr\u00e5det, i likhet med fagetaten, at forhold knyttet til brannsikkerhet mv. er problematisk i denne sak. 2 Om byr\u00e5dens dispensasjonsvurderinger Byr\u00e5det finner ikke grunnlag for en full pr\u00f8ving av byr\u00e5dens dispensasjonsvurdering, og tiltrer byr\u00e5dens fullmaktvedtak av 22.02.2024 i sin helhet. Byr\u00e5det vil likevel knytte noen kommentarer til innholdet i klagen fra R\u00f8ttingen. Byr\u00e5det kan innledningsvis ikke se at oms\u00f8kte tilbygg er av et omfang som skaper en vesentlig \u00f8kt grad av tetthet i bebyggelsen eller som gir st\u00f8rre bruksulemper til eksisterende parkeringsarealer. Byr\u00e5det opprettholder i denne vurderingen at tilbygget i hovedsak oppf\u00f8res p\u00e5 allerede bebygde arealer best\u00e5ende av bod m/ takterrasse, slik at tilbygget i seg selv kan anses \u00e5 tilf\u00f8re begrensede nye bebygde arealer. Interessene knyttet til bruken av parkeringsarealene i seg synes uansett ivaretatt i huseierlagets samtykke til tilbygget. Byr\u00e5det kan f\u00f8lgelig ikke se at hensynene bak bestemmelsene om utnyttelsesgrad blir tilsidesatt av den grunn. Eksisterende situasjon (t.h. boder) Oms\u00f8kte situasjon (t.h. tilbygg) Byr\u00e5det er videre av den oppfatning at tiltaket ikke skal anses som destruktiv nedbygging av tomter i eksisterende tettbygd nabolag. Byr\u00e5det mener enda at tiltaket m\u00e5 anses som positiv videreutvikling av egen eiendom i tr\u00e5d med skiftende personlige og tekniske krav. N\u00e5r utbygging av denne art kan foreg\u00e5 uten at det utgj\u00f8r vesentlig avvik fra plan (10,5 %-BRA etter KPA 2018 og 0,035 regnet av netto tomteareal etter plan) eller urimelige ulemper for nabobebyggelse mv., b\u00f8r det kunne aksepteres. Herunder opprettholder byr\u00e5det at en i motsatt tilfelle vil m\u00f8te \u00f8kt press p\u00e5 ubebygde arealer for etablering av nybygg med tilfredsstillende kvaliteter, da klagers forst\u00e5else m\u00e5 anses \u00e5 utgj\u00f8re en vidtrekkende begrensning i den enkeltes mulighet for utvikling av egen bolig. Det er likevel viktig for byr\u00e5det at en, i samsvar med byr\u00e5den, anerkjenner at tilbygget faktisk utgj\u00f8r en ulempe for nabo. Poenget med byr\u00e5dens vurderinger etter plan- og bygningsloven, er likevel \u00e5 p\u00e5peke at enhver positiv utvikling av egen eiendom likevel vil medf\u00f8re ulemper for andre. Sp\u00f8rsm\u00e5let m\u00e5 da alltid m\u00e5tte bero p\u00e5 i hvilken grad ulempen knyttet til tiltaket gj\u00f8r seg gjeldende opp mot eksisterende situasjon. Byr\u00e5det er i denne sammenheng ikke enig i at tap av lys- og utsiktsforhold i dette tilfellet, er \u00e5 betegne som betydelig. Tilbygget plasseres med en slik avstand at en ikke aktualiserer avstandsbestemmelsen i pbl. \u00a7 29-4 med tanke p\u00e5 klagers eiendom gbnr. 43/915. Tiltaket anses f\u00f8lgelig \u00e5 opprettholde tilstrekkelig luft mellom bebyggelsen, slik at en ikke i vesentlig grad p\u00e5virker lys- og utsiktsforhold. Ulempene som nevnt er heller ikke i kjernen at de hensyn som bestemmelsene om utnyttelsesgrad er ment \u00e5 ivareta, slik at den grad av ulemper ikke alene kan v\u00e6re avgj\u00f8rende for dispensasjonsvurderingen. Uten videre betydning for dispensasjonsvurderingen, vil byr\u00e5det ogs\u00e5 p\u00e5peke at dersom bebyggelsen ble oppf\u00f8rt i tr\u00e5d med plan, ville klager i praksis m\u00f8tt 3 vesentlig forverrede utsiktsforhold enn dagens situasjon, se utklipp i byr\u00e5dens fullmaktvedtak side 3. At eksisterende situasjon avviker vesentlig fra plan, inneb\u00e6rer f\u00f8lgelig nyanser i vurdering sammenlignet med en situasjon som er i tr\u00e5d med plan \u2013 Spesielt med tanke p\u00e5 hvilken type utvikling som fra kommunens side kan tillates. Byr\u00e5det mener samlet sett at alle relevante momenter er ivaretatt i byr\u00e5dens vurderinger. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for utvalg for milj\u00f8 og byutvikling \u00e5 fatte f\u00f8lgende vedtak: Byr\u00e5dens fullmaktvedtak datert 22.02.2024 opprettholdes. Klagene tas ikke til f\u00f8lge. Dato: 28. mai 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagetatens notat av 10.04.2024 med f\u00f8lgende vedlegg: 1. Oversiktskart 2. Oversiktsfoto 3. Situasjonsplan 4. Tilsvar til klager datert 05.04.2024 5. Klage datert 18.03.2024 6. Klage 2 datert 18.03.2024 7. Rammetillatelse datert 08.03.024 8. Byr\u00e5dens vedtak datert 22.02.2024 9. Fagnotat datert 29.11.2023 10. Klage datert 02.10.2023 11. Avslag datert 12.09.2023 12. Nabomerknader og tilsvar 13. S\u00f8knad 14. Tegninger 4 "
}