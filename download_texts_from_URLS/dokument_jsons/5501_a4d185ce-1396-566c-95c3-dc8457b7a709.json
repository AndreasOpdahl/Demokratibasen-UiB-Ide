{
  "dokument_id": "a4d185ce-1396-566c-95c3-dc8457b7a709",
  "doc_type": "case_attachment",
  "kommune": 5501,
  "tittel": " H\u00f8ringssvar Troms Politidistrikt",
  "url": "https://innsyn.tromso.kommune.no/application/getMoteDokument?dokid=2001731720",
  "tekst": " Troms politidistrikt Troms\u00f8 kommune Postboks 6900 9299 TROMS\u00d8 Deres referanse: V\u00e5r referanse: Sted, dato: 24/05074 24/54054 - 2 Troms\u00f8, 08.04.2024 H\u00f8ringssvar - Forslag til retningslinjer for servering-, tobakk- og alkoholh\u00e5ndtering i bevillingsperioden 2024 - 2028 og forslag til ny forskrift om salgs-, skjenke- og \u00e5pningstider - Troms\u00f8 kommune Det vises til deres oversendelse av h\u00f8ring av 11.03.24 med h\u00f8ringsfrist den 12.04.24. H\u00f8ringssvar inngis med dette rettidig. Innledning Avsnitt juridisk forvaltning ved Troms politidistrikt forvalter regelverket knyttet til vaktvirksomhetsloven, og er f\u00f8lgelig den instans som har ansvar for oppf\u00f8lging av lovgivningen som knytter seg til ordensvakter og vektere. Herunder er det avsnitt juridisk forvaltning som blant annet vurderer hvorvidt et serveringssted skal gis p\u00e5legg om vakthold. Vi har forelagt h\u00f8ringen for Troms politistasjonsdistrikt ved seksjon politipatrulje som tiltrer de innspill som her gis. Troms politidistrikt svarer f\u00f8rst ut innspill til forslag til retningslinjer for servering-, tobakk- og alkoholh\u00e5ndtering f\u00f8r innspill til forslag til ny forskrift om salgs-, skjenke- og \u00e5pningstider behandles. Innspill til forslag til retningslinjer for servering-, tobakk \u2013 og alkoholh\u00e5ndtering For \u00e5 skape forutberegnelighet for de involverte parter, s\u00e6rlig hensett til nye akt\u00f8rer som \u00f8nsker \u00e5 etablere seg som serveringssted i Troms\u00f8 kommune, anser vi det som hensiktsmessig at Troms\u00f8 kommune inntar i sin alkoholpolitiske handlingsplan hvilke kriterier som stilles for at et serveringssted skal f\u00e5 p\u00e5legg om vakthold. Form\u00e5let med vakthold er \u00e5 forebygge kriminalitet som kan finne sted p\u00e5 serveringsstedene, herunder s\u00e6rlig narkotika- og voldskriminalitet. Det er politiet som TROMS POLITIDISTRIKT Post: Postboks 6132, 9291 Troms\u00f8 / Bes\u00f8k: Stakkevollvegen 9, 9010 Troms\u00f8 / (+47) 77 79 60 00 post.troms@politiet.no / www.politiet.no / Organisasjonsnummer: 974769425 skal vurdere om det er behov for vakthold, og denne vurderingen skal gj\u00f8res ut fra en konkret vurdering ut fra om politiet anser det \"p\u00e5krevet\". Rettslig grunnlag for p\u00e5legg om vakthold Politiets hjemmel for \u00e5 gi p\u00e5legg om vakthold fremg\u00e5r av serveringsloven \u00a7 16 f\u00f8rste ledd som lyder \"N\u00e5r politiet finner det p\u00e5krevet, skal det ved serveringssteder holdes ordensvakter i henhold til lov 5. januar 2001 nr. 1 om vaktvirksomhet\". Av forarbeidene til serveringsloven (Ot.prp.nr.55 (1996-1997) s. 53) fremg\u00e5r det at \"politiet er den instans som er n\u00e6rmest til \u00e5 se behovet for ordensvakter ut fra sine erfaringer med det konkrete stedet eller str\u00f8ket for \u00f8vrig\". Det presiseres ogs\u00e5 at ordensvaktordningen antas \u00e5 ha en forebyggende effekt p\u00e5 en del kriminalitet som befinner seg i tilknytning til serveringssteder. De vurderingskriterier Troms politidistrikt har for \u00e5 gi p\u00e5legg baserer seg p\u00e5 fast forvaltningspraksis hvor Politidirektoratet gir f\u00f8ringer p\u00e5 hvilke momenter som kan vektlegges. Momentene som vektlegges n\u00e5r det gis p\u00e5legg om vakthold Ved vurderingen av om det skal gis p\u00e5legg om vakthold kan politiet blant annet ta hensyn til serveringsstedets beliggenhet, \u00e5pningstid, konsept og lokale, risiko for voldsut\u00f8velse og ordensforstyrrelse, samt annen kriminalitet i tilknytning til serveringsstedet. I tillegg vil kontrollmyndighetenes og politiets egne erfaringer med serveringsstedet vektlegges. Det er ikke n\u00f8dvendig at det har funnet sted hendelser med kriminalitet ved serveringsstedet tidligere for at politiet skal vurdere det som et behov med vakthold, men politiets tidligere erfaring med serveringsstedet vil v\u00e6re et moment i vurderingen. De ovennevnte vurderingskriterier er de generelle rammene oppstilt av Politidirektoratet. I Troms politidistrikt har vi en praksis for at de fleste serveringsstedene som ligger i Troms\u00f8 sentrum f\u00e5r p\u00e5legg. I distriktene gis det som regel og p\u00e5legg der hvor stedene ligger sentralt til, eller hvor avstanden til n\u00e6rmeste politistasjon er betydelig. Som nevnt ovenfor er et moment i denne vurderingen serveringsstedets \u00e5pningstid og i Troms politidistrikt har vi normalt lagt til grunn at det ikke er p\u00e5krevd med vakthold der hvor serveringsstedene har en \u00e5pningstid frem til kl. 00:00. Hva gjelder konsept og lokale vurderer vi utestedets profil, eksempelvis om det er en nattklubb eller en vinbar, og hvorvidt serveringsstedet er oversiktlig. Vi vurderer ogs\u00e5 risiko for ordensforstyrrelse, voldsut\u00f8velse og annen kriminalitet tilknyttet serveringsstedet. Dette henger igjen sammen med serveringsstedets beliggenhet og \u00e5pningstid, da det ved sentral beliggenhet og lange \u00e5pningstider er stor risiko for at denne type kriminalitet finner sted. Hvert utested skal vurderes konkret opp mot de ovennevnte kriterier. M\u00e5lestokken er en generell form for sikkerhet og trygghet for de som til enhver tid oppholder seg ved serveringsstedet. Dette inneb\u00e6rer at tilsynelatende like serveringssteder kan oppleve \u00e5 f\u00e5 ulike p\u00e5legg etter en konkret vurdering. Det er ikke et vilk\u00e5r at alle momentene som er relevant i vurderingen m\u00e5 v\u00e6re til stede for at vilk\u00e5rene for \u00e5 gi p\u00e5legg skal anses oppfylt, men det gj\u00f8res en konkret helhelstvurdering. I vurderingen av om det skal p\u00e5legges vakthold ved et serveringssted har det etter fast praksis v\u00e6rt viktig med et godt samarbeid mellom politi, kommunal bevillingsmyndighet og serveringsbransjen. Innspill til forslag til ny forskrift om salgs-, skjenke- og \u00e5pningstider Troms politidistrikt har ingen merknader til forslag til ny forskrift. 2 Avsluttende merknader Dersom Troms\u00f8 kommune kommer til at de \u00f8nsker \u00e5 innta v\u00e5re innspill i den alkoholpolitiske handlingsplanen, er vi \u00e5pen for et samarbeid med kommunen om utformingen av ordlyden i dette dersom kommunen har behov for v\u00e5r bistand til det. Med hilsen Stina Bakke Eriksen Iselin Jeanette Kiil Driftsenhetsleder/Politiinspekt\u00f8r Avsnittsleder ved juridisk forvaltning Dokumentet er elektronisk godkjent uten signatur. 3 "
}