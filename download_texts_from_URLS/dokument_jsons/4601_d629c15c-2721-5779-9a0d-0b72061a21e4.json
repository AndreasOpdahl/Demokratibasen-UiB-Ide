{
  "dokument_id": "d629c15c-2721-5779-9a0d-0b72061a21e4",
  "doc_type": "case_attachment",
  "kommune": 4601,
  "tittel": "Bergenhus gnr 164 bnr 21 N\u00f8stetorget. S\u00f8knad om etablering av parkeringsplass",
  "url": "https://bergen.kommune.no/politikere-utvalg/api/fil/bk360/12197757/Bergenhus-gnr-164-bnr-21-Nostetorget-Soknad-om-etablering-av-parkeringsplass",
  "tekst": " Byr\u00e5d for byutvikling Fullmaktssak /25 Saksframstilling V\u00e5r referanse: 2024/177875-14 Bergenhus gnr 164 bnr 21 N\u00f8stetorget. S\u00f8knad om etablering av parkeringsplass Hva saken gjelder: Saken gjelder Bergen kommune v/Bymilj\u00f8etatens s\u00f8knad om tillatelse til \u00e5 etablere avgiftsparkering p\u00e5 N\u00f8stetorget, med 41 ordin\u00e6re parkeringsplasser og 2 HC- parkeringsplasser. S\u00f8knaden inng\u00e5r som ledd i byr\u00e5dets oppf\u00f8lging av Bergen bystyrets merknad i budsjettvedtaket for 2024, jf. bystyrets vedtak i m\u00f8tet 19.12.2023 sak 52/23: \u00abBystyret ber byr\u00e5det \u00f8ke antallet parkeringsplasser i kommunen, s\u00e6rlig i sentrumsomr\u00e5det knyttet til handel, servering samt beboer- og gjesteparkering.\u00bb Bygges\u00f8knaden er oversendt til politisk f\u00f8rstegangsbehandling, med negativ innstilling fra Plan- og bygningsetaten som fagetat. Eiendommen omfattes av reguleringsplan 15290000 fra 1998 og er regulert til torg. Kommunedelplan for Sentrum fra 2001 viser den som fotgjengerstr\u00f8k, og i KPA 2018 som byfortettingssone innenfor diverse hensynssoner. Det vises til vedlagt fagnotat pkt. 2 for utfyllende informasjon om planstatus. Tiltaket er avhengig av oms\u00f8kte dispensasjoner fra reguleringsplanen \u00a7 13 om arealform\u00e5let \u00abtorg\u00bb og fra KPA 2018 \u00a7 6.1.1 om byggegrense langs sj\u00f8, jf. pbl. \u00a7 19-1. Ansvarlig s\u00f8ker opplyser at det er foretatt nabovarsling i samsvar med bestemmelsene i pbl. \u00a7 21-3, og det er mottatt merknad fra Sameiet N\u00f8stet Panorama v/styreleder \u00d8ystein Jensen (gbnr. 165/840) og fra Norunn Hernes Holsen og Runar Andre Larsen (gbnr. 165/840 snr. 89). Merknadene gjelder blant annet bekymringer knyttet til forverret trafikal situasjon p\u00e5 stedet, samt \u00f8kt grad av st\u00f8y og forringelse av bomilj\u00f8et. Ansvarlig s\u00f8ker Norconsult AS har p\u00e5 vegne av Bymilj\u00f8etaten inngitt tilsvar, der en p\u00e5peker at N\u00f8stetorget er s\u00e6rlig utpekt \u00f8nsket areal for \u00e5 etablere denne typen av avgiftsparkering. En ivaretar eksisterende kvaliteter p\u00e5 arealene, og ulempene vurderes til \u00e5 v\u00e6re av begrenset omfang. Bymilj\u00f8etaten v/veiforvaltningsseksjonen har gitt tillatelse til utvidet bruk av avkj\u00f8rselen p\u00e5 n\u00e6rmere betingelser. Bymilj\u00f8etaten v/byromsforvaltning mener en ivaretar en tilfredsstillende passasje langs sj\u00f8 til den mye brukte Sukkerhusbryggen, og opprettholder muligheten for en fremtidig utvikling av torget. Byromsforvaltningen har ingen innvendinger til at det gis dispensasjon. Bergen Havn har uttalt seg positivt til tiltaket forutsatt at kommunen tar ansvar for vintervedlikeholdet p\u00e5 havnens arealer, da kaifronten vil fungere som tilkomstvei for parkeringsplassene. 1 Vestland fylkeskommune v/avd. for infrastruktur og veg frar\u00e5der at det gis dispensasjon for etablering av parkeringsplass p\u00e5 eiendommen. Det vises til at nye parkeringsplasser i sentrum vil gj\u00f8re det mer attraktivt \u00e5 bruke personbil. \u00d8kt personbiltransport er verken i tr\u00e5d med byvekstavtalen og nullvekstm\u00e5let, eller overordnede og regionale f\u00f8ringer i NTP, RTP, G\u00e5strategien og Sykkelstrategien. Fylkeskommunen \u00f8nsker heller ikke \u00f8kt trafikkmengde i omr\u00e5det av hensyn til kapasitetsutfordringer p\u00e5 veinettet. Statens vegvesen frar\u00e5der at det gis dispensasjon, og mener tiltaket vil f\u00e5 s\u00e5 store konsekvenser for viktige samfunnshensyn at det m\u00e5 vurderes gjennom et planarbeid. Det vises blant annet til at tiltaket er direkte i strid med nullvekstm\u00e5let og et brudd p\u00e5 inng\u00e5tt byvekstavtale, samt at tiltaket vil v\u00e6re til ulempe for g\u00e5ende, syklende, kollektivtransporten og trafikken/bylivet for \u00f8vrig. Statsforvalteren i Vestland mener torget utgj\u00f8r et potensielt verdifullt allment tilgjengelig areal helt i sj\u00f8kanten, som m\u00e5 ivaretas. Det b\u00f8r heller planlegges for oppgradering for slikt form\u00e5l enn \u00e5 omforme arealet til parkeringsplass for biler. Det vises i tillegg til at tiltaket er i strid med byvekstavtalen om nullvekst i privatbilbruken. S\u00f8knad: Bymilj\u00f8etaten bist\u00e5s av ansvarlig s\u00f8ker Norconsult Norge AS v/Waldemar Solheim. Det opplyses om at oms\u00f8kte tiltak inng\u00e5r i Bymilj\u00f8etatens oppdrag om \u00e5 etablere avgiftsparkering p\u00e5 N\u00f8stetorget. Det planlegges \u00e5 gj\u00f8re arealet om til en parkeringsplass for personbiler med betalingsl\u00f8sning, men at areal for dagens torghandel langs N\u00f8stegaten beholdes. Det vil ogs\u00e5 bli etablert en ren gangpassasje fra kaien og til N\u00f8stegaten. Varelevering og bruk av kaiomr\u00e5det vil ogs\u00e5 opprettholdes som i dag. Det er s\u00f8kt om dispensasjon fra planbestemmelsen \u00a7 13 om arealform\u00e5let \u00abtorg\u00bb og fra KPA 2018 \u00a7 6.1.1 om byggegrense langs sj\u00f8, jf. pbl. \u00a7 19-1. Tegningsgrunnlaget viser at det er mulig \u00e5 ivareta behovene for b\u00e5de torghandel, persontrafikk til og fra havnen, og samtidig f\u00e5 etablert et areal for avgiftsparkering. Det vil fremdeles v\u00e6re god tilkomst til alle kaifrontene i omr\u00e5det. Eventuelle ulemper i form av f.eks. \u00f8kt trafikkmengde og st\u00f8y, vil v\u00e6re av begrenset omfang. I tillegg gjennomf\u00f8res tiltaket p\u00e5 arealer som i dag hovedsakelig ikke er i bruk til det form\u00e5let som det i utgangspunktet var tiltenkt. Det vises til vedlagte s\u00f8knadsdokumenter i sin helhet. Fagetatens vurdering og anbefaling: Plan- og bygningsetaten er kommet til at de rettslige vilk\u00e5rene i pbl. \u00a7 19-2 ikke er oppfylt for \u00e5 gi dispensasjon fra planbestemmelsen \u00a7 13 om arealform\u00e5let \u00abtorg\u00bb og fra KPA 2018 \u00a7 6.1.1 om byggegrense langs sj\u00f8. Fagetaten mener hovedsakelig at parkeringsplassene vil redusere tilgjengeligheten til sj\u00f8n\u00e6re arealer, begrense bruken av omr\u00e5det som et torg og svekke kvaliteten som et byrom. \u00d8kt biltrafikk i et allerede belastet omr\u00e5de, vil ogs\u00e5 v\u00e6re i strid med nullvekstm\u00e5let og byvekstavtalen. Hensynene blir dermed vesentlig tilsidesatt. I tillegg er fagetaten av den oppfatning at fordelene ved tiltaket ikke kan anses \u00e5 v\u00e6re klart st\u00f8rre enn de betydelige ulempene som f\u00f8lger av \u00e5 innvilge oms\u00f8kte dispensasjoner. Det vises til fagetatens notat datert 24.01.2024 i sin helhet. Byr\u00e5dens vurdering og konklusjon: Dispensasjon fra reguleringsplanen \u00a7 13 om torgarealet, jf. pbl. \u00a7 19-2 Parkeringsarealene skal plasseres p\u00e5 regulert torgareal, som i henhold til planbestemmelsen \u00a7 13 skal nyttes til torghandel, bussholdeplass og vareleveranse. Ellers skal omr\u00e5det i utgangspunktet v\u00e6re stengt for andre kj\u00f8ret\u00f8y enn buss og taxi. Det er s\u00f8kt om dispensasjon fra bestemmelsen, jf. pbl. \u00a7 19-1. Vilk\u00e5rene for dispensasjon f\u00f8lger av pbl. \u00a7 19-2, hvor det fremg\u00e5r at: \u00abDispensasjon kan ikke gis dersom hensynene bak bestemmelsen det dispenseres fra, hensynene i lovens form\u00e5lsbestemmelse eller nasjonale eller regionale 2 interesser, blir vesentlig tilsidesatt. Fordelene ved \u00e5 gi dispensasjon skal v\u00e6re klart st\u00f8rre enn ulempene\u00bb. Hensynet bak bestemmelsen om arealform\u00e5let \u00abtorg\u00bb er \u00e5 bevare omr\u00e5det som en offentlig m\u00f8teplass for torghandel, sosiale aktiviteter og byliv, med prioritet for fotgjengere og myke trafikanter. Byr\u00e5den poengterer innledningsvis at oms\u00f8kte parkeringsareal vil tilsidesette hensynene bak gjeldende arealform\u00e5l. Med dette er det \u00e5penbart for byr\u00e5den at offentlig tilgjengelig parkeringsareal p\u00e5 generelt grunnlag ikke skal plasseres p\u00e5 regulerte torgareal. Det avgj\u00f8rende i saken er dermed om hensynene bak arealform\u00e5let blir tilsidesatt vesentlig, ved det konkrete tiltaket til behandling. I den sammenheng vil byr\u00e5den se hen til eiendommens historikk, og i hvilken grad en ivaretar de viktige forhold og hensyn som gj\u00f8res gjeldende for disse arealene. Bymilj\u00f8etaten v/byromsforvaltning har uttalt at dagens torg ikke har en bymessig opparbeidelse, og er heller ikke s\u00e6rlig attraktiv til opphold for allmennheten. Byr\u00e5den deler dette synet og mener det ikke foreligger noe historisk bruk som tilsier at kommunen har et ekstraordin\u00e6rt behov for at arealene b\u00f8r ivaretas i sin helhet til regulert bruk. Byr\u00e5den finner st\u00f8tte i historiske foto, som viser at eiendommen reelt sett aldri er benyttet i sin helhet til regulert form\u00e5l, verken for det offentliges tilrettelegging eller dens privates mer sporadiske bruk. Eiendommen innehar riktignok enkelte kvaliteter, slik som kaifront og mindre areal for torghandel, som byr\u00e5den mener s\u00f8ker p\u00e5 lang vei ivaretar p\u00e5 en hensynsfull m\u00e5te. Det vises da til avsatte gangpassasjer til, og langs ved sj\u00f8, samt avsatt areal for torghandel mot \u00f8st. For byr\u00e5den fremst\u00e5r oms\u00f8kte tiltak som et form\u00e5lstjenlig flerbruk av sentrale bystr\u00f8k, som ikke utnyttes til sitt fremste potensiale i henhold til dagens situasjon. Byr\u00e5den deler likevel Statens vegvesens oppfatning om at parkeringsplassene vil v\u00e6re til hinder for videre utvikling av torg og byliv. Det foreligger derimot ingen politiske f\u00f8ringer, vedtak eller avsatte budsjettmidler som tilsier at arealene faktisk vil utvikles til fordel for torg og byliv p\u00e5 n\u00e5v\u00e6rende tidspunkt. Dermed synes ikke dette forhold \u00e5 kunne utgj\u00f8re noen betydning for dispensasjonsvurdering, spesielt med hensyn til at oms\u00f8kte tiltak ivaretar relevante eksisterende brukskvaliteter p\u00e5 eiendommen. I byutviklingsperspektivet fremst\u00e5r det ogs\u00e5 for byr\u00e5den som klart gunstig at en finner l\u00f8sninger for \u00e5 ivareta bystyrets politiske vilje innenfor arealer med et urealisert potensiale, fremfor \u00e5 eksempelvis redusere eller fjerne tilbud andre steder. I motsatt tilfelle vil eiendommen fortsatt v\u00e6re et hovedsakelig tomt areal, uten noen videre positiv betydning for den enkelte eller kommunen for \u00f8vrig. Det fremheves ogs\u00e5, uten at det har direkte relevans for hvilken grad hensynene blir tilsidesatt, at det er kommunen som b\u00e5de eier og forvalter arealene, med unntak av arealer som tilh\u00f8rer Bergen havn og deres virksomhet. Skulle det p\u00e5 senere tidspunkt v\u00e6re tale om andre politiske f\u00f8ringer om bruken, er det ingenting til hinder for at kommunen omdisponerer arealene. Oms\u00f8kte tiltak er dessuten lett reversibelt og vil ikke ha noen permanent innvirkning p\u00e5 arealene. Mer om dette avslutningsvis under byr\u00e5dens dispensasjonsvurdering. Samlet sett er byr\u00e5den av den oppfatning at de i alt 43 parkeringsplassene etableres p\u00e5 en hensynsfull m\u00e5te, der en ivaretar eller bedrer relevante brukskvaliteter som f\u00f8lger av eksisterende situasjon p\u00e5 eiendommen, ref. bl.a. oversiktstegninger for situasjonen f\u00f8r og etter oms\u00f8kte tiltak. Hensynene bak arealform\u00e5let og planbestemmelsen \u00a7 13 blir ikke \u00abvesentlig tilsidesatt\u00bb, jf. pbl. \u00a7 19-2. Videre er sp\u00f8rsm\u00e5let om fordelene ved \u00e5 innvilge dispensasjon er \u00abklart st\u00f8rre enn ulempene\u00bb, jf. pbl. \u00a7 19-2. Slik byr\u00e5den vurderer saken, er det utelukkende tale om fordeler for kommunens areal- og ressursdisponering. Denne oppfatningen henger n\u00e6rt sammen 3 med de momenter som er nevnt i vurderingen over. Det vil si at byr\u00e5den stiller seg sv\u00e6rt positiv til at arealene i sin helhet gis et faktisk bruksform\u00e5l, samtidig som en ivaretar de brukskvalitetene som en kan identifisere p\u00e5 de eksisterende torgarealene. Parkeringsplassene vil ogs\u00e5 bidra til \u00e5 redusere kjent problematikk knyttet til kantparkering i omr\u00e5det p\u00e5 N\u00f8stet, samt bedre forholdene for bes\u00f8kende og for andre med behov for tilgjengelige biloppstillingsplasser i et kortere tidsrom. I tillegg vil byr\u00e5den fremheve at tiltaket er i tr\u00e5d med Bergen bystyre og byr\u00e5dets klare politiske m\u00e5lsetninger om \u00e5 \u00f8kt parkeringsdekning i sentrumskjernen, som har som virkemiddel \u00e5 fremme f.eks. sentrumshandelen. Byr\u00e5den registrerer at det er inngitt vesentlige innvendinger fra statlige og fylkeskommunale myndigheter, samt fra naboer, b\u00e5de med tanke p\u00e5 oms\u00f8kte bruk av de konkrete arealene og med hensyn til kommunens overordnede forpliktelser. Byr\u00e5den mener likevel at nevnte fordeler og positive momenter m\u00e5 tillegges st\u00f8rre vekt i den samlede vurderingen. Tilstrekkelig parkering er viktig for byens befolkning, enten det gjelder transport i tilknytning til hjem, arbeid, handel, eller fritidsaktiviteter mv. En for restriktiv parkeringspolitikk vil \u00f2g kunne svekke Bergens posisjon i konkurransen om arbeidsplasser og f\u00e5 uheldige virkninger for byens n\u00e6ringsliv. Etablering av de oms\u00f8kte parkeringsplassene utgj\u00f8r da et legitimt allmennyttig form\u00e5l i seg selv. Byr\u00e5den er etter dette kommet til at fordelene er \u00abklart st\u00f8rre enn ulempene\u00bb, jf. pbl. \u00a7 19-2. Byr\u00e5den er etter dette kommet til at de rettslige vilk\u00e5rene for \u00e5 dispensere er oppfylt, jf. pbl. \u00a7 19-2 annet ledd. Etter pbl. \u00a7 19-2 f\u00f8rste ledd er det da opp til forvaltningens frie skj\u00f8nn om det skal dispenseres, jf. formuleringen om at kommunen \u00abkan\u00bb gi varig eller midlertidig dispensasjon. I dette tilfellet er byr\u00e5den av den oppfatning at det kan gis midlertidig dispensasjon. Dispensasjonen gis midlertidig med en varighet inntil videre, og vil opph\u00f8re dersom kommunen vil benytte arealene til annet form\u00e5l, jf. pbl. \u00a7 19-3. Byr\u00e5dens beslutning om at dispensasjonen gj\u00f8res midlertidig, beror p\u00e5 at byr\u00e5den vil poengtere at tiltaket er lett reversibelt og etableres p\u00e5 hovedsakelige ubenyttede arealer for \u00e5 kunne oppfylle gjeldende, viktige politiske f\u00f8ringer for byutviklingen i kommunen. Dispensasjon fra KPA 2018 \u00a7 6.1.1 om byggegrense langs sj\u00f8, jf. pbl. \u00a7 19-2 Gjeldende byggegrense for tiltak langs sj\u00f8 i byfortettingssonen er 10 meter, jf. KPA 2018 \u00a7 6.1.1. Tiltaket etableres 5,7 meter fra sj\u00f8, og det er s\u00f8kt om dispensasjon, jf. pbl. \u00a7 19-1. Hovedhensynet bak byggeforbudet langs sj\u00f8 og vassdrag er \u00e5 verne strandsonen mot byggetiltak og terrenginngrep for \u00e5 sikre natur- og kulturmilj\u00f8, friluftsliv, landskap og allmennhetens interesser, samt \u00e5 hindre at tilgjengeligheten til sj\u00f8 og vassdrag reduseres. Det er i denne sak tale om et mindre avvik fra kravene i KPA 2018, tilsvarende cirka 4,3 meter. Tiltaket inneb\u00e6rer at det etableres en rabatt p\u00e5 15 cm. h\u00f8yde, som skal definere omr\u00e5det hvor parkeringsplasser etableres. Etter byr\u00e5dens syn vil ikke fysiske tiltakene kunne utgj\u00f8re noen hinder for allmennhetenes bruk av, og interesser i, de sj\u00f8n\u00e6re arealene i omr\u00e5det. Det vises i denne sammenheng til mottatt oversiktstegning B001, som viser tilstrekkelige gangakser og areal til opphold og rekreasjon. Biloppstillingsplassene i seg selv, vil kunne ha en viss innvirkning for allmennhetens bruk. Det er likevel ikke tale om et omfang eller en bruk som vil utelukke allmennheten fra de sj\u00f8n\u00e6re arealene. Byr\u00e5den viser for \u00f8vrig til Bymilj\u00f8etatens vurderinger, der en poengterer tilfredsstillende passasje til den mye brukte Sukkerhusbryggen, som forblir up\u00e5virket av de politiske m\u00e5lsetninger om \u00f8kt parkeringsdekning i bykjernen: \u00abTiltaket er trukket unna sj\u00f8fronten etter innspill fra Bergen havn. Dette er positivt for \u00e5 gi ytterligere areal for ferdsel for allmennheten langs sj\u00f8fronten. Parkeringen er ogs\u00e5 trukket 7,5 meter tilbake fra kaifronten, som gir en tilfredsstillende passasje til den mye brukte Sukkerhusbryggen.\u00bb 4 Hensynene bak KPA 2018 \u00a7 6.1.1 blir ikke \u00abvesentlig tilsidesatt\u00bb, jf. pbl. \u00a7 19-2. All den tid s\u00f8ker ivaretar de kvalitetene som b\u00f8r sikres i de sj\u00f8n\u00e6re arealene, mener byr\u00e5den at det ikke foreligger noen nevneverdige ulemper ved \u00e5 innvilge oms\u00f8kte dispensasjon. Fordelene, som nevnt, gj\u00f8res enda gjeldende. Fordelene er da \u00abklart st\u00f8rre enn ulempene\u00bb, jf. pbl. \u00a7 19-2. Byr\u00e5den er etter dette kommet til at de rettslige vilk\u00e5rene for \u00e5 dispensere er oppfylt, jf. pbl. \u00a7 19-2 annet ledd. Etter pbl. \u00a7 19-2 f\u00f8rste ledd er det da opp til forvaltningens frie skj\u00f8nn om det skal dispenseres, jf. formuleringen om at kommunen \u00abkan\u00bb gi varig eller midlertidig dispensasjon. Varigheten og begrunnelsen er tilsvarende som for dispensasjonen fra arealform\u00e5let torg. Visuelle kvaliteter, jf. pbl. \u00a7 19-2 I f\u00f8lge pbl. \u00a7 29-2 skal ethvert tiltak prosjekteres og utf\u00f8res slik at det etter kommunens skj\u00f8nn innehar gode visuelle kvaliteter b\u00e5de i seg selv og i forhold til dets funksjon og dets bygde og naturlige omgivelser og plassering. Etter byr\u00e5dens vurdering er bestemmelsen tilstrekkelig ivaretatt for oms\u00f8kte tiltak. Vedtakskompetanse: Byr\u00e5d for byutvikling har generell myndighet til \u00e5 fatte beslutninger som ikke er av prinsipiell betydning, jf. byr\u00e5dssak 1282/23. Alle beslutninger som er av prinsipiell betydning legges frem for byr\u00e5det. Byr\u00e5d for byutvikling fatter f\u00f8lgende vedtak: 1. Med hjemmel i pbl. \u00a7 19-2 gis det midlertidig dispensasjon fra planbestemmelsen \u00a7 13 om arealform\u00e5let \u00abtorg\u00bb og fra KPA 2018 \u00a7 6.1.1 om byggegrense langs sj\u00f8. a. Dispensasjonen gjelder inntil videre, og opph\u00f8rer ved p\u00e5legg fra enhver tid sittende byr\u00e5d p\u00e5 bakgrunn av endrede politiske f\u00f8ringer eller vedtak om bruk av arealene. 2. Med hjemmel i pbl. \u00a7 20-1, jf. \u00a7 21-4 gis det midlertidig rammetillatelse til etablering av avgiftsparkering p\u00e5 N\u00f8stetorget, med totalt 41 ordin\u00e6re parkeringsplasser og 2 HC-parkeringsplasser, basert p\u00e5 mottatte tilleggsopplysninger datert 03.12.2024, p\u00e5 f\u00f8lgende vilk\u00e5r: a. Det skal etableres areal for torghandel og gangpassasjer som angitt i oversiktstegning B001 rev. E03. b. Rammetillatelsens varighet er tilknyttet vedtakspunkt 1 a. 3. Det overlates Plan- og bygningsetaten \u00e5 utferdige rammetillatelsen og stille n\u00f8dvendige vilk\u00e5r. Dato: 5. februar 2025 Christine Kahrs Byr\u00e5d for byutvikling Dokumentet er godkjent elektronisk. 5 Vedlegg: Plan- og bygningsetatens fagnotat datert 24.01.2024 med f\u00f8lgende vedlegg: 1. Uttalelse til dispensasjon- gbnr. 164-21 N\u00f8stetorget - Bergen kommune 2. Til uttale - Dispensasjon - Bergen 164_21 - N\u00f8stetorget - Parkeringsplass 3. Uttale til dispensasjon - anlegging parkeringplass - gnr. 164 bnr. 21 - Bergen kommune 4. N\u00f8stetorget. Intern h\u00f8ring. Uttale fra Bymilj\u00f8etaten 5. Rammes\u00f8knad 6. B01_brev_S\u00f8knad dispensasjon 7. E02_LAY_B_Oversikt-B001 8. 2_KART_Situasjonsplan_D01_Basiskart 9. Tilleggsopplysninger til innsendt s\u00f8knad - p\u00e5 gnr_gnr_ 164_21 - N\u00f8stetorget 10. 3_TEGN_TegningNyPlan_E02_LAY_B_Oversikt-B001 11. Q01_brev_S\u00f8knad rammetillatelse 12. 4_TEGN_TegningNyttSnitt_E03_LAY_F_Tverrsnitt_AA-F001 13. 5_KORR_Folgebrev_Q01_brev_S%C3%B8knad%20rammetillatelse 14. 7_KORR_UttalelseVedtakAnnenOffentligMyndighet_I01_Uttale%20Bergen%20havn 15. 6_KORR_Dispensasjonssoeknad_B01_brev_S%C3%B8knad%20dispensasjon 16. 15_TEGN_TegningEksisterendePlan_E01_LAY_B_Oversikt_Eks-B002 17. Bergenhus. Gnr 164 bnr 21, N\u00f8stegaten. S\u00f8knad om utvidet bruk av avkj\u00f8rsel. Vedtak fra Bymilj\u00f8etaten. 6 "
}