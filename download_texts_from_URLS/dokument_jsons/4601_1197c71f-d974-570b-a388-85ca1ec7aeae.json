{
  "dokument_id": "1197c71f-d974-570b-a388-85ca1ec7aeae",
  "doc_type": "case_presentation",
  "kommune": 4601,
  "tittel": "H\u00f8ringsuttalelse - Endringer i straffeprosessloven - Skjult kameraoverv\u00e5king ved bruk av mobilt kamera mv. ",
  "url": "https://bergen.kommune.no/politikere-utvalg/api/fil/bk360/11003728/Framstilling-Horingsuttalelse-Endringer-i-straffeprosessloven-Skjult-kameraovervaking-ved-bruk-av-mobilt-kamera-mv-",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/119114-2 H\u00f8ringsuttalelse - Endringer i straffeprosessloven - Skjult kameraoverv\u00e5king ved bruk av mobilt kamera mv. Hva saken gjelder: Justis- og beredskapsdepartementet har sendt p\u00e5 h\u00f8ring forslag om endringer i straffeprosessloven \u00a7 202 a om skjult kameraoverv\u00e5king. Lovendringsforslaget har sin bakgrunn i EOS-utvalgets kritikk av PSTs dronebruk i forebyggende saker1. For det f\u00f8rste foresl\u00e5s det at vilk\u00e5ret om at kameraet m\u00e5 v\u00e6re \u00abfastmontert\u00bb, tas ut av definisjonen av kameraoverv\u00e5king. Forslaget vil utvide muligheten til skjult kameraoverv\u00e5king ved at ogs\u00e5 mobile kameraer, som for eksempel kameraer montert p\u00e5 droner, kan benyttes. For det andre foresl\u00e5s det at vilk\u00e5ret om at kameraet m\u00e5 v\u00e6re \u00abfjernbetjent eller automatisk virkende\u00bb fjernes, slik at bestemmelsen ogs\u00e5 vil regulere h\u00e5ndholdt kamerautstyr og kameraer p\u00e5montert bemannede enheter i bevegelse, som fly og kj\u00f8ret\u00f8y. Endringsforslaget vil inneb\u00e6re at mindre inngripende former for kameraoverv\u00e5king blir lovregulert, i motsetning til i dag. For det tredje foresl\u00e5s det at bestemmelsen ogs\u00e5 skal regulere kameraoverv\u00e5king som ikke n\u00e5r opp til dagens terskel om at overv\u00e5kingen m\u00e5 v\u00e6re \u00abvedvarende eller regelmessig gjentatt\u00bb. Ogs\u00e5 dette forslaget vil inneb\u00e6re at mindre inngripende former for kameraoverv\u00e5king blir lovregulert, sammenliknet med gjeldende rett. Departementet foresl\u00e5r videre at det avgj\u00f8rende for hvilke vilk\u00e5r som gjelder for kameraoverv\u00e5kingen, ikke lenger skal v\u00e6re kameraets plassering, men stedet hvor personen eller personene som informasjonsinnhentingen er rettet mot, befinner seg. H\u00f8ringsfrist: 25. september 2024. Riksadvokaten, Politidirektoratet og PST har gitt innspill til departementet. Riksadvokaten har p\u00e5pekt blant annet at mangelen p\u00e5 et tydelig hjemmelsgrunnlag inneb\u00e6rer at mobilt kamera ikke kan brukes i etterforsking i den utstrekning som er \u00f8nskelig. 1 Stortingets kontrollutvalg for etterretnings-, overv\u00e5kings- og sikkerhetstjenestene uttalte i sin \u00e5rsmelding for 2022 punkt 5.2 at overv\u00e5king ved hjelp av droner utgj\u00f8r et inngrep i privatlivet, og at lovkravet i Grunnloven og EMK inneb\u00e6rer at hjemmelen m\u00e5 v\u00e6re tilstrekkelig klar, forutsigbar og tilgjengelig for borgerne, samt gi betryggende rettsikkerhetsgarantier. Utvalget viste til at en slik hjemmel ikke finnes for bruk av droner i forebyggende saker, og utvalget rettet p\u00e5 dette grunnlag skarp kritikk mot PST. 1 Kripos viser blant annet til at spaning i mindre urbane str\u00f8k er vanskelig fordi en spaningsbil raskt stikker seg ut. Bruk av mobilt kamerautstyr kan ogs\u00e5 redusere behovet for \u00e5 benytte observasjonsposter tilh\u00f8rende tredjeperson, noe som i enkelte tilfeller kan medf\u00f8re ubehag eller risiko for vedkommende. Videre skriver Kripos at spaning mot ad-hoc steder, for eksempel vanskelig tilgjengelige steder der narkotika overleveres, kan v\u00e6re utfordrende. Tilgang til kamera p\u00e5 drone kan i slike tilfeller bidra til at sentrale hendelser i en etterforskning kan observeres og dokumenteres. PST understreker at det er sv\u00e6rt viktig at landets sikkerhets- og etterretningstjeneste kan benytte moderne og effektive metoder i arbeidet med \u00e5 forebygge og avverge alvorlig kriminalitet. PST viser til at man med droner kan observere p\u00e5 avstand og dekke et langt st\u00f8rre omr\u00e5de enn ved tradisjonell spaning. Droner kan ogs\u00e5 brukes p\u00e5 steder og i situasjoner hvor andre metoder vanskelig vil kunne n\u00e5 frem. Byr\u00e5dets vurdering og forslag til h\u00f8ringsuttalelse: Med henvisning til legalitetsprinsippet2 st\u00f8tter Bergen kommune departementets vurdering av at lovfesting er n\u00f8dvendig. Uten lovfesting vil adgangen til bruk av mobile kameral\u00f8sninger i politiets arbeid v\u00e6re begrenset. Den \u00f8kte forekomsten av vold-, gjeng- og narkotikakriminalitet, samt den spente sikkerhetssituasjonen internasjonalt, tilsier at tilrettelegging for politiets etterforskning og forebyggende arbeid, ogs\u00e5 ved bruk av mer moderne tekniske l\u00f8sninger, er viktig. Av samme grunn mener Bergen kommune at det haster \u00e5 f\u00e5 lovfestet denne adgangen. Det er gode grunner for at politiet b\u00f8r kunne benytte ogs\u00e5 mobile kameraer ved skjult kameraoverv\u00e5king, forutsatt at vilk\u00e5rene for slik overv\u00e5king er oppfylt. Mobile kameraer, for eksempel p\u00e5 droner, vil kunne fange opp mer informasjon enn det et fastmontert kamera kan fange opp. N\u00e5r det gjelder sp\u00f8rsm\u00e5let om overskuddsinformasjon st\u00f8tter Bergen kommune departements vurdering. Opplysningene som kan samles inn ved hjelp av kamera p\u00e5 droner skiller seg ikke fra opplysninger som samles inn av fastmonterte kameraer i s\u00e5 stor grad at ikke de eksisterende regler om sletting og taushetsplikt m.m. i politiregisterloven og straffeprosessloven b\u00f8r v\u00e6re tilstrekkelige. Bergen kommune legger til grunn at den gjeldende strenge adgangen til \u00e5 benytte overskuddsinformasjon ikke beh\u00f8ver \u00e5 innskrenkes p\u00e5 grunnlag av den foresl\u00e5tte tekniske utvidelsen av politiets overv\u00e5kingsmuligheter. Departementet skriver at det er strenge vilk\u00e5r for \u00e5 kunne ta i bruk skjult kameraoverv\u00e5king med mobile kameraer, s\u00e6rlig rettet mot personer p\u00e5 privat sted. Der overv\u00e5kingen er rettet mot personer p\u00e5 offentlig sted, vil personen i mindre grad bli iakttatt i situasjoner der det er naturlig \u00e5 forvente privatliv. P\u00e5 den annen side vil overv\u00e5kingen i st\u00f8rre grad kunne ramme tilfeldige personer, som ikke selv er mistenkt for et straffbart forhold. For \u00e5 sikre at det er tilstrekkelige rettssikkerhetsmekanismer for bruk av mobile kameraer, er det i forslaget lagt opp til at vedvarende eller regelmessig gjentatt skjult overv\u00e5king skal besluttes av retten, ogs\u00e5 p\u00e5 offentlig sted, slik som i dag. P\u00e5 privat sted kan tillatelse til kameraoverv\u00e5king kun gis for et sted der den mistenkte antas \u00e5 oppholde seg, slik at det i f\u00e6rre situasjoner vil foreligge et inngrep overfor tilfeldige tredjepersoner. Bergen kommune er enig i departementets avveining mellom politiets behov og personvernhensynene. Bergen kommune mener at de foresl\u00e5tte endringene fremst\u00e5r som klargj\u00f8rende og hensiktsmessige. Byr\u00e5det har for \u00f8vrig ingen innspill til detaljene i forslaget. 2 Grunnloven \u00a7 113 oppstiller et generelt krav om at \u00ab[m]yndighetenes inngrep overfor den enkelte m\u00e5 ha grunnlag i lov\u00bb. 2 Vedtakskompetanse: Det vises til \u00a7 6 i byr\u00e5dets fullmakter, jf. reglement for bystyret og utvalgene kap. 7.3.1. Det vises videre til forretningsutvalgets vedtak i m\u00f8tet 25.06.2024 sak 240/24 om sommerfullmakt. Forretningsutvalget har i m\u00f8tet 13.08.2024 sak 258/24 besluttet at utvalg for finans, kultur og n\u00e6ring skal avgi h\u00f8ringsuttalelsen p\u00e5 vegne av Bergen kommune. Byr\u00e5det innstiller til utvalg for finans, kultur og n\u00e6ring \u00e5 fatte f\u00f8lgende vedtak: Bergen kommune avgir h\u00f8ringsuttalelse til Justis- og beredskapsdepartementet slik den fremkommer av byr\u00e5dets forslag. Dato: 3. september 2024 Christine B. Meyer Byr\u00e5dsleder Dokumentet er godkjent elektronisk. Vedlegg: H\u00f8ringsnotat om endringer i straffeprosessloven \u00a7 202 a 3 "
}