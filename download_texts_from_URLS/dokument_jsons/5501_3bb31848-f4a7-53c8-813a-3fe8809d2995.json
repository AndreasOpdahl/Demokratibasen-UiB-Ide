{
  "dokument_id": "3bb31848-f4a7-53c8-813a-3fe8809d2995",
  "doc_type": "case_presentation",
  "kommune": 5501,
  "tittel": "Oppf\u00f8lging Arktisk hovedstad",
  "url": "https://innsyn.tromso.kommune.no/application/getMoteDokument?dokid=2001705753",
  "tekst": "Arkivsaksnr. 24/07822-1 Saksbehandler Magne Amundsen Saksgang M\u00f8tedato Milj\u00f8-, idrett-, kultur- og 03.05.2024 samfunnsutviklingsutvalget Oppf\u00f8lging Arktisk hovedstad Kommunedirekt\u00f8rens innstilling til vedtak: 1. Troms\u00f8 kommune videref\u00f8rer og styrker arbeidet med \u00e5 befeste og kommunisere rollen og identiteten som arktisk hovedstad. 2. Troms\u00f8 kommune b\u00f8r inng\u00e5 forpliktende partnerskap med samfunnsutviklere slik som Troms Fylkeskommune og UiT, Norges arktiske universitet, for \u00e5 sikre en felles og koordinert innsats n\u00e5r det gjelder posisjonering av Troms\u00f8 i strategiske satsinger som s\u00e6rlig gjelder nordomr\u00e5depolitikken og internasjonalt arbeid, og med s\u00e6rlig vekt p\u00e5 nordisk samarbeid i nord. 3. Troms\u00f8 kommune skal bidra aktivt i Arctic Mayors\u2019 Forum for \u00e5 fremme interessene til folk og samfunn i Arktis overfor nasjonale og internasjonale beslutningstakere. 4. Troms\u00f8 kommune m\u00e5 konkretisere rollen og ambisjonen som arktisk hovedstad i KPS, KPA og Sentrumsplanen, samt og i andre relevante kommunale planer og satsinger. 5. Troms\u00f8 kommune m\u00e5 vedlikeholde relasjonen til sentrale nasjonale og internasjonale akt\u00f8rer slik som Utenriksdepartementet, Arktisk r\u00e5d og EU og videreutvikle vertskapsrollen overfor arktiske institusjoner og internasjonale akt\u00f8rer etablert i Troms\u00f8 Stig Tore Johnsen Mari Enoksen Hult Kommunedirekt\u00f8r Direkt\u00f8r organisasjon 1 Hva saken gjelder Videref\u00f8ring av kommunens arbeid med \u00e5 styrke Troms\u00f8s posisjon som arktisk hovedstad. Arktisk hovedstadsprosjektet ble gjennomf\u00f8rt med Troms\u00f8 kommune som prosjekteier i perioden 13. august 2018 til 31. oktober 2023. Det overordnede m\u00e5let med prosjektet var \u00e5 befeste og styrke Troms\u00f8s posisjon som arktisk hovedstad slik at byen og regionen sikrer en n\u00f8kkelrolle i utviklingen og forvaltningen av Arktis. Prosjektet var delfinansiert med 40 % av Troms Fylkeskommune/Troms og Finnmark Fylkeskommune. N\u00e5 som prosjektet er avsluttet, er det \u00f8nskelig at Troms\u00f8s posisjon som arktisk hovedstad videref\u00f8res og styrkes ytterligere for at Troms\u00f8 beholder sin strategiske rolle som kraftsenter, samlingspunkt og p\u00e5driver for sosial, \u00f8konomisk, milj\u00f8messig og kulturell utvikling i den arktiske regionen. Statusen som arktisk hovedstad signaliserer en ny fremtidsfortelling om Troms\u00f8s sentrale rolle som samfunnsutvikler, byens arktiske identitet og kompetanse og om \u00e5 ta demokratisk eierskap til utviklingen i nord gjennom samarbeid i den arktiske regionen. Saksutredning Bakgrunn og rasjonale for arktisk hovedstadsprosjektet Posisjonen som arktisk hovedstad er global og legitimeres av Troms\u00f8s geografiske posisjon, og dens nye rolle som sete for Arktisk r\u00e5ds permanente sekretariat og samt og andre sentrale organisasjoner som fremmer arktisk samfunns- og n\u00e6ringsutvikling i v\u00e5rt omr\u00e5de slik som Arctic Economic Council, Arctic Mayors\u2019 Forum, International Indigenous Peoples\u2019 Secretariat; Barents Watch og Arctic Expeditions and Cruise Operators m.fl. I tillegg har byens geopolitiske betydning \u00f8kt gjennom at USA har etablert en egen diplomatisk representasjon her og Utenriksdepartementet har stasjonert en medarbeider her under det norske lederskapet i Arktisk r\u00e5d (2023-2025). Den arktiske hovedstaden er ogs\u00e5 et viktig redskap for Norges ambisjon og status som en aktiv og sentral arktisk stat. Posisjonen underbygges videre av byens polare historie og identitet som porten til Ishavet, pomorhandelen, samisk kultur og de mange forsknings- og forvaltningsinstitusjonene slik som UiT Norges Arktiske universitet, Framsenteret og Norsk Polarinstitutt som alle har s\u00f8kelys p\u00e5 kunnskapsproduksjon og forvaltning av nordomr\u00e5dene. Videre bidrar den \u00e5rlige Arctic Frontiers- konferansen til \u00e5 sette Troms\u00f8 p\u00e5 kartet som byen der forskningsbasert kunnskap presenteres og policy som ber\u00f8rer sentrale problemstillinger om utviklingen i Arktis debatteres bredt. Sammenlignet med andre arktiske byer nord for polarsirkelen, er Troms\u00f8 en sv\u00e6rt velutviklet by n\u00e5r det gjelder infrastruktur, kommunikasjonsknutepunkt, arbeidsmarked, n\u00e6ringsliv, utdannings-, kultur- og helsetilbud sammenlignet med andre byer p\u00e5 samme breddegrad. Mange sentrale akt\u00f8rer innen ulike segmenter slik som havn\u00e6ringer, jordobservasjon, maritim sektor og reiseliv er etablert i Troms\u00f8 og en rekke offentlige og private virksomheter har sitt hovedsete i den arktiske hovedstaden. Identiteten og posisjonen som arktisk hovedstad bidrar til \u00e5 \u00f8ke attraktiviteten for etableringer, arbeidskraft, studenter og turister som tiltrekkes av arktiske kvaliteter v\u00e6re seg n\u00e6rhet til uber\u00f8rt natur, vinter, \u00e5rstidenes ekstreme kontraster, byens urbane identitet eller et variert arbeids- og kulturliv. Med dette som utgangspunkt og selvforst\u00e5else, har prosjektet bidratt til \u00e5 utvikle og styrke Troms\u00f8s globale ambisjon som et kraftsenter i nord og en p\u00e5driver for b\u00e6rekraftig utvikling og samarbeid i den arktiske regionen. Overordnet m\u00e5l og resultatm\u00e5l Prosjektet har arbeidet med en todelt m\u00e5lformulering som presiserte prosjektets globale og ogs\u00e5 lokale/regionale fokus: 2 \uf071 En global ambisjon som \u00e5 ta lederskap til b\u00e6rekraftig utvikling og samarbeid i Arktis/Nordomr\u00e5dene (\u00abDet store bildet\u00bb) \uf071 Befeste og videreutvikle Troms\u00f8 som kraftsenter for arktisk kultur, kunnskap, verdiskaping og politikk (\u00abDet lokale niv\u00e5et\u00bb) Disse m\u00e5lformuleringene reflekterer ogs\u00e5 prosjekteier Troms\u00f8 kommunes overordnede m\u00e5l i Kommuneplanens samfunnsdel med tidshorisont 2032: \u00abTroms\u00f8 skal bli et kraftsenter for b\u00e6rekraftig samfunns- og n\u00e6ringsutvikling og nordomr\u00e5depolitikk med vekt p\u00e5 Troms\u00f8s mulighetsrom og fremtidspotensial.\u00bb I prosjektplanen var det definert 7 resultatm\u00e5l for prosjektet: 1. Synliggj\u00f8ring og sammenstilling av de ressurser og aktiviteter som jobber med Arktiske sp\u00f8rsm\u00e5l i byen og regionen. 2. Lage en omforent forst\u00e5else av hvordan det skal arbeides med \u00e5 befeste og styrke Troms\u00f8s rolle som Arktisk hovedstad blant aktuelle akt\u00f8rer (n\u00e6ringsliv, kunnskapsmilj\u00f8er, kultur osv.). 3. Forankre visjonen om den Arktiske hovedstaden i befolkningen \u2013 b\u00e5de lokalt og regionalt. 4. Profilere den Arktiske hovedstaden nasjonalt og internasjonalt. 5. Ta en posisjon i utviklingen av Arktis og Nordomr\u00e5dene. 6. Bli en naturlig partner og premissleverand\u00f8r i sammenhenger hvor fremtidens Arktis diskuteres og utformes. 7. Skape muligheter og konkurransefortrinn innenfor kulturliv, n\u00e6ringsvirksomhet, kunnskapsutvikling m.m. For \u00e5 realisere de 7 resultatm\u00e5lene, ble de vedtatt \u00e5 organisere arbeidet i fire arbeidspakker i stedet for rundt de fire pilarene. De fire arbeidspakkene (godkjent av styringsgruppen 19. desember 2018) omhandler samtlige av de 7 resultatm\u00e5lene definert i den opprinnelige prosjektbeskrivelsen: I. Arktisk identitet og kultur II. Arktisk kunnskap III. B\u00e6rekraftig utvikling i Arktis IV. Arktisk demokrati Resultater Et overordnet resultat var at posisjonen som arktisk hovedstad skulle etableres og befeste seg, samt bidra til \u00e5 \u00f8ke Troms\u00f8s attraktivitet. Denne politiske ambisjonen er langt p\u00e5 vei oppn\u00e5dd gjennom at stadig flere arktiske akt\u00f8rer etablerer seg i Troms\u00f8, og at stadig flere akt\u00f8rer \u2013 b\u00e5de internasjonalt, nasjonalt og lokalt \u2013 omtaler Troms\u00f8 som arktisk hovedstad. Dette gjelder ikke minst statsr\u00e5der fra b\u00e5de forrige og n\u00e5v\u00e6rende regjering. Anerkjennelsen som arktisk hovedstad i nordomr\u00e5demeldingen (Medl. St. 2020 - 2021) var en milep\u00e6l. Statsminister Jonas Gahr St\u00f8re og utenriksminister Espen Barth Eide uttalte ogs\u00e5 i flere anledninger under \u00e5rets Arctic Frontiers 2024 at \u00abTroms\u00f8 er den arktiske hovedstaden\u00bb. Troms\u00f8 som et kraftsenter og samlingspunkt for arktisk kunnskap, politikk, kultur og n\u00e6ringsliv antas \u00e5 v\u00e6re viktig for Norges nasjonale og internasjonale rolle, samt som en sentral akt\u00f8r i det arktiske samarbeidet. Prosjektets rolle i etableringen av Arctic Mayors\u2019 Forum (AMF), anses som det viktigste enkeltst\u00e5ende og konkrete resultatet av prosjektet. Troms\u00f8 kommune har gjennom prosjektet v\u00e6rt p\u00e5driver og brukt mye ressurser p\u00e5 \u00e5 realisere organisasjonens tilblivelse og operasjonalisering. Dette ordf\u00f8rernettverket bidrar til \u00e5 gi lokale, demokratisk valgte politiske representanter en samarbeidsplattform og en kanal til \u00e5 p\u00e5virke den politiske agendaen og beslutninger som gjelder utviklingen i Arktis, v\u00e5rt hjemmeomr\u00e5de. AMF har blitt en stor suksess fordi en slik en organisering av lokale stemmer av arktiske lokaldemokratier ikke eksisterte 3 tidligere. Organisasjonen har f\u00e5tt finansiering fra Utenriksdepartementet og anerkjennes av EU og andre internasjonale akt\u00f8rer. Plasseringen av AMFs sekretariat i Troms\u00f8 bygger dessuten opp om den arktiske hovedstadsidentiteten. Et annet forventet resultat er at alle initiativer og tiltak gjennomf\u00f8rt i de ulike arbeidspakkene har v\u00e6rt utviklet og gjennomf\u00f8rt i samarbeid med ulike lokale, regionale, nasjonale og internasjonale partnere. Videre har prosjektet bidratt til at Troms\u00f8 kommune i stadig st\u00f8rre grad deltar aktivt i ulike fora og p\u00e5 arenaer der folk og samfunn i Arktis st\u00e5r p\u00e5 agendaen slik som Arctic Frontiers, Arctic Circle, ulike fora i Brussel og Arendalskonferansen via aktiv deltakelse i det uformelle samarbeidsnettverket Nordomr\u00e5departnerskapet. Dette har gitt Troms\u00f8 kommune et stort nettverk, en rolle som p\u00e5driver for samarbeid og kompetent akt\u00f8r i den arktiske konteksten. For n\u00e6rmere orientering om hvilke aktiviteter som har v\u00e6rt gjennomf\u00f8rt i prosjektet og hvilke andre resultater som er oppn\u00e5dd, vises det til vedlagte sluttrapport. Hvorfor videreutvikle den arktiske hovedstadsposisjonen? V\u00e5rt n\u00e6romr\u00e5de, den arktiske regionen, f\u00e5r st\u00f8rre og st\u00f8rre sikkerhetspolitisk betydning. Samfunnsutviklingen i nord vil m\u00e5tte reflektere de sivile implikasjonene av \u00f8kt geopolitisk oppmerksomhet og forsvarspolitisk satsing i nord. Den \u00f8kte militariseringen m\u00e5 akkompagneres av sivile l\u00f8sninger som svar p\u00e5 \u00e5 sikre befolkningens behov. Som arktisk hovedstad p\u00e5ligger det et stort ansvar for Troms\u00f8 i \u00e5 ta strategisk lederskap og utvise handlingskraft for \u00e5 sammen skape b\u00e6rekraftige og robuste lokalsamfunn i nord som skal utvikles og kunne fungere i en eventuell krisesituasjon. Med v\u00e5re nordiske naboland Sverige og Finland som nye NATO- allierte, er et tettere nordisk samarbeid i nord en premiss for \u00e5 styrke verdiskaping, samfunnssikkerhet og et interessefellesskap i Nord-Norge og i det europeiske Arktis. N\u00e5 som arktisk hovedstadsprosjektet er over, trengs det politisk vilje til strategisk og langsiktig satsing og administrativ kapasitet til \u00e5 videref\u00f8re dette arbeidet for at Troms\u00f8 kan ivareta og styrke rollen som arktisk hovedstad. Arbeidet b\u00f8r dels ivaretas gjennom kommunens samfunnsplan og internasjonale strategi, og dels gjennom relevante fagfelt slik som oppvekst og utdanning, byutvikling, klima og milj\u00f8, kultur, samfunnssikkerhet og beredskap, og n\u00e6ring. Videre b\u00f8r satsinger slik som ProTroms\u00f8, European Youth Capital 2026 og andre profilerings- og attraktivitetstiltak brukes m\u00e5lrettet til \u00e5 \u00f8ke egen bevissthet v\u00e5r arktiske identitet og kompetanse, samt i kommunikasjonen og markedsf\u00f8ringen av byen. Statusen som arktisk hovedstad anses som attraktiv av mange og kan i prinsippet overtas av andre byer her til lands og i andre land som allerede har flagget et \u00f8nske om \u00e5 inneha en slik posisjon. Konklusjon Kommunedirekt\u00f8ren anbefaler at arbeidet med arktisk hovedstatprosjektet f\u00f8lges opp gjennom de foresl\u00e5tte vedtakspunktene i saken. Vedtakskompetanse Milj\u00f8-, idrett-, kultur- og samfunnsutviklingsutvalget Vedlegg Sluttrappport Arktisk hovedstadsprosjektet per 28.09.2023 4 "
}