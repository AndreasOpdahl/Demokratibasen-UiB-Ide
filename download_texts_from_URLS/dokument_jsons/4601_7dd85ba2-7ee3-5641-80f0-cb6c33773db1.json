{
  "dokument_id": "7dd85ba2-7ee3-5641-80f0-cb6c33773db1",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 31 fra Thor Haakon Bakke (MDG) om lysmaster ved bane 2 p\u00e5 Nymark - Utvalg for barnehage, skole og idrett",
  "url": "https://bergen.kommune.no/politikere-utvalg/api/fil/bk360/10518491/Svar-pa-skriftlig-sporsmal-nr-31-fra-Thor-Haakon-Bakke-MDG-om-lysmaster-ved-bane-2-pa-Nymark-Utvalg-for-barnehage-skole-og-idrett",
  "tekst": " BNKI - stab - Seksjon for politiske saker Til Intern korrespondanse Bystyrets kontor V\u00e5r referanse: 2024/71038-3 Saksbehandler: Gerd Nilsen Fra Dato: 3. juni 2024 Byr\u00e5d for n\u00e6ring, kultur og idrett Svar p\u00e5 skriftlig sp\u00f8rsm\u00e5l nr. 31 fra Thor Haakon Bakke (MDG) om lysmaster ved bane 2 p\u00e5 Nymark - Utvalg for barnehage, skole og idrett Representanten Thor Haakon Bakke (MDG) har 26.04.2024 sendt inn f\u00f8lgende skriftlige sp\u00f8rsm\u00e5l: Bakgrunn for sp\u00f8rsm\u00e5let: Lysmaster og andre objekter plassert \u00f8st for bane 2 er det som kommer i konflikt med luftsporten. Det b\u00f8r ikke v\u00e6re noen \u00e5rsak, utover det representanten antar er \u00f8konomiske \u00e5rsaker, til at bane 1 og bane 2 ikke kan bytte plass. Sp\u00f8rsm\u00e5l til byr\u00e5den: Er det grunnleggende sett en \u00f8konomisk \u00e5rsak til at lysmaster er tenkt plassert langs \u00f8stsiden av bane 2? N\u00e5r bestemte man seg for \u00e5 g\u00e5 for bane 2 med lysmaster? Svar fra byr\u00e5den: Anleggelsen av ny kunstgressbane p\u00e5 Nymark er en oppf\u00f8lging av vedtak i byr\u00e5dssak 1128/22 der det kommer frem at Nymarksomr\u00e5det skal videreutvikles som fotballomr\u00e5de. Det er ogs\u00e5 en oppf\u00f8lging av budsjettvedtak gjort i 2022 der det ble avsatt midler til \u00e5 bygge ny kunstgressbane p\u00e5 Nymark i 2023 for \u00e5 ivareta behovene Nymark IL og SK Brann har til trenings- og kamparena for bredde- og toppfotball. Banen m\u00e5 holde FIFA quality pro standard da den vil bli benyttet av SK Brann sine topplag. Dette stiller krav b\u00e5de til banest\u00f8rrelse, kvalitet p\u00e5 kunstgresset og belysning. Det er ikke mulig \u00e5 oppn\u00e5 divisjonskravene for belysning uten \u00e5 ha lysmaster langs begge langsider av banen. Luftsportens behov tas hensyn til ved \u00e5 sette opp lysmaster med st\u00f8rst mulig mellomrom og lavest mulig h\u00f8yde. Det skal i tillegg gjennomf\u00f8res befaring p\u00e5 Nymark sammen med Bymilj\u00f8etaten og luftsporten for \u00e5 se p\u00e5 ytterligere tilpasninger for \u00e5 ivareta sikkerheten ved landing. Luftsporten har blant annet \u00f8nsket at tr\u00e6r beskj\u00e6res eller fjernes for \u00e5 bedre forholdene. For \u00e5 ivareta SK Brann sin satsing p\u00e5 elitefotball for damer og herrer, har Bergen kommune inng\u00e5tt festeavtale med SK Brann for de to naturgressbanene p\u00e5 Nymark. Brann har f\u00e5tt midler fra Trond Mohn og Sparebanken vest for \u00e5 utvikle disse banene til topp kvalitet med samme underlag som p\u00e5 stadion. Arbeidet med \u00e5 oppgradere den banen som refereres til som bane 1, er allerede fullf\u00f8rt. Det vil derfor ikke v\u00e6re praktisk mulig \u00e5 bytte om p\u00e5 baneplasseringene slik representanten tar til orde for i sp\u00f8rsm\u00e5let. Reidar Digranes \u2013 byr\u00e5d for n\u00e6ring, kultur og idrett Dokumentet er godkjent elektronisk. "
}