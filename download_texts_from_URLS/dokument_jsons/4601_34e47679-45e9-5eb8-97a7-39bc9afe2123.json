{
  "dokument_id": "34e47679-45e9-5eb8-97a7-39bc9afe2123",
  "doc_type": "case_presentation",
  "kommune": 4601,
  "tittel": "Orientering om finansielle m\u00e5ltall og kommunal \u00f8konomisk b\u00e6rekraft (K\u00d8B)",
  "url": "https://bergen.kommune.no/politikere-utvalg/api/fil/bk360/12312030/Framstilling-Orientering-om-finansielle-maltall-og-kommunal-okonomisk-baerekraft-KOB-",
  "tekst": " Kontrollutvalget Saksframstilling V\u00e5r referanse: 2025/137307-1 Saksbehandler: Magnus Fossumstuen Svendsen, Eli M. Velle Orientering om finansielle m\u00e5ltall og kommunal \u00f8konomisk b\u00e6rekraft (K\u00d8B) Hva saken gjelder: Kontrollutvalgets ledelse og sekretariat har avgjort at vi vil ha en temadel om finansielle m\u00e5ltall og kommunal \u00f8konomisk b\u00e6rekraft i Bergen kommune. Vi har derfor invitert byr\u00e5d for finans, Jacob M\u00e6hle, til \u00e5 holde en presentasjon om dette. I tillegg har vi bedt byr\u00e5dsavdelingen lage et notat til kontrollutvalget om temaet. Notatet fra Byr\u00e5dsavdeling for finans ved \u00d8konomi konsern datert 7. april 2025, f\u00f8lger vedlagt. Sekretariatet har bedt om at notatet inkluderer opplysninger fra: \u2022 tallene fra kommunens \u00e5rsregnskap \u2022 byr\u00e5dssak 1040/25 \u00ab\u00c5rsregnskapet 2024 - gjennomf\u00f8ring av strykninger\u00bb \u2022 nettsaken p\u00e5 Bergen kommune sin nettside \u00ab715 millioner i underskudd\u00bb Bakgrunnen for at kontrollutvalget har behov for en slik orientering, er at utvalget etter kommuneloven \u00a7 23-2 bokstav b) skal \u00abp\u00e5se at det f\u00f8res kontroll med at den \u00f8konomiske forvaltningen foreg\u00e5r i samsvar med gjeldende bestemmelser og vedtak.\u00bb Slike bestemmelser og vedtak inkluderer blant annet de finansielle m\u00e5ltallene som er vedtatt av bystyret, jf. kommuneloven \u00a7 14-2 bokstav c. De vedtatte m\u00e5ltallene er som f\u00f8lger: \u2022 Netto driftsresultat p\u00e5 minimum 1,7 % av driftsinntektene \u2022 Gjeldsgrad p\u00e5 innenfor 70 % av driftsinntektene for ikke-avgiftsfinansiert gjeld \u2022 Disposisjonsfond p\u00e5 minimum 10 % av driftsinntektene \u2022 Verdibevarende vedlikeholdsniv\u00e5, etter Holtestandard, p\u00e5 bygg. Kommuneloven kapittel 14 stiller videre en rekke krav til \u00f8konomiforvaltning og \u00f8konomisk b\u00e6rekraft i kommunen. De grunnleggende kravene til \u00f8konomiforvaltningen skal bidra til at den \u00f8konomiske handleevnen blir ivaretatt over tid, at planene er realistiske, at finans- og gjeldsforvaltningen ikke inneb\u00e6rer vesentlig risiko og at betalingsforpliktelsene kan innfris ved forfall. I \u00e5rsberetningen skal kommunen redegj\u00f8re for forhold som er viktige for \u00e5 bed\u00f8mme den \u00f8konomiske utviklingen og stillingen, og om den \u00f8konomiske utviklingen og stillingen ivaretar den \u00f8konomiske handleevnen over tid, jf. kommuneloven 14-7 andre ledd bokstav a. Kontrollutvalget skal (i en egen sak) uttale seg om b\u00e5de \u00e5rsregnskapet og \u00e5rsberetningen f\u00f8r byr\u00e5det innstiller til vedtak i bystyret, jf. kommuneloven \u00a7 14-3 tredje ledd. I kontrollutvalgets uttalelse kan man blant annet gi en vurdering av den kommunale \u00f8konomiske b\u00e6rekraften. 1 Sekretariatets vurdering: Vedlagte notat og en orientering fra byr\u00e5d for finans, bidrar til at kontrollutvalget oppfyller sitt lovbestemte \u00abp\u00e5seansvar med \u00f8konomiforvaltningen\u00bb, jf. kommuneloven \u00a7 23-2 bokstav b). Sekretariatet vurderer at notatet fra \u00d8konomi konsern er klart og tydelig, og gir grunnlag for stor bekymring for den \u00f8konomiske b\u00e6rekraften i Bergen kommune. Det st\u00e5r blant annet: \u00abOppsummert er ikke kommunens \u00f8konomi b\u00e6rekraftig ved utgangen av 2024. Utgiftene har vokst betydelig mer enn inntektene de siste \u00e5rene, og i 2024 bruker kommunen av oppsparte midler for \u00e5 finansiere driften. I H\u00d8P 2025-2028 er det budsjettert med \u00e5 bruke av fond b\u00e5de i 2025 og 2026, mens vedtatte innsparings- og effektiviseringstiltak etter planen skal f\u00f8re til at utgiftsniv\u00e5et harmoneres med inntektsniv\u00e5et fra 2027. Det er behov for ytterligere grep for \u00e5 redusere utgiftsveksten i \u00e5rene fremover, og bystyret har vedtatt en rekke verbalvedtak i fm. behandlingen av H\u00d8P 2025-2028.(...)\u00bb Vi vurderer at notatet og den kommende orienteringen vil gi kontrollutvalget et godt grunnlag for \u00e5 gi uttalelse til \u00e5rsregnskapet og \u00e5rsberetningen til Bergen kommune. Forslag til vedtak: Kontrollutvalget tar presentasjon fra byr\u00e5d for finans, Jacob M\u00e6hle, og fremlagt notat fra \u00d8konomi konsern datert 7. april 2025, om kommunal \u00f8konomisk b\u00e6rekraft og finansielle m\u00e5ltall i Bergen kommune, til orientering. Dato: 15. april 2025 Eli M. Velle - Leder Magnus Svendsen - R\u00e5dgiver Dokumentet er godkjent elektronisk. Vedlegg: 1. Notat fra Byr\u00e5dsavdeling for finans ved \u00d8konomi konsern datert 7. april 2025 2 "
}