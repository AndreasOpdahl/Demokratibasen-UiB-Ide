{
  "dokument_id": "d057e00a-54d6-5343-be61-20b2bb2dcc20",
  "doc_type": "case_presentation",
  "kommune": 4601,
  "tittel": "\u00c5rstad, gnr. 158, bnr. 400, S\u00f8ndre Skogveien 35 A. Klage over avslag p\u00e5 s\u00f8knad om dispensasjon for oppf\u00f8ring av bod",
  "url": "https://bergen.kommune.no/politikere-utvalg/api/fil/bk360/9107216/Framstilling-Arstad-gnr-158-bnr-400-Sondre-Skogveien-35-A-Klage-over-avslag-pa-soknad-om-dispensasjon-for-oppforing-av-bod",
  "tekst": " BYR\u00c5DET Byr\u00e5dssak /23 Saksframstilling V\u00e5r referanse: 2023/202556-6 \u00c5rstad, gnr. 158, bnr. 400, S\u00f8ndre Skogveien 35 A. Klage over avslag p\u00e5 s\u00f8knad om dispensasjon fra arealplan for oppf\u00f8ring av bod Hva saken gjelder: Tiltakshaver Sigurd Jan Eriksen klager p\u00e5 plan- og bygningsetatens vedtak datert 30.06.2023, om avslag p\u00e5 s\u00f8knad om oppf\u00f8ring av bod. Avslagshjemmel er kommunedelplan \u00ab\u00c5rstad. KDP Puddefjorden \u2013 Damsg\u00e5rdsundet\u00bb, vedtatt av Bergen bystyre 31.05.2010, bestemmelsene \u00a7 7.1, 5. avsnitt: \u00abRom for oppbevaring og boder skal sikres innenfor bygningskroppen\u00bb. S\u00f8ker er advokat Halvor Mathias Haver Eide. KPA 2018 viser eiendommen som byfortettingssone BY2, og innenfor hensynssonene st\u00f8ysone veist\u00f8y \u2013 gul, infrastruktursone H410, konsesjonsomr\u00e5de fjernvarme Flesland \u2013 sentrum, faresone luftkvalitet \u2013 gul sone, og kulturmilj\u00f8 Solheim. Kommunedelplan \u00c5rstad KDP Puddefjorden \u2013 Damsg\u00e5rdsundet viser eiendommen som boligomr\u00e5de (frittliggende, konsentrert, blokker) i delomr\u00e5de 5 Solheimslien - Gyldenpris. Eiendommen er regulert i plan fra 1936: \u00ab120000 \u00c5rstad. Vestre \u00c5rstad og Uren \u2013 Kronviken \u2013 Solheimsviken\u00bb, til rekkehus med minst tre hus i rekken og i to etasjers h\u00f8yde. Flyfoto under viser aktuell eiendom innrammet med r\u00f8dt. Danmarksplass oppe til h\u00f8yre i bildet: 1 Foto under til venstre viser aktuell bolig markert med r\u00f8dt kryss. Etter det byr\u00e5det erfarer ut fra s\u00f8knadspapirene er boden tenkt plassert oppe i nordvestre hj\u00f8rne av hagen, markert med gr\u00f8nt kryss p\u00e5 kartutsnittet nedenfor til h\u00f8yre: Fotoillustrasjonen under til venstre (sett mot nord) er hentet fra s\u00f8knaden datert 14.04.2023. Foto til h\u00f8yre under (sett mot vest) viser stedet der boden er tenkt plassert. S\u00f8knaden har ikke redegjort for nabovarsling. Byantikvaren har i tidligere saker om ulike utvendige tiltak/tilbygg/fasadeendringer p\u00e5 eiendommen (2014, 2018 og 2021) frar\u00e5det tiltak som endrer opprinnelig arkitektur og som svekker de kulturhistoriske verdiene for bygningen og det omkringliggende kulturmilj\u00f8et som helhet. Byantikvaren har vektlagt retningslinjene i KDP, som tilsier at rekkehusbebyggelsen b\u00f8r f\u00e5 beholde sitt ensartede uttrykk og at hagene ikke skal utbygges. Gjenbygging av hagearealet vil etter byantikvarens oppfatning gi en sv\u00e6rt uheldig presedens for omr\u00e5det. Byr\u00e5det har innhentet ny uttalelse fra Byantikvaren, datert 14.11.2023. Byantikvaren har f\u00f8lgende konklusjon og anbefaling: \u00abByantikvaren registrerer at det i et langt tidsrom er s\u00f8kt og behandlet flere ulike tiltak p\u00e5 eiendommen, og totalen gir et uklart og komplekst bilde av hva som er faktisk status for godkjente tiltak p\u00e5 eiendommen n\u00e5. I lys av at det n\u00e5 foreligger s\u00f8knad om nye tiltak ber vi om at det tas initiativ til et m\u00f8te der man kan f\u00e5 redegjort for de ulike hensyn og behov, samt status for tiltakene. Byantikvaren er innstilt p\u00e5 \u00e5 r\u00e5dgi mot en god l\u00f8sning som er akseptabel for alle parter, samtidig som kulturhistoriske verdier blir ivaretatt og videref\u00f8rt\u00bb. Side 2 av 4 Klagerens anf\u00f8rsler: Klagen er datert 17.07.2023. Klageren viser til at p\u00e5 de fleste av hans nabotomter er det en bod, og at hans hage er st\u00f8rre enn flere av nabotomtene. Klageren viser til at st\u00f8rrelsen p\u00e5 boden kan tilpasses slik at den ikke stikker seg ut i omr\u00e5det. Oms\u00f8kt bod vil gj\u00f8re at hagen kan bli brukt p\u00e5 en bedre m\u00e5te. I utfyllende klage datert 19.10.2023 opplyser klager at hageboden med en total BRA p\u00e5 21,6 m2 vil best\u00e5 av to boder, Innvendig h\u00f8yde er 2,0 meter, Bygget har en maksimal h\u00f8yde p\u00e5 3 meter, og fasaden vil v\u00e6re ikledd mur og tre. Form\u00e5let er bodareal for utem\u00f8bler, sportsvogner, sykler o.l. Utend\u00f8rs boder skal v\u00e6re et supplement til innvendige boder for de to familieleilighetene, med trappefri adkomst. Fagetatens vurdering og anbefaling: Fagetaten viser til retningslinjene til KDP Puddefjorden - Damsg\u00e5rdsundet der bl.a. f\u00f8lgende fremg\u00e5r: \u00abGruppen med rekkehusbebyggelse fra 1930- og 40-tallet b\u00f8r f\u00e5 beholde sitt ensartede uttrykk, hagene m\u00e5 ikke utbygges\u00bb. Fagetaten viser til bestemmelsen i KDP om at rom for oppbevaring skal sikres innenfor bygningskroppen. Hensynet bak bestemmelsen er \u00e5 ivareta \u00e5penhet mellom byggene og bevaring av eksisterende hageanlegg, samt verne om en gjennomf\u00f8rt og helhetlig id\u00e9 som gir s\u00e6regen kvalitet og arkitektonisk verdi. Fagetaten viser til at boder p\u00e5 naboeiendommer er oppf\u00f8rt f\u00f8r kommunedelplanen ble vedtatt. Fagetaten har ikke registrert noen s\u00f8knadspliktige frittliggende boliger p\u00e5 tomten til de to neste boligene i samme rekke, nr. 35 B og C. Fagetaten viser til de tidligere uttalelsene fra byantikvaren og har ikke funnet det n\u00f8dvendig \u00e5 innhente ny uttalelse ettersom byantikvaren har uttalt seg tydelig mange ganger tidligere, og har vurdert konkret flere typer tiltak p\u00e5 eiendommen. Fagetaten vurderer at en dispensasjon vil vesentlig tilsidesette hensynene bak den aktuelle bestemmelsen, og at ulempene ved en dispensasjon vil v\u00e6re st\u00f8rre enn fordelene. \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Byr\u00e5det har vurdert klagen og anbefaler at fagetatens vedtak opprettholdes. Vurderingstemaet i saken blir om det er grunnlag for \u00e5 fravike bestemmelsen i KDP \u00a7 7.1, 5. ledd, om at rom for oppbevaring og boder \u00abskal\u00bb sikres innenfor bygningskroppen. Eiendommen omfattes ogs\u00e5 av hensynssone bevaring kulturmilj\u00f8 (H570) i KPA 2018. F\u00f8lgende fremg\u00e5r av retningslinjene til KPA 2018 \u00a7 35.5 om kulturmilj\u00f8: \u00abKulturmilj\u00f8 og historisk bebyggelse skal sikres og ivaretas. De karakteristiske trekkene ved bebyggelse, bebyggelsesstruktur og kulturlandskap definerer omr\u00e5der og gir det s\u00e6rpreg. Det skal derfor tas spesielle hensyn til dette ved s\u00f8knad om tiltak og endret arealbruk. Om og hvordan et tiltak ber\u00f8rer kulturminner eller kulturmilj\u00f8 skal vurderes i samr\u00e5d med Byantikvaren. (---)\u00bb Byr\u00e5det viser til byantikvarens anbefalinger slik de framg\u00e5r av de nevnte uttalelsene som er vedlagt fagnotatet, samt den siste uttalelsen datert 14.11.2023. Byr\u00e5det har vektlagt kommuneplanen og kommunedelplanens bestemmelser og retningslinjer, samt byantikvarens anbefalinger, som klart g\u00e5r imot nedbygging av hagearealet. Byr\u00e5det oppfatter at bevaring av det \u00e5pne hagearealet er en sentral forutsetning for bevaring av de kulturhistoriske verdiene i omr\u00e5det. Byr\u00e5det mener dermed at de hensyn som ligger bak bestemmelsen i kommunedelplanen \u00a7 7.1 blir vesentlig tilsidesatt ved en dispensasjon. Byr\u00e5det kan heller ikke se at fordelene ved en dispensasjon klart overstiger ulempene for de hensyn som hhv. kommuneplan og kommunedelplan skal ivareta. Dermed er det etter byr\u00e5dets vurdering ikke rettslig grunnlag for \u00e5 innvilge dispensasjon i dette tilfellet, jf. pbl. \u00a7 19-2, andre ledd. Side 3 av 4 Byr\u00e5det anmoder tiltakshaver om \u00e5 g\u00e5 i dialog med Plan- og bygningsetaten og Byantikvaren, slik skissert av byantikvaren i uttalelsen datert 14.11.2023. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ, og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Fagetatens vedtak datert 30.06.2023 opprettholdes. Klagen tas ikke til f\u00f8lge. Dato: 20. desember 2023 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: 1. Fagetatens notat datert 06.09.2023 med f\u00f8lgende vedlegg: - Oversiktskart - Oversiktsfoto - Klage datert 17.07.2023 - Avslag datert 30.06.2023 - Uttalelse byantikvaren datert 21.02.2014 - Uttalelse byantikvaren datert 25.06.2018 - Uttalelse byantikvaren datert 05.02.2021 - S\u00f8knad - Bilder 2. Uttalelse Byantikvaren datert 14.11.2023 Side 4 av 4 "
}