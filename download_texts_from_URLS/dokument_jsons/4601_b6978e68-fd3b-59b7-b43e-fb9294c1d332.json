{
  "dokument_id": "b6978e68-fd3b-59b7-b43e-fb9294c1d332",
  "doc_type": "case_presentation",
  "kommune": 4601,
  "tittel": "Innbyggerforslag - Tennisbane p\u00e5 Rolland i \u00c5sane",
  "url": "https://bergen.kommune.no/politikere-utvalg/api/fil/bk360/10332013/Framstilling-Innbyggerforslag-Tennisbane-pa-Rolland-i-Asane",
  "tekst": " Forretningsutvalget Saksframstilling V\u00e5r referanse: 2024/67772-2 Saksbehandler: Tina Omdahl Hayes Innbyggerforslag - Tennisbane p\u00e5 Rolland i \u00c5sane Hva saken gjelder: Bystyrets kontor har mottatt et innbyggerforslag som er innsendt fra Kommunal- og moderniseringsdepartementets side minsak.no. Forslaget ble mottatt 22.04.24. Forslagsstiller er Hein B. Matthiesen. Innbyggerforslaget lyder slik: Rolland idrettsplass ligger sentralt midt i \u00c5sane, omr\u00e5det har oppjustert kunstgressbane og fasiliteter. Den gamle grusbanen har st\u00e5tt ubrukt og fors\u00f8mt i mange \u00e5r. Dette er synd, fordi banen har en utmerket beliggenhet like ved kunstgressbanen. I den forbindelse \u00f8nsker jeg som beboer i omr\u00e5det \u00e5 fremme et forslag p\u00e5 vegne av mange. Et innlegg p\u00e5 Facebook- siden \u2018\u00c5sane Bydel\u2019 om en mulig tennisbane, har i l\u00f8pet av f\u00e5 dager f\u00e5tt over 80 positive tilbakemeldinger. Interessen er stor, bydelen \u00f8nsker sin f\u00f8rste tennisbane. Alt ligger til rette, det er snakk om oppjustering av en plass som allerede er regulert for idrett. Ingen er tjent med at den st\u00e5r ubenyttet. Fyllingsdalen fikk en tennisbane p\u00e5 Varden i 2016. Et utmerket tiltak som vi gjerne vil ha i \u00c5sane ogs\u00e5. Vi ser for oss en moderne tennisbane tilpasset klima. I dag finnes det praktiskel\u00f8sninger. Baner med dekke av s\u00e5kalt hybridgrus krever ikke valsing og vedlikehold av linjer og de drener er s\u00e5 g odt at de er spilleklare umiddelbart etter nedb\u00f8r. Dette gj\u00f8r at grussesongen kan starte tidligere, avsluttes senere og at det blir flere spilletimer pr dag. Vi sl\u00e5r et slag for tennis i \u00c5sane og h\u00e5per p\u00e5 positiv tilbakemelding. Innbyggerforslaget med underskriftsliste og f\u00f8lgebrev f\u00f8lger som vedlegg. Formelle regler for innbyggerforslag Ordningen for innbyggerforslag er regulert av kommuneloven \u00a7 12-1. Etter \u00a7 12-1 i kommuneloven gjelder f\u00f8lgende: Innbyggerne i kommunen eller fylkeskommunen kan fremme forslag som gjelder kommunens eller fylkeskommunenes virksomhet. Kommunestyret eller fylkestinget plikter selv \u00e5 ta stilling til forslaget hvis minst to prosent av innbyggerne st\u00e5r bak det. Likevel er 300 underskrifter i kommunen eller 500 i fylket alltid tilstrekkelig. Kommunestyret eller fylkestinget skal selv ta stilling til om det aktuelle forslaget gjelder kommunens eller fylkeskommunens virksomhet. Kommunestyret eller fylkestinget skal selv ta stilling til forslaget senest seks m\u00e5neder etter at det er fremmet. Denne tidsfristen gjelder ikke hvis forslaget blir henvist til behandling i forbindelse med en p\u00e5g\u00e5ende plansak etter plan- og bygningsloven. Forslagsstillerne skal informeres om vedtak som treffes, og om tiltak som gjennomf\u00f8res som f\u00f8lge av forslaget. I samme valgperiode kan det ikke fremmes forslag med samme innhold som et tidligere innbyggerforslag. Det kan heller ikke fremmes innbyggerforslag med 1 samme innhold som en sak som er behandlet av kommunestyret eller fylkestinget i l\u00f8pet av valgperioden. Kommunestyret eller fylkestinget skal selv ta stilling til om et forslag kan fremmes. \u00c5 fremme forslag etter \u00a7 12-1 er en rettighet for kommunens innbyggere. Bystyret er forpliktet til \u00e5 ta stilling til forslag som fremmes, s\u00e5 fremt lovens vilk\u00e5r for \u00f8vrig er oppfylt. Et forslag m\u00e5 gjelde \u201dkommunens virksomhet\u201d. Det fremg\u00e5r av veileder fra Kommunal- og regionaldepartementet at det med dette menes kommunens virksomhet i vid forstand, b\u00e5de lovp\u00e5lagte og frivillige oppgaver. Oppgaver som kommunen kan drive med, omfattes ogs\u00e5. Selv om vilk\u00e5rene for behandling av forslag ikke er oppfylt, st\u00e5r bystyret fritt til likevel \u00e5 ta saken opp til behandling. Forslagsretten gir innbyggerne anledning til \u00e5 kreve behandling i kommunens \u00f8verste politiske organ. De som st\u00e5r bak et innbyggerforslag, har ikke krav p\u00e5 noe bestemt utfall av saken. N\u00e5r bystyret f\u00f8rst har tatt stilling til forslaget, er det ingen ting i veien for at videre behandling og oppf\u00f8lging skjer i administrasjonen eller av andre folkevalgte organer. Bystyret m\u00e5 ta stilling til et forslag innen seks m\u00e5neder etter at det er blitt fremmet. Loven krever at kommunestyret eller fylkestinget m\u00e5 ha tatt \u201dstilling til\u201d forslaget innen denne fristen. Det kreves likevel ikke at bystyret har fattet endelig beslutning i saken. Det er tilstrekkelig at saken er behandlet i bystyret og at det er fastlagt et l\u00f8p for videre saksgang. Vurdering av det aktuelle innbyggerforslaget: Det er 336 personer, alle bosatt i Bergen kommune, som st\u00f8tter forslaget. Innbyggerforslaget har s\u00e5ledes tilstrekkelig antall underskrifter. Forslaget inng\u00e5r i kommunens virksomhet. Bystyredirekt\u00f8ren mener forslaget ligger innenfor \u00a7 12-1 i kommuneloven og foresl\u00e5r at forslaget tas opp til behandling. For at bystyret skal kunne overholde fristen om \u00e5 behandle et innbyggerforslag senest 6 m\u00e5neder etter at det er mottatt, m\u00e5 det behandles i bystyrets m\u00f8te 2. oktober 2024. Forslag til vedtak: 1. Innbyggerforslag om tennisbane p\u00e5 Rolland i \u00c5sane, tas opp til realitetsbehandling. 2. Byr\u00e5det bes om \u00e5 saksbehandle forslaget og fremlegge sak for bystyret senest til m\u00f8te i bystyret 2. oktober 2024. Utvalg for barnehage, skole og idrett avgir innstilling til bystyret. Dato: 25. april 2024 Trine Pettersen Gr\u00f8nbech - bystyredirekt\u00f8r Tina Omdahl Hayes - f\u00f8rstekonsulent Dokumentet er godkjent elektronisk. Vedlegg: Innbyggerforslag med underskriftsliste 2 "
}