{
  "dokument_id": "8c0a5e4f-42ed-5f1c-8289-fba96a48c56e",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Amina Amin (A) om tiltak for \u00e5 styrke det profesjonelle dansefeltet i Bergen ",
  "url": "https://bergen.kommune.no/politikere-utvalg/api/fil/bk360/11332745/Svar-pa-representantforslag-fra-Amina-Amin-A-om-tiltak-for-a-styrke-det-profesjonelle-dansefeltet-i-Bergen-",
  "tekst": " BNKI - stab Til Intern korrespondanse Bystyrets kontor V\u00e5r referanse: 2024/152008-4 Saksbehandler: Gerd Nilsen Dato: 19. februar 2025 Fra Byr\u00e5d for n\u00e6ring, kultur og idrett Svar p\u00e5 representantforslag fra Amina Amin (A) om tiltak for \u00e5 styrke det profesjonelle dansefeltet i Bergen Forretningsutvalget har i m\u00f8te 15. oktober 2024 i sak 336/24 fattet f\u00f8lgende vedtak: 1. Representantforslaget oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 26.03.25. 1. Utvalg for finans, kultur og n\u00e6ring avgir innstilling i saken. Representanten Amina Amin (A) har fremmet f\u00f8lgende representantforslag: Hvordan kan Bergen kommunes arbeidsstipend v\u00e6re med p\u00e5 \u00e5 styrke byens ekspansive profesjonelle dansefelt? Bergen kommune etablerte i 2008 ordningen med arbeidsstipend for kunstnere - en sv\u00e6rt velkommen og viktig ordning for byens profesjonelle kunstliv. Siden den gang har 59 kunstnere f\u00e5tt arbeidsstipend (tall t.o.m. 2023). Ingen av disse har g\u00e5tt til dansekunstnere. Dans er et kunstfelt med f\u00e5 institusjoner og sv\u00e6rt f\u00e5 ansettelsesmuligheter. Arbeidsstipend og andre stipendordninger er helt vesentlig for enkeltkunstnere i dette kunstfeltet, hvor det vanlige er at kunstnerne er selvstendig n\u00e6ringsdrivende enkeltpersoner som for egen regning og risiko skaper forestillinger, og derigjennom sine egne arbeidsplasser. I hele Norge finnes kun to institusjoner for dans hvor man kan bli ansatt som danser, og en sjelden gang som koreograf i korte oppdrag: Nasjonalballetten og Carte Blanche. Til sammenligning har vi 11 regionteatre og 13 profesjonelle orkestre med hundrevis av arbeidsplasser. Dansekunstfeltet er i praksis et frilans-kunstfelt hvor det meste foreg\u00e5r utenfor institusjonene. Faktisk var hele 96% av de totalt 400 ulike danseforestillingene som ble vist p\u00e5 norske scener i 2022 skapt i det frie feltet - forestillinger som vi i v\u00e5r by ser p\u00e5 Studio USF, p\u00e5 Cornerteateret, rundt om i skolene gjennom Den kulturelle skolesekken, i Festspillenes og BIT Teatergarasjens program. Over en ti-\u00e5rs periode har dansemilj\u00f8et i Bergen \u00f8kt fra en h\u00e5ndfull til i overkant av 30 profesjonelle dansekunstnere som arbeider skapende med dans. Bergen har n\u00e5 et av landets mest ekspansive dansekunstmilj\u00f8er. Men kun 2-3 av disse lever av sine inntekter som kunstner (statlig arbeidsstipend), mens de resterende er avhengig av jobb ved siden av, som f\u00f8lgelig gir mindre tid til kunstnerisk arbeid. Bergen har en unik infrastruktur p\u00e5 scenekunst som st\u00f8tter og fasiliterer p\u00e5 ulike m\u00e5ter i produksjonsfasen av forestillinger gjennom pr\u00f8velokaler, verkstedsordninger og faglige kurs m.m., men i levek\u00e5rsunders\u00f8kelser befinner dansekunstnere seg stadig nederst av de ulike kunstnergruppene. Slik kunstfeltet dans er innrettet og slik det i praksis vil si \u00e5 jobbe profesjonelt med dans - s\u00e6rlig skapende dans, er arbeidsstipend helt essensielt for \u00e5 kunne leve som kunstner, og det er essensielt for \u00e5 beholde dansekunstnerne i Bergen. I \u00abBergen kommunes kunstplan for det profesjonelle feltet 2018-2027\u00bb har stipendene f\u00e5tt forsterket betydning for kunstner\u00f8konomien, med en plan om 10 nye arbeidsstipend i perioden. M\u00e5let er if\u00f8lge planen totalt 10 arbeidsstipend innen 2027. B\u00e5de et enkeltst\u00e5ende arbeidsstipend, men i enda st\u00f8rre grad; \u00f8remerking av arbeidsstipend til dansekunstnere i flere \u00e5r fremover, slik ordningen er for komponister og kritikere, vil v\u00e6re et vesentlig bidrag til styrking av et kunstfelt som er i ekspansiv utvikling. Forslag til vedtak: Bystyret ber byr\u00e5det vurdere hvilke tiltak som kan settes i verk for \u00e5 styrke det profesjonelle dansefeltet i Bergen. Det bes at man s\u00e6rlig ser p\u00e5 tiltak som muliggj\u00f8r at flere dansekunstnere f\u00e5r mulighet til \u00e5 v\u00e6re kunstnere p\u00e5 heltid, inklusive innretningen p\u00e5 kommunale stipender. Byr\u00e5dets vurdering av representantforslaget: Det profesjonelle dansefeltet i Bergen har gjennomg\u00e5tt en stor utvikling og profesjonalisering de siste ti \u00e5rene. Byr\u00e5det arbeider for \u00e5 l\u00f8fte det profesjonelle dansefeltet p\u00e5 flere m\u00e5ter, blant annet bevilger kommunen tilskudd over egen linje i bybudsjettet til sentrale akt\u00f8rer p\u00e5 feltet som Carte Blanche og Bergen Dansesenter. Bergen kommune har i tillegg en 15% eierandel i Carte Blanche. Bergen Dansesenter er en viktig akt\u00f8r for kompetanseheving og styrking av byens profesjonelle dansefelt, og i tillegg til driftst\u00f8tte mottar de tilskudd til talentsatsingen ESC ungdomskompani for samtidsdans. Kommunen har i mange \u00e5r st\u00f8ttet Oktoberdans ved BIT Teatergarasjen. Festivalen fungerer som et internasjonalt utstillingsvindu for norsk samtidsdans med s\u00e6rlig fokus p\u00e5 kunstnerskap som har sitt virke i Bergen. I tillegg bevilger kommunen st\u00f8tte til en rekke ulike akt\u00f8rer og initiativ p\u00e5 dansefeltet via prosjektordninger for profesjonell kunst og kultur. Her bevilges det b\u00e5de drift- og prosjektst\u00f8tte til enkeltdansere og kompanier, i tillegg til st\u00f8tte til initiativ som bidrar til \u00e5 l\u00f8fte hele dansefeltet. Det er de siste \u00e5rene blant annet bevilget st\u00f8tte til festivalen Danserom, en visningsplattform for dansekunstnere i det frie scenekunstfeltet, og til bransjearrangementet Ice Wet, som ga et innblikk i den pulserende samtidsdansscene i Bergen for tilreisende internasjonale delegater. Dansefeltet er ogs\u00e5 representert i utviklingsprogrammet for scenekunst, som er initiert av Bergen kommune. Utviklingsprogrammets form\u00e5l er \u00e5 styrke bredden i scenekunstbransjen i Bergen, gjennom samarbeid langs hele feltet (scenekunstinstitusjoner, fritt felt og akademia) med m\u00e5l om \u00f8kt sysselsetting, \u00f8kt produksjonsvolum, kompetanseheving, kontinuitet og utvikling. Byens profesjonelle dansere har tatt del i kommunens stipendordninger og s\u00f8ker i kategorien \u00abscenekunst\u00bb. En rekke dansere har de senere \u00e5rene mottatt kommunens etableringsstipend og kulturstipend. Bergen kommune mottar hvert \u00e5r mange s\u00f8knader om arbeidsstipend fra alle fagfelt. 2 av 7 arbeidsstipend er i dag \u00f8remerket, hvilket vil si at 5 arbeidsstipend er disponible for kandidater fra alle kunstfelt \u00e5 s\u00f8ke p\u00e5. En \u00f8remerking av ytterligere arbeidsstipend vil kunne redusere variasjonen av kunstuttrykk som mottar arbeidsstipend. I dag er det \u00f8remerket 1 arbeidsstipend til en kunstkritiker, og 1 til en komponist som en oppf\u00f8lging av spesifikke satsinger i kommunens Kunstplan. Det foreg\u00e5r et p\u00e5g\u00e5ende arbeid i Bergen kommune med utarbeiding av ny planstrategi. I forbindelse med det p\u00e5f\u00f8lgende arbeidet med ny Kunstplanen, er det naturlig \u00e5 ha en gjennomgang av \u00f8remerkinger, og vurdere hvorvidt det er noe man skal fortsette med etter at de spesifikke satsingene er ferdigstilt. Det er imidlertid vesentlig \u00e5 p\u00e5peke at \u00f8remerkingen som i dag prioriterer et arbeidsstipend til en kunstkritiker er en tverrfaglig satsing som ogs\u00e5 gagner dansefeltet, da kunstkritikere som skriver om dans vil kunne s\u00f8ke dette. I bunken av arbeidsstipends\u00f8knader konkurrerer dansekunstnerne ikke bare med andre scenekunstnere, men med \u00f8vrige kunstfelt om de h\u00f8ythengende, og sv\u00e6rt f\u00e5, stipendene. De siste par-tre \u00e5rene har det v\u00e6rt flere dansekunstnere som har v\u00e6rt veldig n\u00e6r \u00e5 f\u00e5 tildelt et arbeidsstipend, og det vurderes ikke som n\u00f8dvendig \u00e5 \u00f8remerke for at dansekunstnerne skal f\u00e5 tilslag. Det er registrert en \u00f8kende grad av s\u00f8knader av meget h\u00f8y kvalitet som st\u00e5r seg fint i konkurranse med og vurderes p\u00e5 helt likeverdig niv\u00e5 med s\u00f8knader fra andre fagfelt. Man har de siste \u00e5rene sett en positiv utvikling i form av profesjonalisering, kompetanseheving, nyskaping, og ikke minst en h\u00f8y kunstnerisk kvalitet, i dansedelen av det frie scenekunstfeltet. Det er mange selvstendige dansekunstnere fra bergensomr\u00e5det som gj\u00f8r seg bemerket b\u00e5de lokalt, nasjonalt og internasjonalt. Gjennom b\u00e5de prosjekt- og stipends\u00f8knader ser man unikt talent og h\u00f8ye ambisjoner p\u00e5 vegne av feltet. Med \u00e5pningen av det nye Sentralbadet Scenekunsthus i 2026 er forventningene at dansekunsten vil f\u00e5 en enda synligere plass i Bergens kunst- og kulturliv, b\u00e5de for ut\u00f8vere og publikum. Selv om Sentralbadet skal vise et mangfold av scenekunstutrykk, vil det v\u00e6re den f\u00f8rste scenekunstarenaen i v\u00e5r region som er sceneteknisk tilpasset dansekunstens egenart, behov og fremtidsrettede l\u00f8sninger. I prosessen med Sentralbadet er det prioritert \u00e5 investere stort i sceneteknikk. Scenekunsthuset Sentralbadet skal ha kvaliteter p\u00e5 linje med de aller fremste scenetekniske l\u00f8sningene p\u00e5 sv\u00e6rt anerkjente og velrennomerte dansearenaer i Europa. Carte Blanche og BIT Teatergarasjen blir hovedbrukere av huset med 75% brukstid av scenekapasiteten, mens resterende 25% er forbeholdt andre akt\u00f8rer fra det frie kunst- og kulturfeltet. Frilansdelen av dansefeltet i Bergen vil v\u00e6re en viktig premissleverand\u00f8r for \u00e5 bygge opp identiteten til Sentralbadet Scenekunsthus. Marte Joan Monstad - fung. byr\u00e5dsleder Reidar Digranes - Byr\u00e5d for n\u00e6ring, kultur og idrett Dokumentet er godkjent elektronisk. "
}