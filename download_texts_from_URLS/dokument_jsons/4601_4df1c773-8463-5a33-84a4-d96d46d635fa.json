{
  "dokument_id": "4df1c773-8463-5a33-84a4-d96d46d635fa",
  "doc_type": "case_attachment",
  "kommune": 4601,
  "tittel": "Faglig innspill fra Bymilj\u00f8etaten, datert 15.11.2023.",
  "url": "https://bergen.kommune.no/politikere-utvalg/api/fil/bk360/9394235/Faglig-innspill-fra-Bymiljoetaten-datert-15-11-2023-",
  "tekst": " Bymilj\u00f8etaten Til Intern korrespondanse BKMB - Seksjon byutvikling (Arbeidssted) V\u00e5r referanse: 2023/242179-3 v/Christian Johan Alstad Saksbehandler: J\u00f8rgen Holthe Andersen Dato: 15. november 2023 Fra Bymilj\u00f8etaten Bestilling av faglig innspill - H\u00f8ring av h\u00e5ndbok N301 - Arbeid p\u00e5 og ved vei. Svar fra Bymilj\u00f8etaten Innledning Vi viser til bestilling av faglig innspill \u2013 H\u00f8ring av h\u00e5ndbok N301 \u2013 Arbeid p\u00e5 og ved vei 03.10.23. Vi har gjennomg\u00e5tt endringsforslagene innenfor v\u00e5rt fagfelt, som omfatter manuell trafikkdirigering og implementering av bestemmelser fra R310 \u2013 Trafikksikkerhetsutstyr. N301 gjelder for all offentlig vei, men er i st\u00f8rst grad tilrettelagt for riks-, fylkes- og europaveinettet. Bymilj\u00f8etaten er skiltmyndighet for kommunal vei etter skiltforskriften. Vi er dermed ogs\u00e5 vedtaksmyndighet for arbeidsvarslingsplaner som blant annet stiller krav til manuell trafikkdirigering og trafikksikkerhetsutstyr. Som skiltmyndighet for det kommunale veinettet, erfarer Bymilj\u00f8etaten at omfanget av blant annet manuell trafikkdirigering er naturlig begrenset. Dette med bakgrunn i det kommunale veinettets st\u00f8rrelse og utforming. Det kommunale veinettet har i tillegg stort sett lavere fartsgrenser og annen utforming enn det som ligger til grunn for noen av endringene i denne h\u00f8ringen. Utgangspunktet for gjennomgang av N301 er \u00e5 revidere tidligere versjon fra 2022 som sist ble oppdatert i 2012. Dette med bakgrunn i forbedringer foresl\u00e5tt i sikkerhetstilr\u00e5dninger fra Statens havarikommisjon etter ulykke med trafikkdirigent, innhold fra R310 Trafikksikkerhetsutstyr og \u00f8kt handlingsrom til bruk av teknologi i deler av regelverket som omhandler trafikkdirigering og signalregulering. Bymilj\u00f8etaten er generelt positiv til forslagene, og legger vekt p\u00e5 at det er viktig at N301 holdes faglig oppdatert b\u00e5de generelt sett, men spesielt i tr\u00e5d med den teknologiske utviklingen i samfunnet, herunder ogs\u00e5 gjeldende trafikkavvikling, sikring og arbeidsvarsling. Bymilj\u00f8etaten mener ogs\u00e5 at det er viktig med et enkelt og forst\u00e5elig spr\u00e5k. Dette for \u00e5 unng\u00e5 misforst\u00e5elser og legge til rette for at vurderingene som gj\u00f8res er forenlig med kravene som ligger til grunn. Under f\u00f8lger v\u00e5r gjennomgang av de enkelte endringsforslagene som ber\u00f8rer v\u00e5rt fagfelt. Kommentar til endring i krav 2.2.4-1 Det foresl\u00e5s \u00e5 endre krav fra \u00abkan\u00bb-niv\u00e5 til \u00abskal\u00bb-niv\u00e5. Bymilj\u00f8etaten er enig i en slik endring. Dette begrunnes med at man ikke b\u00f8r \u00e5pne opp kravet for tolkning da dette er et viktig krav som har stor innflytelse p\u00e5 generelle arbeidsvarslingsplaner. Bruken av \u00abkan\u00bb vil kunne \u00e5pne opp for mer omfattende bruk av en generell plan, hvor planen ikke er dekkende nok for arbeidets art. Kommentar til endring i krav 2.2.4-2 Det konkretiseres at arbeid som kan f\u00e5 en godkjent generell arbeidsvarslingsplan er bevegelig og kortvarig arbeid, innlemmet unntakssetning som en del av kravet. Det er ogs\u00e5 fjernet henvisning til retningslinje R611 med begrunnelse i at beredskap ikke er begrenset til kun trafikkberedskap. Bymilj\u00f8etaten er enige i endring av dette kravet. Dette med bakgrunn i at tidligere krav kunne bli vagt og dermed vanskelig \u00e5 forst\u00e5. Endringen er med p\u00e5 \u00e5 tilf\u00f8re ytterligere logikk til kravet, og er dermed ogs\u00e5 en bidragsyter til \u00f8kt forst\u00e5else. Kommentar til endring i krav 2.2.4-4 Endring og konkretisering av varighet p\u00e5 generelle arbeidsvarslinger omgj\u00f8res fra \u00abto kalender\u00e5r\u00bb til \u00abto \u00e5r\u00bb. Bymilj\u00f8etaten erfarer, p\u00e5 lik linje med den generelle konklusjonen i NA-rundskriv 2017/04, at bruken av kalender\u00e5r kontra \u00e5r, kan f\u00f8re til opphoping av saker, og er derfor positiv til denne endringen. Bymilj\u00f8etaten er ogs\u00e5 av den oppfatningen av generelle planer alltid b\u00f8r vurderes p\u00e5 nytt ved forlengelser da viktige forhold kan ha endret seg. Kommentar til endring i krav 2.2.4-5 Merknad til krav flyttet til krav 2.2.4-1, samt lagt til henvisning om at krav 1 m\u00e5 v\u00e6re oppfylt. Setningen om grunnlag for varslings- og sikringstiltak er tatt bort da dette er ivaretatt av kravene til risikovurdering i kapittel 2.2.2 som er gjeldende for alle planer. Bymilj\u00f8etaten er enig i at dette er hensiktsmessige endringer som vil tydeliggj\u00f8re hvilke krav som stilles til generelle planer. Merknadens omfang stiller seg godt til krav 2.2.4-1 etter endring fra \u00abkan\u00bb- niv\u00e5 til \u00abskal\u00bb-niv\u00e5. Kommentar til endring i krav 2.2.4-13 Omformulering av tungt spr\u00e5k. Bymilj\u00f8etaten har ingen merknader til de foresl\u00e5tte endringene, annet enn en generell positiv innstilling til forenkling og tydeliggj\u00f8ring av spr\u00e5k. Kommentar til endring i krav 2.5-6 Det er lagt til krav om stedsfesting av trafikkdirigentenes plassering, vurderinger knyttet til bruk av generell arbeidsvarslingsplan og krav til \u00e5 legge inn rullering av trafikkdirigentene. Oppf\u00f8lging av Sikkerhetstilr\u00e5dning Veg nr. 2022-23T etter rapport fra Statens havarikommisjon. Bymilj\u00f8etaten er positiv til denne endringen da det stilles strengere krav til manuell dirigering. P\u00e5 bakgrunn av ulykker knyttet til denne type arbeid, er det hensiktsmessig at kravene skjerpes og at man i st\u00f8rre grad kan belage seg p\u00e5 at kravene som er stilt er tilstrekkelig. Kommentar til endring i krav/nye krav 3.1.3-1 til 3.1.3-8_2 Det hentes inn krav fra R310 og N300 om utforming av trafikkskilt som omhandler blant annet tildekking og bruk av tape. Bymilj\u00f8etaten ser det hensiktsmessig at disse punktene hentes inn som en del av N301 da det vil gi klarere retningslinjer for hva som er gjeldende ved tildekking av skilt. Erfaringsmessig har vi opplevd mange ulike metoder dette har blitt l\u00f8st p\u00e5, og vi h\u00e5per at disse implementeringene kan v\u00e6re en bidragsyter til en generell forbedring med tanke p\u00e5 tildekking av skilt. Kommentar til endring i krav 3.2.1-6_1 Det skal tydeliggj\u00f8res at trafikkdirigering ikke kan skje uten forh\u00e5ndsvarsling ved bruk av skilt 110 og 808.727. Bymilj\u00f8etaten er utelukkende positiv til dette kravet. Det vil bidra til \u00e5 gj\u00f8re kj\u00f8rende trafikk mer oppmerksom p\u00e5 dirigenter i veibanen, og med det ogs\u00e5 bidra til \u00f8kt sikkerhet rundt manuell dirigering. Kommentar til endring i krav/nye krav 3.4.3-1 til 3.4.3-6 (og 3.5.4-3) Det legges st\u00f8rre vekt p\u00e5 at midlertidige skyttelsignalanlegg b\u00f8r v\u00e6re trafikkstyrt (eller manuelt styrt), og i mindre grad styrt av trafikken. Det fremkommer ogs\u00e5 tydeligere krav/f\u00f8ringer for bruk av de ulike typene skyttelsignalanlegg. Bymilj\u00f8etaten erfarer at tidsregulerte anlegg kan f\u00f8re til kluss i trafikkavviklingen, og er derfor positiv til en \u00f8kt bruk av trafikkstyrt eller manuelt styrte anlegg. Med bakgrunn i dagens teknologi, s\u00e5 stiller ogs\u00e5 Bymilj\u00f8etaten seg positiv til at det tilrettelegges for \u00f8kt bruk av manuelt styrte anlegg. Dette \u00f8ker trafikksikkerheten for dirigentene. Kommentar til endring i krav 3.5.2-1 Det er foresl\u00e5tt \u00e5 endre begrep \u00abkonfliktpunkt\u00bb til \u00abtrafikkstr\u00f8m\u00bb da dette vil v\u00e6re mer dekkende for oppgaven en trafikkdirigent skal h\u00e5ndtere. Dette samsvarer bedre med krav 3.5.1-1, og N303 Trafikksignalsanleggs definisjon av trafikkstr\u00f8m. Bymilj\u00f8etatens er enige i Vegdirektoratets vurdering, og mener at en endring vil skape ytterligere forst\u00e5else og konkretisering for kravet og dets innhold. Det er ogs\u00e5 med p\u00e5 \u00e5 presisere at en dirigent ikke kan dirigere p\u00e5 samme m\u00e5te p\u00e5 politiet (flere trafikkstr\u00f8mmer). Bruken av begrepet trafikkstr\u00f8m vil i tillegg til dette bidra til \u00e5 gi en mer helhetlig forst\u00e5else av begrepsbruken, og skape en r\u00f8d tr\u00e5d p\u00e5 tvers av h\u00e5ndb\u00f8kene. Kommentar til 3.5.2 Merknad til nytt krav om markering av trafikkdirigentens plassering. Bymilj\u00f8etaten er av den helt klare oppfatning at dette punktet er et fornuftig tiltak for \u00e5 redusere risiko ved denne type arbeid. Den optimale plasseringen b\u00f8r gj\u00f8res basert p\u00e5 risikovurderinger med stedlige forhold som grunnlag. Ved markering av denne plasseringen vil det fjerne tvil om hvor dirigentens plassering skal v\u00e6re for optimal/\u00f8nsket effekt. *** Bymilj\u00f8etaten har ingen andre merknader eller kommentarer til \u00f8vrige endringer til h\u00f8ring, og takker for muligheten til \u00e5 komme med innspill. Med hilsen Bymilj\u00f8etaten Tord Honne Holgernes - avdelingsleder Kamilla Berven Bischof - seksjonsleder Dokumentet er godkjent elektronisk. "
}