{
  "dokument_id": "15e7bf4a-6496-5cd7-8608-e0343af2e918",
  "doc_type": "case_attachment",
  "kommune": 4601,
  "tittel": "Arna gnr 301 bnr 281 Klage over avslag p\u00e5 s\u00f8knad om oppf\u00f8ring av n\u00e6ringsbygg",
  "url": "https://bergen.kommune.no/politikere-utvalg/api/fil/bk360/9862301/Arna-gnr-301-bnr-281-Klage-over-avslag-pa-soknad-om-oppforing-av-naeringsbygg",
  "tekst": " Byr\u00e5d for byutvikling Fullmaktssak /23 Saksframstilling V\u00e5r referanse: 2023/238308-9 Arna gnr 301 bnr 281 Klage over avslag p\u00e5 s\u00f8knad om oppf\u00f8ring av n\u00e6ringsbygg Hva saken gjelder: Saken gjelder klage over avslag p\u00e5 s\u00f8knad om oppf\u00f8ring av kombinert n\u00e6ringsbygg med kontorer, lager og produksjon (BRA 1550 m2), samt utomhusarbeider inklusiv opparbeiding av 8 bilparkeringsplasser p\u00e5 bakkeplan. Det ble gitt avslag i vedtak datert 01.09.2023 da en kom til at det ikke er grunnlag for \u00e5 dispensere fra reguleringsplanens arealkart vedr\u00f8rende antall og plassering av avkj\u00f8rsler samt regulert byggegrense mot fylkesvei. Vedtaket er ogs\u00e5 gitt med hjemmel i kommunedelplan for ARNA OG \u00c5SANE E16/E39 ARNA-V\u00c5GSBOTN- KLAUVANESET, RINGVEG \u00d8ST \u00a7 3.2 vedr\u00f8rende sone for b\u00e5ndlegging i p\u00e5vente av vedtak etter plan- og bygningsloven (\u00a7 11-8 d). Vedtaket ble b\u00e5de p\u00e5klaget av Harris Advokatfirma AS v/ Vibeke Fr\u00f8yseth og Ing. Asbj\u00f8rn Danielsen AS v/ Vegard Holvik p\u00e5 vegne av tiltakshaver Solid N\u00e6ring AS v/ brev datert 22.09.2023. Harris har sendt inn supplerende klage datert 06.10.2023. Klagen ble supplert ytterligere i brev datert 05.01.2024. Eiendommen er regulert i planID 63050000 som industri/lager, ikrafttredelsesdato 13.03.2019. I KDP Arna og \u00c5sane omfattes den av E16/E39 Arna-V\u00e5gsbotn-Klauvaneset, ringvei \u00f8st, Gjennomf\u00f8ringssone og b\u00e5ndleggingssone. KPA 2018 viser den eiendommen vist som Byfortettingssone, H820_1 Omforming Indre Arna, Veist\u00f8y r\u00f8d sone. Tiltaket krever dispensasjon fra reguleringsplan nr. 63050000 arealkart vedr\u00f8rende plassering av avkj\u00f8rsler, samt byggegrense mot vei, og fra KPA 2018 \u00a7 6.2 om byggegrense mot vassdrag. Det er s\u00f8kt om dispensasjon, jf. pbl. \u00a7 19-1. Tiltaket krever ogs\u00e5 dispensasjon fra b\u00e5ndleggingssonen i kommunedelplanen, og dette ble oms\u00f8kt i klageomgangen. Det er foretatt nabovarsling i tr\u00e5d med pbl. \u00a7 21-3 og det er ikke mottatt merknader. Bymilj\u00f8etaten uttaler den 02.08.2023 at en ikke frar\u00e5der at det dispenseres fra byggegrensen mot vassdrag p\u00e5 n\u00e6rmere angitte vilk\u00e5r. Statens vegvesen uttalte den 31.08.2023 at en motsetter seg at det dispenseres fra b\u00e5ndleggingssone H71 i saken. Det vises til at kommunedelplanen for Ringveg \u00f8st er en nylig vedtatt plan, vedtatt i Bergen bystyre sommeren 2022. Det vil v\u00e6re sv\u00e6rt uheldig om det innvilges dispensasjoner som bygger igjen korridoren f\u00f8r Statens vegvesen f\u00e5r startet opp arbeidet med detaljregulering. Form\u00e5let med b\u00e5ndleggingssonen er \u00e5 sikre areal til framtidig utbygging av E39/E16, Ringveg \u00f8st. Statens vegvesen m\u00e5 ivareta n\u00f8dvendig areal for \u00e5 kunne utvikle og bygge det framtidige vegsystemet. Det vil v\u00e6re sv\u00e6rt uheldig for alle parter om det gis dispensasjoner fra b\u00e5ndleggingssonen for tiltak som senere m\u00e5 rives. Dette vil inneb\u00e6re store ekstrakostnader for samfunnet og den enkelte. Vegvesenet har uttalt seg p\u00e5 nytt etter at tiltaket ble revidert, uttalelsen er datert 22.12.2023. Etter en konkret vurdering i denne saken har en kommet til at oms\u00f8kte n\u00e6ringsbygg ikke vil 1 v\u00e6re i konflikt med mulig framtidig tunnel, samtidig som det vil v\u00e6re tilstrekkelig med areal til firfeltsveg langs Hardangervegen dersom det skulle bli det foretrukne alternativet. Det er avgj\u00f8rende for Statens vegvesen at omr\u00e5det mellom oms\u00f8kt n\u00e6ringsbygg og fv 587 Hardangervegen, over 25 m fra veggliv til vegkant, er vist uber\u00f8rt av tiltak. Vestland Fylkeskommune uttaler den 06.07.2023 at en er negativ til at det dispenseres grunnet hensynet til trafikksikkerheten p\u00e5 stedet. Det er uheldig med tre avkj\u00f8rsler s\u00e5 tett hverandre. Det vises til byr\u00e5dssak 2017/04485-3, hvor det presiseres at fagetaten har v\u00e6rt skeptisk til \u00e5 etablere virksomhet som skaper mye varetransport og kundetrafikk n\u00e6r boligfeltet. Slik avkj\u00f8rsel 1 og 2 er tegnet inn i situasjonsplanen, er det ikke tilfredsstillende svingradius mot nordvest. Avkj\u00f8rsel 3 er sv\u00e6rt utflytende. Bredden p\u00e5 avkj\u00f8rselen m\u00e5 reduseres, og avkj\u00f8rselen m\u00e5 komme mer vinkelrett p\u00e5 fylkesvegen. Siktkrav til avkj\u00f8rselen og for kj\u00f8rende p\u00e5 veien m\u00e5 v\u00e6re oppfylt. En kan ikke se fra tegningene om parkeringsplassene kommer innenfor sikringssonen mot fylkesvegen som er p\u00e5 2,5 m. Denne skal holdes fri for faremoment, og det kan ikke etableres parkeringsplasser her. Det m\u00e5 ogs\u00e5 sikres at det ikke etableres parkeringsplasser som kan v\u00e6re til hinder for sikten mot nordvest i avkj\u00f8rsel og i kurven p\u00e5 fylkesvegen. Det har tidligere v\u00e6rt en sak knyttet til siktforholdene p\u00e5 eiendommen grunnet brakker i siktsonen, (fylkeskommunens referanse 2022/50976-2). Klagers anf\u00f8rsler: Klage fra Ing. Asbj\u00f8rn Danielsen presenterer flere endringer i tiltaket for \u00e5 im\u00f8teg\u00e5 avslaget. Det anf\u00f8res at tiltaket ikke kommer i konflikt med b\u00e5ndleggingssonen for gjennomf\u00f8ring av E16/E39 da eiendommen best\u00e5r av gamle steinmasser, som gj\u00f8r at tiltaket ikke vil medf\u00f8re sprengning. At veien vil g\u00e5 i tunnel og at tiltaket derfor ikke vil komme i direkte konflikt med veianlegget samt at det etter klagers vurdering framst\u00e5r lite sannsynlig at et eventuelt bygg p\u00e5 eiendommen m\u00e5 rives i forbindelse med gjennomf\u00f8ring av veiprosjektet. Det g\u00e5r frem av vegvesenets uttalelse at tiltaket er uheldig med tanke p\u00e5 en alternativ vurdering for fremtidig ringveg \u00f8st. Dette oppleves som et f\u00f8re var, og er et utenforliggende hensyn. En vil ta kontakt med Statens Vegvesen for et m\u00f8te om saken. Det er sv\u00e6rt viktig for tiltakshaver at saken f\u00e5r en konkret vurdering av om akkurat dette tiltaket kommer i konflikt med b\u00e5ndleggingssonen, og hva som eventuelt kunne fjerne/redusere en konflikt. Oppholdet med avslag og klagebehandling i saken har allerede medf\u00f8rt at 10 personer er blitt permittert. Det er sv\u00e6rt usikre og vanskelige tider i byggebransjen, og stort behov for tiltak som kan igangsettes. Det vises til klagene i sin helhet. Klager har v\u00e6rt i dialog med Statens vegvesen, som har gitt en ny uttalelse hvor en ikke er negative til tiltaket. Det anf\u00f8res at tiltaket ikke er avhengig av dispensasjon fra b\u00e5ndleggingssonen i KDP \u00a7 3.2. Subsidi\u00e6rt s\u00f8kes det om dispensasjon. Det er god plass til eventuell utvidelse av/ny E39 i dagl\u00f8sning, og til gjennomf\u00f8ring av n\u00f8dvendige anleggsarbeider, uten at det vil komme i konflikt med oms\u00f8kte tiltak eller eiendommen som s\u00e5dan. Det skal ikke etableres tiltak mellom oms\u00f8kte bygning og fv. 587. Det ble opprinnelig s\u00f8kt om tre avkj\u00f8rsler, som det ble gitt avslag til. Dette er endret, slik at det n\u00e5 s\u00f8kes om to avkj\u00f8rsler i tr\u00e5d med gjeldende reguleringsplan. Det foresl\u00e5s vilk\u00e5r for at tiltaket skal aksepteres. I m\u00f8tet som ble avhold med Statens Vegvesen ytret de bekymring for areal med st\u00f8yf\u00f8lsomt bruksform\u00e5l (kontorlokaler) som l\u00e5 vendt mot dagens fylkesvei 587. Begrunnelsen for dette var at en eventuell fremtidig utvidelse av denne veien i dagl\u00f8sning, ville f\u00f8re til et \u00f8kt st\u00f8yniv\u00e5 for bygget. Med bakgrunn i dette har tiltakshaver besluttet \u00e5 endre bruken av mesaninene fra kontor til lager. Det vises til den supplerende informasjonen i sin helhet. Fagetatens vurdering og anbefaling: Plan- og bygningsetaten som fagetat anbefaler at vedtaket opprettholdes. 2 Det er ikke s\u00f8kt om dispensasjon fra b\u00e5ndleggingssonen i kommunedelplanen, og dette er til hinder for \u00e5 gi tillatelse til tiltaket. Videre vises det til at s\u00f8knaden er forelagt Statens Vegvesen. Vegvesenet skal gjennomf\u00f8re veianlegget som sonen gjelder, og de stiller seg negativ til gjennomf\u00f8ring av tiltak p\u00e5 eiendommen av hensyn til framtidig utbygging av veianlegget. Fagetaten tar klagers merknader til orientering, men disse er ikke egnet til \u00e5 endre oppfatningen av tiltaket. Det legges avgj\u00f8rende vekt p\u00e5 Statens Vegvesen sin uttalelse. En legger vegvesenets vurdering til grunn n\u00e5r det gjelder hvorvidt tiltaket strider med form\u00e5let bak b\u00e5ndleggingssonen. Videre opplyses det at eiendommen rent faktisk er omfattet av sonen, og at dette fremg\u00e5r tydelig av kommunens kartl\u00f8sninger. Fagetaten opprettholder vurderingen om at det ikke er grunnlag for \u00e5 dispensere fra reguleringsplan nr. 63050000 arealkart vedr\u00f8rende antall og plassering av avkj\u00f8rsler, samt byggegrense mot vei, jf. pbl. \u00a7 19-2. Klager fremmer at tiltaket vil omprosjekteres slik at det ikke lengre er behov for \u00e5 etablere en tredje avkj\u00f8rsel. Det er levert revidert situasjonsplan som vedlegg. Fagetaten behandler ikke eventuelle endringer i klageomgangen, og endringene er ikke forelagt veimyndigheten. Til sp\u00f8rsm\u00e5let om dispensasjon fra byggegrense langs vei opplyser klager om at det er utarbeidet et nytt tegningsgrunnlag som viser plasseringen av parkeringsplasser innenfor byggegrensen langs fylkesvei med bedre detaljering. Det anf\u00f8res at vilk\u00e5rene for \u00e5 dispensere er oppfylt. Tegningsgrunnlager er ikke forelagt veimyndigheten for fornyet uttalelse om forholdet. Fagetaten har ikke behandlet endringene i klageomgangen. Det bemerkes at klage fra Harris Advokatkontor datert 06.10.2023 kan forst\u00e5s som en s\u00f8knad om dispensasjon fra KDP for E16/E39 \u00a7 3.2 vedr. b\u00e5ndleggingssone. Det framg\u00e5r imidlertid ikke entydig at klagen ogs\u00e5 inneb\u00e6rer en dispensasjonss\u00f8knad. Dersom klagen skal behandles som s\u00f8knad om dispensasjon m\u00e5 dette forholdet avklares. Ved en eventuell dispensasjonsbehandling m\u00e5 denne legges fram for ber\u00f8rte myndigheter samt varsles for naboene. Avslutningsvis kommenterer fagetaten at en kan v\u00e6re positiv til at det dispenseres fra byggegrense mot vassdrag p\u00e5 de vilk\u00e5r som Bymilj\u00f8etaten oppstiller. Det vises ellers til fagetatens notat datert 10.10.2023 i sin helhet. Byr\u00e5dens vurdering og konklusjon: Byr\u00e5den har vurdert klagen og den nye informasjonen i saken og er kommet til at klagen kan tas til f\u00f8lge. Etter byr\u00e5dens vurdering er det grunnlag for \u00e5 dispensere fra b\u00e5ndleggingssonen i kommunedelplanen (KDP). Det fremg\u00e5r av KDP \u00a7 \u00a7 3.2 at: \u00abSone for b\u00e5ndlegging i p\u00e5vente av vedtak etter plan- og bygningsloven (\u00a7 11-8 d) Form\u00e5let med b\u00e5ndleggingen er \u00e5 sikre areal for fremtidig E16/E39 med tilh\u00f8rende veganlegg. Innenfor b\u00e5ndleggingssonen H710 er det ikke tillatt \u00e5 iverksettes tiltak som er i strid med form\u00e5let\u00bb. Det fremg\u00e5r av pbl. \u00a7 19-2 andre ledd at: \u00abDispensasjon kan ikke gis dersom hensynene bak bestemmelsen det dispenseres fra, hensynene i lovens form\u00e5lsbestemmelse eller nasjonale eller regionale interesser, blir vesentlig tilsidesatt. Fordelene ved \u00e5 gi dispensasjon skal v\u00e6re klart st\u00f8rre enn ulempene\u00bb. Som det fremg\u00e5r av bestemmelsen, er form\u00e5let med den \u00e5 sikre areal for fremtidig E16/E39 med tilh\u00f8rende anlegg. Byr\u00e5den er av den oppfatning at dette hensynet ikke blir \u00abvesentlig tilsidesatt\u00bb, jf. pbl. \u00a7 19-2. I denne vurderingen legges det avgj\u00f8rende vekt p\u00e5 at Statens Vegvesen har uttalt at tiltaket ikke kommer i konflikt med mulig framtidig tunnel, samtidig som det vil v\u00e6re tilstrekkelig med areal til firfeltsveg langs Hardangervegen dersom det skulle bli 3 det foretrukne alternativet. Det er likevel sentralt for vegvesenet at det ikke kommer tiltak mellom det oms\u00f8kte bygget og fv. 587. Dette stilles derfor som et vilk\u00e5r i tillatelsen. Byr\u00e5den er videre av den oppfatning at fordelene med \u00e5 dispensere er \u00abklart st\u00f8rre enn ulempene\u00bb, jf. pbl. \u00a7 19-2. Som f\u00f8lge av Statens Vegvesen sin positive uttalelse kan ikke byr\u00e5den se at det foreligger noen ulemper med \u00e5 dispensere. Fordelene er at eiendommen kan bebygges i henhold til reguleringsform\u00e5let industri/lager og at det kan oppf\u00f8res bygning i tr\u00e5d med arealform\u00e5let i planen. Etter byr\u00e5dens vurdering er det ogs\u00e5 grunnlag for \u00e5 dispensere fra reguleringsplan nr. 63050000 om plassering av avkj\u00f8rsler. I klageomgangen er antall oms\u00f8kte avkj\u00f8rsler redusert fra 3 til 2 (revidert situasjonsplan i vedlegg: Vedlegg 3a.pdf). Antall avkj\u00f8rsler er dermed i tr\u00e5d med planen. Avkj\u00f8rsel beskrevet som A2 i situasjonsplanen er oms\u00f8kt etablert i strid med plankartet, og dette krever dispensasjon. Etter byr\u00e5dens vurdering er det grunnlag for \u00e5 dispensere, jf. pbl. \u00a7 19-2. Hovedform\u00e5let med \u00e5 regulere plassering og antall avkj\u00f8rsler er trafikksikkerhet og trafikkavvikling. Byr\u00e5den kan ikke se at dette hensynet blir \u00abvesentlig tilsidesatt\u00bb ved at det dispenseres, jf. pbl. \u00a7 19-2. Ved at antallet avkj\u00f8rsler er redusert (avkj\u00f8rsel 3 er tatt bort) til det regulerte antallet er det mindre fare for trafikkfarlige situasjoner. Vestland fylkeskommune skrev i sin uttalelse at avkj\u00f8rsel 1 og 2 ikke har tilfredsstillende svingradius mot vest. Det opplyses at tiltakshaver i den reviderte situasjonsplanen har fors\u00f8kt \u00e5 im\u00f8tekomme det fylkeskommunen peker p\u00e5. Avkj\u00f8rselen er smalnet inn og f\u00f8rt mer vinkelrett p\u00e5 fylkesveien. Videre vises det til at det er f\u00e5 andre avkj\u00f8rsler i n\u00e6rheten av den oms\u00f8kte, slik at en ikke f\u00e5r en situasjon med mange avkj\u00f8rsler tett p\u00e5 hverandre. Bildet under til venstre viser den opprinnelige situasjonsplanen, og bildet til h\u00f8yre viser den reviderte. Byr\u00e5den mener videre at fordelene med \u00e5 dispensere for plassering av avkj\u00f8rsel A2 ogs\u00e5 \u00abklart st\u00f8rre enn ulempene\u00bb, jf. pbl. \u00a7 19-2. Ulempene med \u00e5 dispensere er at en g\u00e5r bort fra plasseringen av den regulerte avkj\u00f8rselen, som har v\u00e6rt gjennom en grundig prosess. Fordelene med \u00e5 dispensere er at eiendommen kan bebygges i henhold til reguleringsform\u00e5let industri/lager og at det kan oppf\u00f8res bygning i tr\u00e5d med arealform\u00e5let i planen. Det f\u00f8lger av reguleringsplanen \u00a7 2.5.1 at \u00abDetaljplan for offentlig vegareal, avkj\u00f8rsler og fortau skal v\u00e6re godkjent av rette vegmyndighet f\u00f8r det kan gis igangsettingstillatelse. Detaljplan for vei skal omfatte veilysplan og plan for overvannsh\u00e5ndtering\u00bb. Det stilles som f\u00f8lge av denne bestemmelsen vilk\u00e5r om at den reviderte situasjonsplanen med avkj\u00f8rsler godkjennes av Vestland Fylkeskommune f\u00f8r det kan gis igangsettingstillatelse. Tiltakshaver m/ representanter har selv ansvaret og risiko for \u00e5 f\u00e5 slik godkjenning. Tiltaket er ogs\u00e5 avhengig av dispensasjon fra KPA 2018 \u00a7 6.2 om byggegrense mot vassdrag. Byr\u00e5den mener det er grunnlag for \u00e5 dispensere, jf. pbl. \u00a7 19-2, da hensynene bak 4 bestemmelsen ikke blir \u00abvesentlig tilsidesatt\u00bb og fordelene med \u00e5 dispensere er \u00abklart st\u00f8rre enn ulempene\u00bb. I vurderingen legges det vekt p\u00e5 at Bymilj\u00f8etaten som naturfaglig myndighet ikke frar\u00e5der dispensasjon. Siden det ikke er registrert viktige verdier for friluftsliv eller naturmangfold vil tiltaket ha begrensede negative konsekvenser. Bekken som renner over tomten er relativt liten, men det er viktig at den holdes \u00e5pen slik s\u00f8knaden viser. Ulempene med \u00e5 dispensere fremst\u00e5r \u00e5 v\u00e6re begrensede. Fordelene er at eiendommen kan bebygges i henhold til arealform\u00e5let i plan. Byr\u00e5den finner grunn til \u00e5 stille vilk\u00e5r om at forutsetningene Bymilj\u00f8etaten p\u00e5peker m\u00e5 innfris. Disse er; at bekken holdes \u00e5pen, at det m\u00e5 reetableres kantvegetasjon langs bekken og p\u00e5 andre naturarealer som ikke skal bebygges, samt at fremmede arter m\u00e5 h\u00e5ndteres forskriftsmessig. S\u00f8ker opplyser den 06.12.2023 at parkeringsplassene ligger utenfor sikringssonen mot fylkesvei. Det er ogs\u00e5 opplyst at helning p\u00e5 sikkerhetssonen skal holdes under 25 % slik at det ikke er behov for ytterligere tiltak i henhold til N101. Byr\u00e5den mener uansett at mur og parkeringsplassene er avhengig av dispensasjon fra byggegrense mot fylkesvei p\u00e5 15 m fra veimidte, og er kommet til at det er grunnlag for \u00e5 dispensere, jf. pbl. \u00a7 19-2. Byggegrensen skal sikre at det er nok areal til veivedlikehold og eventuelle utvidelser. Etter byr\u00e5dens oppfatning vil ikke disse hensynene bli \u00abvesentlig tilsidesatt\u00bb ved at det dispenseres. Det taler mot \u00e5 dispensere at Vestland Fylkeskommune har uttalt seg negativt. Byr\u00e5den legger vekt p\u00e5 at tiltakene ligger utenfor sikringssonen til fylkesveien. Videre legges det til grunn at det ikke er tale om en slik h\u00f8ydeforskjell mellom parkeringsplassene og fylkesveien at det vil skape trafikkfarlige situasjoner. Byr\u00e5den er ogs\u00e5 av den oppfatning at fordelene med \u00e5 dispensere er \u00abklart st\u00f8rre enn ulempene\u00bb, jf. pbl. \u00a7 19-2. Vestland Fylkeskommune peker p\u00e5 ulemper med parkeringsplassene, som klager mener er im\u00f8teg\u00e5tt i klageomgangen. Videre legges det vekt p\u00e5 at tiltakene ligger utenfor sikringssonen til fylkesveien. Fordelene med \u00e5 dispensere er at eiendommen kan utvikles i tr\u00e5d med reguleringsplanen. Form\u00e5lsbestemmelsen i pbl. \u00a7 1-1 viser at pbl. skal fremme b\u00e6rekraftig utvikling, sikre medvirkning, vurdere virkninger for milj\u00f8 og samfunn samt sikre \u00e5penhet. Etter gjennomgangen av dispensasjonsvurderingene, kan ikke byr\u00e5den se at hensynene som form\u00e5lsparagrafen skal ivareta blir vesentlig tilsidesatt. Byr\u00e5den er etter dette kommet til at de rettslige vilk\u00e5rene for \u00e5 dispensere er oppfylt, jf. pbl. \u00a7 19-2, andre ledd. Etter pbl. \u00a7 19-2, f\u00f8rste ledd er det da opp til forvaltningens frie skj\u00f8nn om det skal dispenseres, jf. formuleringen om at kommunen \u00abkan\u00bb gi varig eller midlertidig dispensasjon. I dette tilfellet er byr\u00e5den av den oppfatning at det kan gis dispensasjon. Etter byr\u00e5dens vurdering innehar bygningen tilfredsstillende visuelle kvaliteter, sett hen til sin funksjon som lager, jf. pbl. \u00a7 29-2. Avslutningsvis bemerkes det at klager har foresl\u00e5tt et vilk\u00e5r om at kontorene i bygningen tas ut og erstattes med lager. Dette har sin bakgrunn i at Statens Vegvesen stilte seg negative til kontorene som f\u00f8lge av st\u00f8y. Byr\u00e5den stiller vilk\u00e5r om dette. Byr\u00e5den tar klagen til f\u00f8lge. Vedtakskompetanse: Byr\u00e5d for byutvikling har generell myndighet til \u00e5 fatte beslutninger som ikke er av prinsipiell betydning, jf. byr\u00e5dssak 1282/23. Alle beslutninger som er av prinsipiell betydning legges frem for byr\u00e5det. 5 Byr\u00e5d for byutvikling fatter f\u00f8lgende vedtak: 1) Med hjemmel i forvaltningsloven \u00a7 33 andre ledd oppheves Plan- og bygningsetatens vedtak datert 01.09.2023. 2) Med hjemmel i Plan- og bygningsloven \u00a7 19-2 innvilges dispensasjon fra KPA 2018 \u00a7 6.2 om byggegrense mot vassdrag, b\u00e5ndleggingssonen i kommunedelplanen, reguleringsplan nr. 63050000 arealkart for plassering av avkj\u00f8rsler, samt byggegrense mot vei p\u00e5 f\u00f8lgende vilk\u00e5r: a. Det skal ikke komme tiltak mellom det oms\u00f8kte bygget og fv. 587. b. Den reviderte situasjonsplanen med avkj\u00f8rsler m\u00e5 godkjennes av Vestland Fylkeskommune f\u00f8r det kan gis igangsettingstillatelse. c. Bekken skal holdes \u00e5pen. d. Det m\u00e5 f\u00e5 reetableres kantvegetasjon langs bekken og p\u00e5 andre naturarealer som ikke skal bebygges. e. Fremmede arter m\u00e5 h\u00e5ndteres forskriftsmessig. f. De to kontorene i bygget erstattes med lager, og oppdaterte tegninger m\u00e5 sendes inn f\u00f8r det kan gis igangsettingstillatelse. 3) I medhold av plan- og bygningsloven \u00a7\u00a7 20-1 og 21-4 gis det rammetillatelse til oms\u00f8kte tiltak. 4) Det overlates til Plan- og bygningsetaten \u00e5 utferdige den endelige rammetillatelsen, med en vurdering av ytterligere n\u00f8dvendige vilk\u00e5r. 5) Klagen tas til f\u00f8lge. Dato: 4. februar 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: 1) Fagetatens notat datert 10.10.2023 med f\u00f8lgende vedlegg: 1. Oversiktskart 2. Oversiktsfoto 3. Situasjonsplan 4. Vedtak datert 01.09.2023 5. Fristavbrytende klage fra Ing. Asbj\u00f8rn Danielsen datert 22.09.2023 6. Fristavbrytende klage fra Harris Advokatfirma datert 22.09.2023 7. Klage fra Harris Advokatfirma datert 06.10.2023 8. Klage fra Ing. Asbj\u00f8rn Danielsen datert 22.09.2023 9. Dispensasjonss\u00f8knader 10. Uttale fra Bymilj\u00f8etaten datert 02.08.2023 11. Uttale fra Statens Vegvesen datert 31.08.2023 12. Uttale fra Vestland Fylkeskommune datert 06.07.2023 13. Tegninger 2) Supplerende informasjon: 1. EDOCS-#2835087-v1-Anmodning_om_tillatelse_p\u00e5_vilk\u00e5r_.pdf 2. Vedlegg 1.pdf 3. Vedlegg 2 (2).pdf 6 4. Vedlegg 3a.pdf 5. Vedlegg 3b (2).pdf 6. Vedlegg 4.pdf 7. Vedlegg 5.pdf 7 "
}