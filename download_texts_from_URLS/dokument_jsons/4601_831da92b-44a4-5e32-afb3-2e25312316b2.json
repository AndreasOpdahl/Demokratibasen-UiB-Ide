{
  "dokument_id": "831da92b-44a4-5e32-afb3-2e25312316b2",
  "doc_type": "case_attachment",
  "kommune": 4601,
  "tittel": "Fagnotat av 01.10.2024: Melkeplassen barnehage - totalrehabilitering (B0960). Behov for justering av investeringsramme",
  "url": "https://bergen.kommune.no/politikere-utvalg/api/fil/bk360/10608200/Fagnotat-av-01-10-2024-Melkeplassen-barnehage-totalrehabilitering-B0960-Behov-for-justering-av-investeringsramme",
  "tekst": " Etat for utbygging Til Fagnotat Seksjon for strategisk eiendomsforvaltning V\u00e5r referanse: 2024/95953-1 Saksbehandler: Rolf Helgesen Fra Dato: 16. oktober 2024 Etat for utbygging Fagnotat av 01.10.2024: Melkeplassen barnehage - totalrehabilitering (B0960). Behov for justering av investeringsramme Hva saken gjelder: Melkeplassen (tidligere Laksev\u00e5g) barnehage med G.nr. 154/ B.nr. 418 er en n\u00e6rbarnehage og drifter i dag med 53 barn. Barnehagen best\u00e5r av to hus, hovedhuset i Sverre Hjetlands vei og avdelingen p\u00e5 Solhaug. Det p\u00e5g\u00e5r totalrehabilitering av hovedbygget og uteomr\u00e5det. Etat for utbygging (EFU) varsler i denne sak, i tr\u00e5d med Bergen kommunes \u00f8konomireglement punkt 2.3c, behov for justering av investeringsramme for prosjektet. Figur 1 - Illustrasjonsbilde av bygget etter rehabiliteringen Prosjektbeskrivelse og omfang Bakgrunn Bygget ble oppf\u00f8rt som kaserne for tyske soldater i 1940 med totalt 802 m2 BTA, og ble omgjort til barnehage i 1949. Det har formell vernestatus i henhold til plan- og bygningsloven, og er omfattet av hensynsone Bevaring kulturmilj\u00f8 (H570) i gjeldende kommuneplan (KPA2018). I desember 2022, sak 351/22, fattet Bergen bystyre gjennomf\u00f8ringsvedtak for totalrehabiliteringen med total investeringsramme p\u00e5 70,4 mill., og styringsm\u00e5l p\u00e5 61,1 mill. Det ble samme m\u00e5ned innhentet tilbud p\u00e5 arbeidet. De innkomne tilbudene var alle over innvilget investeringsramme. Etat for utbygging m\u00e5tte med grunnlag i dette avlyse tilbudskonkurransen. Tilbudsunderlaget ble revidert med fors\u00f8k p\u00e5 \u00e5 redusere kostnadene, og ble sendt ut p\u00e5 ny runde februar 2023. Tilbudene som kom inn var fremdeles for h\u00f8ye i forhold til budsjett, men to av tilbudene var innenfor P85 og det ble besluttet \u00e5 skrive kontrakt med billigste tilbyder. Det ble samtidig besluttet \u00e5 \u00f8ke prosjektleders styringsm\u00e5l til 68,4 mill., med en gjenst\u00e5ende usikkerhetsavsetning p\u00e5 2 mill. Investeringsrammen p\u00e5 70,4 mill. ble holdt uendret. Etter oppstart av prosjektet har flere usikkerheter sl\u00e5tt inn samtidig som ikke identifiserte usikkerheter har dukket opp. Dette medf\u00f8rer en samlet prosjektkostnad over investeringsrammen: \u2022 Etter fjerning av gulv og kledning er det oppdaget fukt- og r\u00e5teskader som prosjektet har m\u00e5ttet utbedre. \u2022 Til tross for asbestkartlegging ble det funnet asbest i bygget. Arbeiderne som f\u00f8rst fjernet asbestplatene var for uerfarne til \u00e5 kjenne igjen at det var asbest, og deres behandling av platene medf\u00f8rte dessverre at st\u00f8vet spredte seg til hele bygget, og hele bygget m\u00e5tte asbestsaneres. \u2022 Dimensjonene p\u00e5 b\u00e6resystemet var mindre enn forutsatt, og det har v\u00e6rt behov for b\u00e5de ekstra brannsikring og forsterkning. Spesielt for forsterkning av vegg i kjeller medf\u00f8rte dette at det ikke kunne arbeides i etasjene over samtidig, noe som alene medf\u00f8rte ti ukers forsinkelse. \u2022 Gulvst\u00f8pen var vesentlig tykkere enn normalt, noe som medf\u00f8rte ekstra arbeid med fjerning. \u2022 Tillegg for forh\u00f8yning av murer som ikke var medtatt i underlaget. \u2022 Infrastruktur som ikke stemte med plassering i offentlig underlag (kabler, vanntilf\u00f8rsel). \u2022 \u00d8kte renteutgifter. Prosjektet er kalkulert med en betydelig lavere byggel\u00e5nsrente enn vi har i dag. Figur 2 - Uforutsette arbeider med forsterkning i grunnen. Bygget b\u00e6res her av midlertidige st\u00e5ls\u00f8yler mens vegger bygges Figur 3 - St\u00f8ping av nye kjellervegger Status og fremdriftsplan Prosjektet skulle opprinnelig overleveres h\u00f8sten 2024. Grunnet forsinkelsene er overlevering skj\u00f8vet til v\u00e5ren 2025. Fagetatens vurdering og anbefaling Tilbudspris fra f\u00f8rste til andre utlysning er redusert med 5,6 mill., grunnet kuttene som da ble gjort. I tillegg har fagetaten underveis funnet ytterligere kutt p\u00e5 til sammen 1,5 mill. Fagetaten klarer ikke \u00e5 identifisere ytterligere kutt utover dette, og ber derfor om at totalrammen for prosjektet oppjusteres i henhold til ny prognose p\u00e5 80,3 mill. \u00d8konomi Gjennomf\u00f8ringsvedtak ble som nevnt vedtatt i desember 2022. Det ble da bevilget 70,4 mill. uten LPS, med forutsetning 15 mnd. byggetid og en byggel\u00e5nsrente p\u00e5 1,9 %. Forventet ferdigstillelse var stipulert til november 2024, med innflytting av barna januar 2025. I forbindelse med forprosjekt ble det utarbeidet kalkyle som estimerte total prosjektkostnad (P50) til 52,8 mill. Det ble gjennomf\u00f8rt usikkerhetsanalyse av kalkylen h\u00f8sten 2021 og resultatet av denne var at prosjektets totale budsjett burde settes til 67,5 mill. (P85). Dette ble prisjustert i forbindelse med gjennomf\u00f8ringsvedtaket. Prosjektet ble lyst ut p\u00e5 konkurranse 2. halv\u00e5r 2022. Det kom inn i alt \u00e5tte tilbud, der ingen var innenfor prosjektleders styringsm\u00e5l. Kun ett tilbud var innenfor P85, og konkurransen ble da avlyst. Det ble satt i gang arbeid for \u00e5 se p\u00e5 alternative l\u00f8sninger for \u00e5 redusere kostnadene. Tilbudsunderlaget ble justert og ny utlysning kunngjort. I tilbudsrunde nr. 2, 1. halv\u00e5r 2023, var fortsatt ingen tilbud innenfor prosjektleders styringsm\u00e5l, men fire tilbydere var innenfor P85. Beregnet besparelse etter tilbudsrunde nr. 2 var ca. 5,6 mill. Med dette tilbudet var prognosen p\u00e5 totalt kr. 68 380 579 av gjeldende ramme p\u00e5 kr. 70 408 000, og kontrakt ble inng\u00e5tt. I etterkant har endringer, forlengelse, pris\u00f8kning og \u00f8kt sats for byggel\u00e5nsrenter medf\u00f8rt behov for \u00f8kning av kostnadsrammen. Prognose for overskridelse utover vedtatt ramme er 9,9 mill. Budsjettpost / Tidligere \u00e5rs Budsjettert per \u00e5r Innarbeidet i H\u00d8P 2025-28 Sum prosjektnr budsjett 2024 2025 Prognose BUD867 / B0960 27,5 39,1 13,7 80,3 Vedtatt i H\u00d8P 2024-27 27,5 32,9 10,0 70,4 Endring 9,9 Fagetatens anbefaling: 1. Prosjektet Melkeplassen barnehage \u2013 totalrehabilitering (B0960) gjennomf\u00f8res med en oppdatert kostnadsramme p\u00e5 80,3 mill. 2. Kostnads\u00f8kningen p\u00e5 9,9 mill. innarbeides i H\u00d8P 2025-28. Med hilsen Etat for utbygging Willy-Andre Gjesdal Rolf Helgesen Direkt\u00f8r Prosjektleder Dokumentet er godkjent elektronisk. Vedlegg: Kostnadsskjema "
}