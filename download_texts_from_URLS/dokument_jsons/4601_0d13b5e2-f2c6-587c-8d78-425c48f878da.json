{
  "dokument_id": "0d13b5e2-f2c6-587c-8d78-425c48f878da",
  "doc_type": "case_presentation",
  "kommune": 4601,
  "tittel": "Fana,  Gnr. 40,  Bnr. 531 mfl.,  Hjortevegen (planID 65700000). Sluttbehandling av detaljregulering",
  "url": "https://bergen.kommune.no/politikere-utvalg/api/fil/bk360/10507487/Framstilling-Fana-Gnr-40-Bnr-531-mfl-Hjortevegen-planID-65700000-Sluttbehandling-av-detaljregulering",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2022/56614-32 Fana, Gnr. 40, Bnr. 531 mfl., Hjortevegen (planID 65700000). Sluttbehandling av detaljregulering Hva saken gjelder: Multiconsult Norge AS foresl\u00e5r p\u00e5 vegne av Webu 2 AS detaljregulering for et omr\u00e5de p\u00e5 Skjold i Fana bydel, 460 meter fra Skjold bybanestopp (figur 1). Intensjonen med planforslaget er \u00e5 legge til rette for \u00e5tte rekkehus i byfortettingssonen med tilh\u00f8rende uteoppholdsareal og parkeringskjeller. Planforslaget regulerer ogs\u00e5 gang- og sykkelveg for deler av den kommunale vegen Hjortevegen. Figur 1. Planomr\u00e5det Viktige tema i planprosessen har v\u00e6rt typologi, fotavtrykk, byggeh\u00f8yder, uteoppholdsareal, boligkvaliteter og tilpasning til str\u00f8kskarakter, samt trafikksikring og utbyggingsavtale for utbedring av Hjortevegen. Planforslagets hovedinnhold Planforslaget legger til rette for \u00e5tte boenheter i rekkehus p\u00e5 3,5 etasjer i felt BBB1 med parkeringskjeller under bygget (figur 2 og 3). Bygget har dermed mer enn 3 m\u00e5lbare plan og kan ikke klassifiseres som konsentrert sm\u00e5husbebyggelse p\u00e5 plankartet, som rekkehus gj\u00f8r. Boligene reguleres derfor til form\u00e5l blokkbebyggelse (felt BBB1). Det er sikret i bestemmelsene at det skal bygges rekkehus. For felt BBB1 er maksimalt tillatt grad av 1 utnytting 350%-BRA, som utgj\u00f8r maksimalt 1981 m2 BRA. Byggeh\u00f8yden er omtrent 12,5 meter over planert bakkeplan ved uteareal. Figur 2. Illustrasjonsplan Figur 3. Skisser av ny bebyggelse Uteoppholdsareal l\u00f8ses med private areal p\u00e5 markterrasser og inntrukne balkonger/takterrasser, og st\u00f8rre, gr\u00f8nne fellesarealer med lekeplass foran bygget. Bygging av ny gang- og sykkelveg og vegl\u00f8sning i Hjortevegen f\u00f8lger som et rekkef\u00f8lgekrav til planen. Tiltakene skal v\u00e6re opparbeidet eller sikret opparbeidet (gjennom utbyggingsavtale) f\u00f8r bebyggelse tas i bruk. Foresl\u00e5tt utbygging medf\u00f8rer riving av to eksisterende eneboliger med garasjer. I tillegg vil bygging av gang- og sykkelveg langs Hjortevegen kreve riving av uthus p\u00e5 gnr. 40 bnr. 533. Planforslaget er ikke omfattet av forskrift om konsekvensutredning. Overordnede f\u00f8ringer Omr\u00e5det er avsatt til byfortettingssone (sone 2) i kommuneplanens arealdel (KPA 2018, figur 4) og er regulert til eneboligbebyggelse i eldre reguleringsplan (planID 30350000). Plan- og bygningsetaten igangsatte i 2020 arbeid med en overordnet steds- og trafikkanalyse for Skjold. I prosessen ble det gjennomf\u00f8rt m\u00f8ter og befaringer med representanter fra naboer, skoler, barnehager i n\u00e6romr\u00e5det, samt offentlige h\u00f8ringsinstanser. Steds- og trafikkanalysen skal ligge til grunn for fremtidige detaljreguleringer p\u00e5 Skjold. I den overordnede stedsanalysen for Skjold er det anbefalt fire byggesoner basert p\u00e5 gangavstand til Skjold bybanestopp, tilpasset terrengniv\u00e5er og bygninger. Felt BBB1 ligger i sone B, som anbefales for lavblokker med innslag av blant annet rekkehus (figur 5). 2 Figur 4. Planomr\u00e5det og KPA 2028 Figur 5. Stedsanalysen for Skjold. Planomr\u00e5det markert i bl\u00e5tt Planprosess og medvirkning Oppstart av planarbeid ble kunngjort 31.01.2018. Planforslaget l\u00e5 ute til h\u00f8ring og offentlig ettersyn i perioden 29.06.2019-07.10.2019. Det ble mottatt fire private merknader og ni h\u00f8ringsuttalelser. I uttalelsene og merknadene ble det i hovedsak pekt p\u00e5 f\u00f8lgende: - Typologi, volum, fotavtrykk og arkitektonisk uttrykk i prosjektet m\u00e5 endres fra leilighetsbygg til rekkehus for at det i st\u00f8rre grad skal v\u00e6re tilpasset nabolaget. - Behov for trafikksikringstiltak for myke trafikanter i Hjortevegen. - Naboer kritiske til at den planlagte gang- og sykkelvegen vil g\u00e5 inn p\u00e5 eiendommer. - Behovet for en overordnet plan i Skjoldomr\u00e5det. - Parkeringsdekningen m\u00e5 \u00f8kes, og det anbefales \u00e5 planlegge felles anlegg for planforslagene i Hjortevegen-omr\u00e5det. - Behov for regulering av et forbedret veganlegg i fylkesveg Apeltunvegen. I perioden 19.04.2023-22.05.2023 ble det gjennomf\u00f8rt en felles begrenset h\u00f8ring sammen med naboplanen S\u00e6tervegen, (planID 66320000). Planforslaget ble sendt p\u00e5 ny begrenset h\u00f8ring i perioden 14.02.2024-07.03.2024. Endringer etter offentlig ettersyn og begrenset h\u00f8ring: - Bygningstypologien er endret fra leilighetsbygg til rekkehus, og planforslaget er redusert fra 15 til 8 boenheter. Flatt tak er endret til skr\u00e5tak med inntrukne private balkonger. - L\u00f8sningen for renovasjon er endret som f\u00f8lge av reduksjonen i antall boenheter. - Antall parkeringsplasser er \u00f8kt i tr\u00e5d med krav i KPA2018. - Regulering av gang- og sykkelveg langs deler av Hjortevegen med tilh\u00f8rende krav til opparbeiding og utbyggingsavtale - Utvidelse av plangrense. For mer detaljerte opplysninger om planprosess og medvirkning blir det vist til merknads- og endringsskjema og planbeskrivelsen. Fagetatens vurdering og anbefaling: Plan- og bygningsetaten (PBE) har utarbeidet et grundig fagnotat, som ligger ved saken. Under vil bare de viktigste vurderingene gjengis. For mer detaljerte opplysninger om PBE sine vurderinger blir det vist til fagnotatet i sin helhet. 3 Bokvalitet PBE er positive til at bygningstypologien har blitt endret fra leilighetsbygg til rekkehus. Et sentralt tema i planprosessen har v\u00e6rt fasadebredden p\u00e5 boenhetene, b\u00e5de for leilighetsbygget og rekkehusene. I fagnotatet til offentlig ettersyn presiserte PBE at fasadebredden p\u00e5 6,0 meter skulle legges til grunn for videre arbeid med planforslaget for leilighetsbygg. Prosjektet ble s\u00e5 endret til rekkehus med fasadebredde p\u00e5 4,09 meter. PBE har gitt tilbakemelding om at dersom etaten skal vurdere smalere fasadebredde enn 6 meter, m\u00e5 dette kompenseres med andre kvaliteter, eksempelvis h\u00f8y takh\u00f8yde. Figur 6. Planskisser av en boenhet Det foreliggende planforslaget har normal takh\u00f8yde, og med en fasadebredde p\u00e5 4,09 meter har 3 av 4 soverom en smalere bredde enn 2 meter. PBE st\u00e5r derfor fast ved sin vurdering om at de ikke kan akseptere foresl\u00e5tt fasadebredde. For \u00e5 sikre god og varig boligkvalitet m\u00e5 antall boenheter reduseres fra 8 til 6 boenheter, slik at fasadebredden kan \u00f8kes til 5,5 meter. PBE foresl\u00e5r at bestemmelse \u00a7 3.1.3.a endres fra: Innenfor felt BBB1 skal det etableres rekkehus med maksimalt 8 boenheter til: Innenfor felt BBB1 skal det etableres rekkehus med maksimalt 6 boenheter. Arkitektur/estetikk Det er arbeidet mye med typologi, byggeh\u00f8yder og tilpasning til str\u00f8kskarakter i l\u00f8pet av planprosessen. PBE har etter en del omarbeiding av prosjektet akseptert foresl\u00e5tt bebyggelse, herunder typologi, byggeh\u00f8yde og utforming av bebyggelsen. Det er landet et omforent grep p\u00e5 fasade og takform som, etter PBE sin vurdering sikrer tilpasning til str\u00f8kskarakter og terrengtilpasning. Det vises til at det i bestemmelsene (\u00a7 2.2) er sikret at materialvalg, proporsjoner og utforming fra str\u00f8ket skal gi nybygg lokal karakter. Videre er det sikret skr\u00e5tak og fasade med tre som hovedmateriale. Det er \u00e5pnet for solceller p\u00e5 m\u00f8net, og det er sikret at solcellene blir lagt i paneler som del av taktekkingen, slik at de ikke skal bygge opp over m\u00f8neh\u00f8yden. PBE vurderer at planforslaget i tilstrekkelig grad er tilpasset str\u00f8kskarakteren. 4 Naboforhold Utsiktsforholdene for naboene i nord\u00f8st, Dyrhaugen 25 og 27, vil bli noe endret. Takterrasser er foresl\u00e5tt plassert slik at det ikke vil bli innsynsproblematikk for de sistnevnte naboene. Vedlagte solstudie viser at det foresl\u00e5tte tiltaket vil gi endrede solforhold i form av morgenskygge p\u00e5 plassen foran garasjen p\u00e5 naboeiendommen i vest, Hjortevegen 10, i sommerm\u00e5nedene. Omr\u00e5det ligger i byfortettingssonen i KPA 2018, og etter PBE sin vurdering m\u00e5 det derfor aksepteres h\u00f8yere utnyttelse enn i dag. Uteoppholdsareal Rekkehusene er s\u00f8rvestvendt og plassert sentralt p\u00e5 tomten med uteoppholdsareal hovedsakelig p\u00e5 bakkeplan. Hver boenhet har private utearealer foran inngangspartiene, som markterrasser p\u00e5 baksiden av husene, og private takterrasser. Felles uteoppholdsareal er plassert foran og bak rekkehusene. PBE vurderer det som positivt at det er lagt opp til uteoppholdsareal utover KPA 2018 sitt minimumskrav og at det er lagt opp til fellesomr\u00e5der som legger til rette for samv\u00e6r og sambruk for beboerne. Trafikale forhold Kommunal veg Hjortevegen fungerer som gjennomfartsveg til Apeltunvegen, skoleveg og er en del av sykkelnettet i Sykkelstrategi for Bergen 2020-2030. I den overordnede trafikkanalysen for Skjold er det foresl\u00e5tt \u00e5 rydde opp i sikt i kryss og avkj\u00f8rsler, og avklare den fremtidige utformingen av Hjortevegen. Det er i trafikkanalysen foresl\u00e5tt to ulike alternative utforminger av Hjortevegen; (1) kollektivtras\u00e9 og ny sykkelveg eller (2) utvidelse av dagens fortau. Ingen av disse er lagt til grunn i foreliggende planforslag. I stedet har Plan- og bygningsetaten i samsvar med Bymilj\u00f8etaten foresl\u00e5tt en l\u00f8sning med fortau og ny gang- og sykkelveg. I reguleringsplanen er det foresl\u00e5tt 2,5 meter fortau langs s\u00f8rsiden, 6 meter veibredde, 0,5 meter til rabatt/rekkverk, og 3,5 meter gang- og sykkelveg langs nordsiden. Se figur under. Figur 7. Tverrsnitt av foresl\u00e5tt regulering av Hjortevegen Oppgraderingen er sikret gjennom rekkef\u00f8lgekrav og utbyggingsavtale med Bergen kommune. PBE er positiv til den foresl\u00e5tte l\u00f8sningen. Den foresl\u00e5tte oppgraderingen for kv. Hjortevegen f\u00f8rer til at vegen vil f\u00e5 et bredere tverrsnitt enn i dag. Dette vil kreve areal fra tilgrensende boligeiendommer, b\u00e5de permanent, og midlertidig i byggeperioden (figur 8). Det er lagt opp til minst mulig inngrep p\u00e5 eiendommene ved at gang- og sykkelvegen er lagt parallelt langs Hjortevegen hele veien, men utvidelsen forutsetter likevel at noe hageareal omdisponeres. Dette gjelder s\u00e6rlig Hjortevegen 16. Spar Skjoldtun vil f\u00e5 noe redusert parkeringsareal grunnet utvidelse av eksisterende fortau til 5 gang- og sykkelveg. Bygging av gang- og sykkelvegen medf\u00f8rer ogs\u00e5 at et uthus/h\u00f8nsehus i Hjortevegen 4 m\u00e5 rives eller flyttes. Det p\u00e5g\u00e5r et planarbeid for blant annet denne eiendommen (Hjortevegen 4-6, planID 70090000). Figur 8. Plankart og tilgrensende eiendommer Ny gang- og sykkelveg f\u00e5r ogs\u00e5 betydning for byggegrenser langs vegen etter vegloven, for de eiendommene som ikke er regulert. N\u00e5r det etableres ny gang- og sykkelveg blir det 15- meters byggegrense fra senter gang- og sykkelveg, mens det i dag er 15 meter fra senter veg. Byggegrensen vil dermed g\u00e5 lenger inn p\u00e5 de tilgrensende uregulerte eiendommene. PBE sin helhetlige vurdering er at oppgraderingene vil \u00f8ke trafikksikringen i Hjortevegen og legge til rette for g\u00e5ende og syklende. Parkering Det er foresl\u00e5tt felles parkeringskjeller for bil og sykkel for beboere i felt BBB1. Det er sikret parkeringsdekning for bil p\u00e5 minimum 0,6 til maksimum 1 plass per 100 m2 BRA, som tilsvarer 9-14 parkeringsplasser. I skisse av parkeringskjeller er det vist 10 plasser, hvorav 2 er HC-plasser, dette inkluderer gjesteparkering. Forslagsstiller er positiv til den foresl\u00e5tte parkeringsdekningen og vurderer at planomr\u00e5det t\u00e5ler lavere parkeringsdekning for bil p\u00e5 grunn av n\u00e6rhet til sykkelvegnett og bybanen. PBE vurderer parkeringsdekning for sykkel og bil til \u00e5 v\u00e6re tilfredsstillende for antatt beboergruppe. Naturmangfold PBE har vurdert planforslaget opp mot prinsippene i naturmangfoldloven, jf. \u00a7 7, jf. \u00a7\u00a7 8 til 12. Det er utarbeidet en egen naturmangfoldvurdering, som er vedlagt saken. Planomr\u00e5det best\u00e5r i hovedsak av bebygde eiendommer med hageanlegg. I den bratte skr\u00e5ningen lengst \u00f8st p\u00e5 tomtene er det et gr\u00f8nt belte av tr\u00e6r, som utgj\u00f8r et funksjonsomr\u00e5de for fugler, deriblant selje, rogn, hassel og bj\u00f8rk. En stor or m\u00e5 fjernes for \u00e5 etablere innkj\u00f8ring til parkeringskjeller. Det er ikke registrert r\u00f8dlistede arter i tiltaksomr\u00e5det, men en del fremmede arter. PBE viser til at planforslaget i hovedsak skal bruke allerede bygde arealer og hageanlegg, og det er ikke funnet r\u00f8dlistede arter i planomr\u00e5det. PBE vurderer at prinsippene i naturmangfoldloven \u00a7\u00a7 8 til 12 er tilstrekkelig fulgt opp i planarbeidet. 6 Konklusjon Plan- og bygningsetaten anbefaler f\u00f8lgende vedtak: 1. Med heimel i plan- og bygningsloven \u00a7\u00a7 12-12, jf. 12-11, vedtar ein f\u00f8lgjande forslag til detaljregulering a. Fana, Gnr. 40, Bnr. 531 mfl., Hjortevegen, arealplan-ID 65700000 vist p\u00e5 plankart, sist datert 30.04.2024 b. Tilh\u00f8yrande f\u00f8resegner, sist datert 15.05.2024 2. Med f\u00f8lgjande endringar: a. F\u00f8resegn 3.1.3.a. m\u00e5 endrast til: Innenfor felt BBB1 skal det etableres rekkehus med maksimalt 6 boenheter. F\u00f8r kunngjering m\u00e5 f\u00f8resegner rettast i samsvar med vedtaket til bystyret. \u00d8konomiske konsekvenser: Vedtak av reguleringsplanen har ingen direkte \u00f8konomiske konsekvenser. Byr\u00e5dets vurdering og anbefaling/konklusjon: Byr\u00e5det er positiv til planforslaget sitt hovedgrep og hovedform\u00e5l og anser omr\u00e5det til \u00e5 v\u00e6re godt egnet til fortetting. Planomr\u00e5det ligger i n\u00e6rheten av bybanestopp, i kort sykkelavstand til bydelssenter og i gangavstand til viktige m\u00e5lpunkt i hverdagen som skole, barnehage, idrett og dagligvarebutikk. Behovet for flere boliger i Bergen er stort, og byr\u00e5det har derfor i sin politiske plattform forpliktet seg til \u00e5 jobbe for regulering og bygging av flere boliger. Byr\u00e5det er s\u00e6rlig opptatt av \u00e5 legge til rette for familieboliger og \u00e5 utvikle gode boligmilj\u00f8 i alle bydelene. Byr\u00e5det stiller seg i hovedsak bak plan- og bygningsetaten sine vurderinger, men vil kommentere noen forhold utdypende. Bokvalitet Byr\u00e5det er opptatt av at boligene som blir bygget i Bergen skal ha gode kvaliteter, b\u00e5de inne i og utenfor boligen. Det er ogs\u00e5 viktig at boligene f\u00e5r en utforming som gj\u00f8r de attraktive for barnefamilier og at det blir mulig for disse familiene \u00e5 bli boende der over lengre tid. Plan- og bygningsetaten har anbefalt \u00e5 redusere antall boenheter for \u00e5 gi rekkehusene st\u00f8rre bredde og dermed bedre og varige bokvaliteter. Forslagsstiller argumenterer p\u00e5 sin side med at de \u00e5tte enhetene allerede er p\u00e5 ca. 155 m2, som er stort nok til \u00e5 romme de fleste barnefamilier over en lang tid i livet. Dersom antallet reduseres ned fra \u00e5tte til seks boenheter, s\u00e5 blir boligene dyrere og kan bli utilgjengelig for mange kj\u00f8pergrupper. Byr\u00e5det kan v\u00e6re enige med PBE om at foresl\u00e5tte fasadebredder er noe smale, og ser at dette p\u00e5virker bokvaliteten inne i boligene. Samtidig har forslagsstiller redegjort godt for utformingen av rekkehusene, og gjennom sitt notat (vedlegg), vist at det vil v\u00e6re mulig \u00e5 innrede boligen p\u00e5 en hensiktsmessig m\u00e5te. Det vises ogs\u00e5 til at alle boligene f\u00e5r godt med lysinnslipp og utsyn mot uteomr\u00e5dene, samt privat markterrasse og balkong/privat takterrasse i del av loftsetasjen. Byr\u00e5det mener det er positivt at det n\u00e5 foresl\u00e5s rekkehus i et omr\u00e5de som er preget av flere etablerte og planlagte blokkprosjekter. Dette gj\u00f8r foresl\u00e5tt bebyggelse mer stedstilpasset, og mer attraktiv for barnefamilier. Byr\u00e5det vurderer at foresl\u00e5tt rekkehusprosjekt innehar tilstrekkelige kvaliteter som veier opp for at fasadebreddene er noe smale. P\u00e5 denne bakgrunn st\u00f8ttes ikke anbefalingen fra Plan- og bygningsetaten om \u00e5 redusere antall boenheter. 7 Arkitektur/estetikk Byr\u00e5det \u00f8nsker \u00e5 skape en vakker by, der det blir lagt vekt p\u00e5 kulturhistorisk og stedstilpasset arkitektur som tar vare p\u00e5 Bergens s\u00e6rpreg. Det er i bestemmelsene (\u00a7 3.1.3.f) sikret at bygg skal utformes med fasader i tre som hovedmateriale, samt at ny bebyggelse skal ha skr\u00e5tak (\u00a7 3.1.3.d). Elementer fra str\u00f8ket skal brukes for \u00e5 gi lokal karakter, f.eks. i materialvalg, proporsjoner og utforming (\u00a7 2.2). Etter byr\u00e5dets vurdering s\u00e5 vil de foresl\u00e5tte bestemmelsene bidra til at ny bebyggelse tilpasses nabolaget og eksisterende trehusbebyggelse i omr\u00e5det. Trafikale forhold Den kommunale vegen Hjortevegen ligger mellom to hovedveger (Fanavegen og Apeltunvegen) og har derfor en del gjennomgangstrafikk i tillegg til \u00e5 v\u00e6re skoleveg. Byr\u00e5det er opptatt av at barn og unge skal ha en god og trafikksikker veg til skole og fritidsaktiviteter, og er kjent med at beboere i omr\u00e5det er bekymret for trafikksikkerheten til g\u00e5ende og syklende. Det er i planforslaget lagt opp til en st\u00f8rre opprusting av deler av Hjortevegen, med ny gang- og sykkelveg og nye kryssl\u00f8sninger. Det er stilt rekkef\u00f8lgekrav til at tiltakene enten skal opparbeides eller v\u00e6re sikret opparbeidet gjennom en utbyggingsavtale. Byr\u00e5det er positive til at det gj\u00f8res trafikksikkerhetstiltak langs Hjortevegen, men ser at l\u00f8sningen medf\u00f8rer ulemper for flere eiendommer. Foreliggende planforslag er det f\u00f8rste som regulerer Hjortevegen med ny vegutforming, og det vil v\u00e6re f\u00f8rende for fremtidige reguleringsplaner langs Hjortevegen. Om foresl\u00e5tt tverrsnitt med 3,5 meter gang- og sykkelveg + 0,5 m rekkverk skal legges til grunn vil dette medf\u00f8re inngrep i hagearealene nedover Hjortevegen. Over 20 rekkehus har sine hager, og sine prim\u00e6re uteareal vendt mot Hjortevegen, og vil f\u00e5 disse redusert med noen meter (figur 9). Figur 9. Plankart som viser vegutforming Samlet sett vil ny gang- og sykkelveg medf\u00f8re ulemper for flere tilgrensende eiendommer samt for Spar-butikken p\u00e5 Skjold, noe byr\u00e5det mener er uheldig. Samtidig ser byr\u00e5det det som viktig \u00e5 sikre trygge gang- og sykkelforbindelser for de mange barn og unge som bruker vegen i dag, og vil bruke den i fremtiden. Det er viktige m\u00e5lpunkt (skoler, barnehage, idrettsanlegg) b\u00e5de i Fanavegen og Apeltunvegen, og Hjortevegen spiller en viktig rolle som bindeledd, b\u00e5de for g\u00e5ende og syklende. Den p\u00e5g\u00e5ende transformasjonen fremskynder ogs\u00e5 behovet for bedre tilgjengelighet og mer trafikksikre l\u00f8sninger enn det som finnes i dag. Ny 8 boligbygging f\u00f8rer til \u00f8kt trafikk og flere trafikantgrupper, og det er viktig at fortettingen ivaretar trygge og sikre bomilj\u00f8. Byr\u00e5det er positive til at det blir et kombinert tilbud for g\u00e5ende og syklende, i stedet for en egen sykkelveg som ville v\u00e6rt enda mer arealkrevende. Byr\u00e5det vil p\u00e5 denne bakgrunn anbefale foresl\u00e5tte vegutforming for Hjortevegen. I den fremtidige videre reguleringen av Hjortevegen m\u00e5 det tilstrebes \u00e5 finne l\u00f8sninger for gang- og sykkelvegen som bidrar til \u00e5 redusere inngrepene i private hageareal. Parkering Riktig parkeringsdekning i nye boligprosjekter er viktig for \u00e5 \u00f8ke prosjektets attraktivitet, \u00f8ke tilgjengeligheten og redusere fremmedparkering. Byr\u00e5det er positive til at parkeringsdekningen i prosjektet har \u00f8kt etter offentlig ettersyn, og er n\u00e5 i innenfor kravet i KPA 2018 for byfortettingssonen. Foresl\u00e5tt parkeringsdekning p\u00e5 mellom 0,6 til 1 plass per 100 m2 BRA bolig, med krav om gjesteparkering gir prosjektet en god fleksibilitet, samtidig som risiko for fremmedparkering reduseres. Forslagsstiller er ogs\u00e5 positiv til den foresl\u00e5tte parkeringsdekningen og vurderer at planomr\u00e5det t\u00e5ler lavere parkeringsdekning for bil p\u00e5 grunn av n\u00e6rhet til sykkelvegnett og bybanen. Byr\u00e5det st\u00f8tter derfor foresl\u00e5tt parkeringsdekning. Plankart Ved en inkurie mangler det en \u00ab0\u00bb i planID p\u00e5 plankartet, som n\u00e5 viser planID 6570000 og ikke 65700000 som er den korrekte planID. Byr\u00e5det ber om at dette korrigeres p\u00e5 plankartet f\u00f8r kunngj\u00f8ring av planvedtak. Konklusjon Byr\u00e5det er positive til at det legges opp til en sk\u00e5nsom fortetting med stedstilpasset bebyggelse n\u00e6r bybanestoppet p\u00e5 Skjold. Prosjektet er rettet mot barnefamilier og har flere gode kvaliteter. Byr\u00e5det anbefaler derfor \u00e5 vedta planforslaget. Begrunnelse for framleggelse til bystyret: I henhold til plan- og bygningsloven \u00a7 3-3, andre ledd, ligger det til bystyret selv \u00e5 vedta reguleringsplan, jf. \u00a7 12-12. Utvalg for milj\u00f8 og byutvikling skal avgi innstilling i saken. Byr\u00e5det innstiller til bystyret \u00e5 fatte f\u00f8lgende vedtak: I medhold av plan- og bygningsloven \u00a7\u00a7 12-12, jf. 12-11, vedtas f\u00f8lgende forslag til detaljregulering: 1. Fana, Gnr. 40, Bnr. 531 mfl., Hjortevegen, arealplan-ID 65700000 vist p\u00e5 plankart, sist datert 30.04.2024, med f\u00f8lgende endringer: a. PlanID korrigeres p\u00e5 plankartet f\u00f8r kunngj\u00f8ring av planvedtak. 2. Tilh\u00f8rende bestemmelser, sist datert 15.05.2024. Dato: 6. august 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagnotat datert 24.05.2024 med f\u00f8lgende vedlegg: Plankart, datert 30.04.2024 Reguleringsbestemmelser, datert 15.05.2024 Planbeskrivelse, datert 08.04.2024 9 Illustrasjonsplan, datert 02.02.2023 Merknads- og endringsskjema offentleg ettersyn, datert 06.04.2022 Merknads- og endringsskjema begrenset h\u00f8ring, datert 08.04.2024 Sol- og skyggeillustrasjoner, 02.03.2022 Minimum uteoppholdsareal, datert 29.03.2022 Minimum uteoppholdsareal solstudier, 25.02.2022 Skisseprosjekt datert, 31.03.2022 3D-illustrasjoner, datert 24.02.2022 Detaljsnitt, datert 24.02.2024 Etasjeplaner, datert 24.02.2022 Terrengsnitt, datert 24.02.2022 VA-rammeplan datert 14.06.2018 Va-etatens uttale til VA-rammeplan, 04.07.2018 Renovasjonsteknisk plan, datert 04.04.2022 Uttale til renovasjonsteknisk plan, 05.04.2022 C001 vegtegning, datert 25.09.2023 C002 vegtegning, datert 30.01.2023 F001 vegtegning, datert 25.09.2023 Kulturminnedokumentasjon, datert 09.08.2018 Naturmangfoldsvurdering, datert 04.12.2023 Klimagassberegninger, datert 13.12.2023 Geologisk vurdering, datert 15.12.2017 Trafikkvurdering, datert 22.05.2019 Stedsanalyse datert 31.03.2022 Notat fasadebredde, ettersendt 03.06.2024 10 "
}