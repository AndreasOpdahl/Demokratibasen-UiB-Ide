{
  "dokument_id": "de645971-bc9e-54c3-80fa-defb1012e633",
  "doc_type": "case_attachment",
  "kommune": 5501,
  "tittel": "H\u00f8ringsuttalelse NOU 2023 13 P\u00e5 h\u00f8y tid",
  "url": "https://innsyn.tromso.kommune.no/application/getMoteDokument?dokid=2001579735",
  "tekst": "H\u00f8ringsuttalelse fra Troms\u00f8 kommune Kommunene har en viktig oppgave i \u00e5 tilrettelegg for at alle innbyggere blir likestilt i samfunnet og at rettigheter til funksjonshindrede mennesker blir ivaretatt. Politikken for \u00e5 oppn\u00e5 et mest mulig likestilt samfunn for funksjonshindrede m\u00e5 samtidig kunne ivareta b\u00e6rekraft knyttet til kommunal \u00f8konomi og personalressurser. Kommunene skal ivareta et stadig \u00f8kende behov for helse- og velferdstjenester i befolkningen og summen av utfordringer gj\u00f8r at tjenester m\u00e5 leveres p\u00e5 nye m\u00e5ter. Den st\u00f8rste utfordringen vil sannsynligvis v\u00e6re tilgang p\u00e5 personell. Rettigheter til funksjonshindrede blir ikke ivaretatt godt nok for \u00e5 kunne oppn\u00e5 deltakelse og likestilling p\u00e5 ulike samfunnsarenaer. Det er n\u00f8dvendig med nye virkemidler og NOU-en setter s\u00f8kelys p\u00e5 og foresl\u00e5r mange tiltak som Troms\u00f8 kommune st\u00f8tter. Troms\u00f8 kommune vil i det videre kommentere selve prosessen med utarbeidelse av NOU-en og noen av forslagene. Kommentarer til prosess: Troms\u00f8 kommune mener at det er en svakhet med utvalgsarbeidet at kommunene ikke har v\u00e6rt representert, eller medvirket i s\u00e6rlig grad. Det p\u00e5pekes at vi er i en fase hvor vi trenger \u00e5 f\u00e5 p\u00e5 plass en mentalitetsendring i helse- og velferdstjenestene, og bevege oss fra helseparadigmet til rettighetsparadigmet. Troms\u00f8 kommune er ikke uenig i det, men synes det er rart at kommunene er utelatt i arbeidet med \u00e5 utrede hvordan dette kan gj\u00f8res. Det er tross alt i kommunene endringene i stor grad m\u00e5 skje. Det er ogs\u00e5 sv\u00e6rt uheldig at kommunene ikke har v\u00e6rt h\u00f8ringsinstans n\u00e5r forslaget ble sendt ut p\u00e5 h\u00f8ring. Troms\u00f8 kommune mottok h\u00f8ringsutkastet like f\u00f8r opprinnelig h\u00f8ringsfrist gikk ut. Det har vanskeliggjort en tilstrekkelig bred h\u00f8ring innad i kommunen, - selv om h\u00f8ringsfristen ble utsatt. Kommunene mottar mange NOU-er og stortingsmeldinger som omhandler helse- og velferdsomr\u00e5det. Det kan tidvis v\u00e6re lite samsvar mellom ulike utredninger. Eksempler p\u00e5 det er helsepersonellkommisjonens rapport \u201cTid for handling\u201d og \u201cP\u00e5 h\u00f8y tid\u201d. Vi kommer til \u00e5 mangle personell og det vil ha innflytelse p\u00e5 tjenesteutviklingen innen helse- og velferd. NOU 2023:4 \u201cTid for handling\u201d peker p\u00e5 varsomhet med rettighetsfesting uten at det er foretatt vurderinger om det er mulig \u00e5 f\u00e5 p\u00e5 plass forsvarlig bemanning. Troms\u00f8 kommune vil p\u00e5peke dette s\u00e6rlig i sammenheng med forslaget om begrensinger i antallet samlokaliserte boliger for funksjonshindrede med behov for d\u00f8gnkontinuerlige tjenester. I tillegg vil mangel p\u00e5 personell kunne v\u00e6re en begrensende faktor n\u00e5r det kommer til realisering av retten til at funksjonshindrede skal kunne velge hvor de \u00f8nsker \u00e5 bo. For kommunene kan slike politiske f\u00f8ringer/lovnader bidra til \u00e5 \u00f8ke avstanden mellom forventninger i befolkningen og hva som faktisk er mulig \u00e5 gjennomf\u00f8re. Kapittel 4 Kjerneproblemstillinger for funksjonshindredes rettigheter: Troms\u00f8 kommune st\u00f8tter at CRPD innarbeides i norsk rett. Ordningen med BPA m\u00e5 revideres. Forslaget om \u00e5 overf\u00f8re BPA-ordningen fra kommune til stat kan inneb\u00e6re b\u00e5de fordeler og ulemper. Overf\u00f8ring til stat vil kunne gi mer likhet i tildeling av BPA, uavhengig av hvilken kommune innbyggeren bor i. I tillegg vil den funksjonshindrede kunne ha f\u00e6rre \u201chjelpere\u201d \u00e5 forholde seg til da assistenter skal kunne f\u00f8lge vedkommende p\u00e5 ulike arenaer som skole, SFO og hjem. 1 Utfordringene vil i hovedsak omhandle samordning og koordinering p\u00e5 tvers av forvaltningsniv\u00e5 til personer som har behov for ulike tjenester, eks helsehjelp, assistanse, avlastning, mv. Det vil utfordre samhandling mellom stat og kommune og muligheten til \u00e5 vurdere og skreddersy et helhetlig tjenestetilbud. En statlig overtakelse vil redusere graden av skj\u00f8nnsvurdering i tildelingen og inneb\u00e6re standardisering, samt mindre grad av individuelle tilpasninger. I tillegg vil det v\u00e6re en utfordring knyttet til arbeidsgiveransvaret p\u00e5 ulike arenaer som skole og fritid/hjem/arbeid. I arbeidet med \u00e5 revidere BPA-ordningen m\u00e5 i tillegg f\u00f8lgende utredes/avklares: \u2022 Det vil videre v\u00e6re sentralt \u00e5 klargj\u00f8re personkretsen ordningen skal gjelde for. \u2022 Hvem skal ha tilsynsansvaret/sikre forsvarlighet i tjenestetilbudet? Herunder ivaretakelse av de ansattes arbeidsmilj\u00f8 og arbeidsmilj\u00f8lovens bestemmelser for trygge, gode og sikre arbeidsforhold. \u2022 Hvordan skal ordninger med helsehjelp og bruk av tvang og makt ivaretas ved overf\u00f8ring til stat? \u2022 Det er utfordringer \u00e5 rekruttere og beholde assistenter i BPA-ordninger. Hvilken back-up har staten dersom arbeidsgiver/arbeidsleder i BPA-ordningen ikke f\u00e5r tak i personell? \u2022 For enkelte funksjonshindrede som ikke kan v\u00e6re arbeidsleder selv vil dennes selvbestemmelse overf\u00f8res til medarbeidsleder. Hvordan sikre selvbestemmelse i disse ordningene? Kapittel 6: Familier som venter funksjonshindrede barn Troms\u00f8 kommune st\u00f8tter forslag til tiltak. Savner ivaretakelse av barn som p\u00e5r\u00f8rende og fokus p\u00e5 s\u00f8sken, - det b\u00f8r i st\u00f8rre grad inkluderes. Kapittel 7: Familier som har funksjonshindrede barn \u00d8remerket finansiering av barnekoordinatorstillingene: Troms\u00f8 kommune st\u00f8tter h\u00f8ringsuttalelsen fra KS p\u00e5 dette punkt som blant annet skriver: \u00abRammefinansiering av kommunale oppgaver gir den mest kostnadseffektive utnyttelsen av ressursene ved at kommunene gis anledning til selv \u00e5 vurdere innbyggernes behov og hvordan kommunens samlede oppgaver skal l\u00f8ses. N\u00e6rhetsprinsippet i kommuneloven tilsier ogs\u00e5 at prioriteringer og beslutninger om tjenestetilbudet skal tas lokalt der innbyggerne selv har mulighet til \u00e5 p\u00e5virke. \u00d8remerking inneb\u00e6rer motsatt at staten definerer behov og prioritering, i strid med rammefinansieringsprinsippet.\u00bb Troms\u00f8 mener at finansieringen derfor b\u00f8r v\u00e6re som i dag. Flerkulturell kompetanse sikres hos barnekoordinatorer som f\u00f8lger opp familier med ulike minoritetsbakgrunn Troms\u00f8 kommune st\u00f8tter h\u00f8ringsuttalelsen fra KS p\u00e5 dette punkt som skriver: \u00abBehovet for prioriteringer og ytterligere spesialisering av oppgaver m\u00e5 ses i lys av fremtidens utfordringer for kommunene. I tiden som kommer vil det mangle personell i helse- og omsorgstjenestene, og det vil derfor bli sv\u00e6rt utfordrende \u00e5 yte tjenester p\u00e5 samme niv\u00e5 som i dag. Ytterligere spesialisering og eventuell rettighetsfesting vil forsterke dette. Rettighetslovgivning p\u00e5virker kostnadseffektiviteten ved at den utgj\u00f8r en begrensning for kommunens mulighet til \u00e5 prioritere tjenester ut fra lokale forhold. Satt p\u00e5 spissen bryter rettighetslovgivning med grunntanken om at den beste og mest kostnadseffektive organiseringen av tjenestene overfor innbyggerne, er innenfor lokaldemokratiets rammer. Rettighetsfesting begrenser kommunens muligheter til \u00e5 2 beslutte hvilke tjenester som skal tilbys, hvor de skal tilbys og i hvilket omfang. I m\u00f8te med fremtidens utfordringer b\u00f8r det vurderes hvilke alternativer til rettighetsfesting som sikrer balanse ift b\u00e6rekraft og prinsippene i koml. \u00a7 2-2. Det b\u00f8r v\u00e6re st\u00f8rst mulig frihet til \u00e5 prioritere innenfor Side 5 av 12 kommunens \u00f8konomiske rammer hvor det kommunale skj\u00f8nnet kan ta h\u00f8yde for lokale forhold og personlig kjennskap til bruker/tjenestemottaker. Rettighetsfesting b\u00f8r derfor balanseres i forhold til n\u00e6rhetsprinsippet. Hensynet til det lokale selvstyret og n\u00e6rhetsprinsippet er basert p\u00e5 at det er kommunene som forvaltningsniv\u00e5et n\u00e6rmest innbyggerne som er best egnet til \u00e5 l\u00f8se oppgavene overfor innbyggerne innenfor lokaldemokratiets rammer. Denne organiseringen er ment \u00e5 bidra til kostnadseffektive l\u00f8sninger, men ogs\u00e5 til at det gj\u00f8res vurderinger og bevilges ressurser, i samr\u00e5d med brukerne, som gir gode og forsvarlige tjenester. Hvilke utfordringer kommunene st\u00e5r overfor varierer. Det taler for at kommunene selv er n\u00e6rmest til \u00e5 vurdere oppgavel\u00f8sningen ut fra forholdene i egen kommune.\u00bb Barnets assistansebehov legges til grunn ved tildeling av BPA til barn i barnehage. Troms\u00f8 kommune st\u00f8tter h\u00f8ringsuttalelsen fra KS p\u00e5 dette punkt som skriver: \u00abUtvalget foresl\u00e5r at barnets assistansebehov skal legges til grunn ved tildeling av BPA i barnehage. Dette forutsetter en annen forst\u00e5else av bruk av BPA i barnehage enn den gjeldende. Barn i barnehage har allerede rett til spesialpedagogisk hjelp, jf. Barnehagelovens \u00a7 31 med form\u00e5l \u00e5 gi barn tidlig hjelp og st\u00f8tte i utvikling og l\u00e6ring av for eksempel spr\u00e5klige og sosiale ferdigheter. Videre har kommunen en plikt til \u00e5 sikre at barn med nedsatt funksjonsevne f\u00e5r et egnet individuelt tilrettelagt barnehagetilbud etter bhg-lovens \u00a7 37. KS viser til v\u00e5rt h\u00f8ringssvar til NOU 2021-11 \u201cSelvstyrt er velstyrt\u201d der vi blant annet p\u00e5peker at BPA i barnehage ikke n\u00f8dvendigvis bidrar til at barnet f\u00e5r f\u00e6rre \u00e5 forholde seg til, og at en slik ordning kan v\u00e6re mer kostnadsdrivende enn om kommunen ivaretar sine plikter ved \u00e5 ansette assistent med arbeidssted i barnehagen. Det er ogs\u00e5 viktig \u00e5 ta hensyn til de \u00f8vrige barna i barnehagen, det totale pedagogiske tilbudet, sammenhengen med andre rettigheter og vurderinger tilknyttet ledelse og organisering av arbeidet n\u00e5r kommunen velger l\u00f8sning for barn med behov for individuell assistanse i barnehage. Barnehageeier (privat og kommunal) er ansvarlig for hvem som har adgang til barnehagen. Hvordan barnets behov for assistanse helhetlig kan ivaretas p\u00e5 best mulig m\u00e5te b\u00f8r derfor vurderes i dialog mellom barnehage, kommune og foresatte innenfor rammen av barnets individuelle plan.\u00bb Kapittel 8: Oppvekst, fritid og deltakelse for funksjonshindrede barn og unge Troms\u00f8 kommune \u00f8nsker \u00e5 framheve at det er bra utredningen er tydelig p\u00e5 forskjell p\u00e5 spesialtilpasset tilbud og integrert tilbud. Utvalget visjon om at alle har rett til en hverdag st\u00f8ttes. Troms\u00f8 kommune \u00f8nsker \u00e5 ta inn NOU-en \u00abP\u00e5 h\u00f8y tid\u00bb som kunnskapsgrunnlag for ny kulturplan. Nasjonalt kompetansesenter for barn og unge med funksjonsnedsettelse (NKBUF) \u00f8nskes mer profilert, s\u00e6rlig tilknyttet frivillige organisasjoner. Troms\u00f8 kommune ettersp\u00f8r ogs\u00e5 mer forskning tilknyttet foreldrest\u00f8tte. Veiledningsansvaret i kommunal virksomhet b\u00f8r ogs\u00e5 tydeliggj\u00f8res. Ett godt eksempel p\u00e5 ivaretakelse av veiledningsansvaret kan v\u00e6re etablering av veiledningsteam tilknyttet habiliteringstjenesten slik de har gjort i Sandnes kommune. Utover dette st\u00f8tte Troms\u00f8 kommune h\u00f8ringsuttalelsen fra KS som blant annet skriver: 3 \u00abKS st\u00f8tter utvalget i at det er behov for \u00e5 \u00f8ke tilgjengeligheten for funksjonshindrede i kulturskolen. Vi st\u00f8tter likevel ikke forslaget om \u00f8remerking av midler til drift og til universell utforming av kulturskoler. \u00d8remerking av midler til enkelttjenester kommunen har plikt til \u00e5 tilby begrenser det lokale selvstyret og ansvaret for \u00e5 prioritere og organisere tjenestene ut fra lokale behov. KS st\u00f8tter at det kan v\u00e6re behov for nasjonale \u00f8konomiske insentiver til \u00e5 gj\u00f8re bygninger der kulturskoletilbudet gis universelt utformet. Vi p\u00e5peker at kulturskoletilbudet mange steder ikke gis i egne bygg, men i bygninger som ivaretar flere Side 7 av 12 form\u00e5l. En nasjonal ordning for \u00e5 styrke tilgjengeligheten for funksjonshindrede i kulturskolen m\u00e5 derfor ses i sammenheng med \u00f8vrige forslag som dreier seg om behov for tilpasning av bygningsmasse. KS mener det ikke er behov for \u00e5 overf\u00f8re ansvaret for rammeplanen for kulturskolen til Utdanningsdirektoratet. Denne er i dag et frivillig verkt\u00f8y for kommunene, utarbeidet av Kulturskoler\u00e5det. KS st\u00f8tter ikke at denne gj\u00f8res bindende. Universell utforming og tilgjengeliggj\u00f8ring av kulturskoletilbudet til barn og unge med funksjonshindringer l\u00f8ses ikke gjennom en flytting av ansvaret for rammeplanen. Dersom det stilles nye statlige krav om universell utforming, er det viktig at disse fullfinansieres fra statens side, i tr\u00e5d med retningslinjer for statens styring av kommunal sektor. Det samme gjelder ved en eventuell forskriftsfesting av rammeplanen for kulturskolene med \u00f8kte statlige krav.\u00bb Kapittel 9: Grunnskole og videreg\u00e5ende oppl\u00e6ring Troms\u00f8 kommune mener at det trengs en s\u00e6rskilt styrking i overgang mellom grunnskole (10. trinn) og videreg\u00e5ende oppl\u00e6ring, samt overgangen mellom vg2 og oppl\u00e6ring i bedrift. Erfaring og statistikk viser at mange faller fra i disse overgangene. Dette er ikke bare overganger i utdanningsl\u00f8pet for ungdommen, det er ogs\u00e5 overganger tilknyttet organisatoriske forhold. Grunnskole er et kommunalt ansvar, videreg\u00e5ende oppl\u00e6ring er fylkeskommunalt ansvar og oppl\u00e6ring i bedrift er ansvar tillagt bedriften. Det m\u00e5 etableres et mer forpliktende samarbeid p\u00e5 tvers av forvaltningsniv\u00e5, - med fokus p\u00e5 hvordan f\u00e5 til et helhetlig utdanningstilbud der sluttkompetanse som gir varig arbeid er m\u00e5let. Utover dette st\u00f8tte Troms\u00f8 kommune h\u00f8ringsuttalelsen fra KS som blant annet skriver: Samtlige yrkesfaglige programfag m\u00e5 gj\u00f8res tilgjengelige slik at fritt skolevalg er en reell mulighet ogs\u00e5 for funksjonshindrede elever. KS st\u00f8tter intensjonen, men vil p\u00e5peke at dette krever utredninger av kostnader og personellbehov som grunnlag for en beslutning. Dette forslaget m\u00e5 ogs\u00e5 kostnadsberegnes, fullfinansieres og ses i sammenheng med kravene til universell utforming. Det m\u00e5 utarbeides et obligatorisk spesialpedagogisk kompetanseprogram for assistenter som skal bist\u00e5 spesialpedagoger og l\u00e6rere. KS st\u00f8tter ikke at det innf\u00f8res obligatorisk kompetanseprogram s\u00e6rskilt for assistenter. De som skal bist\u00e5 elever med spesielle behov, vil ofte ha behov for \u00f8kt kompetanse relatert til den jobben de skal utf\u00f8re. Assistentenes kompetansebehov m\u00e5 vurderes ut fra elevenes og skolens behov og ikke defineres i et obligatorisk program. Mange av de som omtales som \u201cassistenter\u201d har fagbrev og for denne yrkesgruppen tilbys det allerede utdanning p\u00e5 fagskoleniv\u00e5 rettet mot barn med s\u00e6rskilte behov. Skolen tillegges en dokumentasjons- og informasjonsplikt overfor foresatte knyttet til det spesialpedagogiske tilbudet eleven har f\u00e5tt. 4 Mangel p\u00e5 dokumentasjonsplikt gj\u00f8r det vanskelig for foresatte og elever \u00e5 f\u00f8lge opp hvorvidt eleven mottar antall timer som faktisk er innvilget. KS mener den individuelle oppl\u00e6ringsplanen for elever med spesialpedagogiske vedtak, ivaretar foreldrenes behov for informasjon og dialog om elevens oppl\u00e6ringstilbud. Vi vil advare mot \u00e5 innf\u00f8re en ytterligere dokumentasjonsplikt som vil f\u00f8re til at l\u00e6rerne m\u00e5 bruke mer tid p\u00e5 rapportering i stedet for sammen med elevene. Kapittel 11: Arbeid, sysselsetting og karrieremuligheter Troms\u00f8 kommune mener det er viktig \u00e5 prioritere arbeidet med \u00e5 inkludere flere funksjonshindrede i arbeidslivet. Alt for mange st\u00e5r utenfor og utenforskap er alvorlig b\u00e5de for den det gjelder og samfunnet. Troms\u00f8 kommune st\u00f8tter utvalget i at antallet VTA- og AFT-plasser b\u00f8r \u00f8kes. En realistisk mulighet for at arbeid er mulig \u00e5 oppn\u00e5 spiller inn p\u00e5 i hvilken funksjonshindrede f\u00e5r et arbeidsrettet utdanningsl\u00f8p, - og det henger sammen med gode veiledningstilbud for lever i grunnskole og videreg\u00e5ende skole. Flere VTA- og AFT-plasser er med p\u00e5 \u00e5 gi utdanningssektoren en forst\u00e5else av at arbeid kan v\u00e6re et m\u00e5l for alle grupper. I tr\u00e5d med utvalgets forslag til tiltak b\u00f8r oppf\u00f8lging fra jobbveiledere i VTA-O og AFT endres fra \u00e5 v\u00e6re tidsavgrenset til \u00e5 bli uten tidsbegrensning for dem som har f\u00e5tt jobb, og for arbeidsgiverne deres. Funksjonshindrede personer utgj\u00f8r en stor arbeidskraftressurs og det er absolutt mulig \u00e5 sysselsette flere enn tilfellet er i dag, - i tillegg vil det v\u00e6re samfunns\u00f8konomisk l\u00f8nnsomt. Utvalget anbefaler at kommunene p\u00e5legges \u00e5 etablere egnede dagsenter til utviklingshindrede som ikke kan f\u00e5 seg jobb. Troms\u00f8 kommune st\u00f8tter forslaget og vil tilf\u00f8ye at det m\u00e5 bevilges statlige midler for \u00e5 realisere dette. Retten til dagaktivitetstilbud b\u00f8r lovfestes til personer i arbeidsf\u00f8r alder som har medf\u00f8dt eller tidlig ervervet kognitiv svikt, - og som ikke er aktuell for annet arbeidsrettet tilbud. Troms\u00f8 kommune st\u00f8tter ikke forslag som inneb\u00e6rer at det legges un\u00f8dige rapporteringsbyrder p\u00e5 kommunene. Dette gjelder forslagene om \u00e5 utvide aktivitets- og redegj\u00f8relsesplikten, - m\u00e5l om at fem prosent av nyansatte i kommunen skal v\u00e6re funksjonshemmede. Kapittel 12: Bolig Personer som ikke klarer \u00e5 ivareta egne interesser p\u00e5 boligmarkedet, m\u00e5 f\u00e5 hjelp til dette av kommunen. Troms\u00f8 kommune er enig med utvalget i at dette kan gj\u00f8res ved \u00e5 styrke Husbanken og gjennom \u00e5rlig revidering av grensen for bost\u00f8tte. Det l\u00f8nner seg \u00e5 eie egen bolig i Norge, det gjelder ogs\u00e5 funksjonshindrede personer. Her er det verdt \u00e5 nevne at Troms\u00f8 kommune har utviklet en borettslagsmodell for at personer som mottar uf\u00f8retrygd (ung uf\u00f8r) skal kunne eie sin egen bolig med hjelp av investeringstilskudd for omsorgsboliger, momskompensasjon og kommunal finansiering av fellesareal. Modellen vil bidra til flere vil kunne eie sine egne boliger. Det er et klart politisk m\u00e5 at funksjonshindrede personer skal bo i ordin\u00e6re bomilj\u00f8 uten at det f\u00e5r institusjonslignende likhetstrekk. Troms\u00f8 kommune st\u00f8tter ikke utvalgets forslag om et makstak p\u00e5 5 samlokaliserte boliger. Kommunen har i alle kommunale planer og f\u00f8ringer satt et maksantall p\u00e5 samlokaliserte boliger p\u00e5 8, - dette i samarbeid og overensstemmelse med brukerorganisasjonene. Vi erfarer at god tilrettelegging/bygningsmessige l\u00f8sninger og organisering av selve tjenesteytingen er vel s\u00e5 viktig som antall boliger. Vi er i gang med \u00e5 realisere 8 samlokaliserte boliger over flere 5 etasjer i en blokk i et st\u00f8rre utbyggingsprosjekt, - det er ett eksempel p\u00e5 at boligutformingen kan bidra til \u00e5 oppfylle politiske m\u00e5l selv om antallet boliger er flere enn 5/6. Kommunene er n\u00f8dt til \u00e5 planlegge tjenestetilbudet slik at vi har mulighet til \u00e5 kunne gi forsvarlige tjenester i \u00e5rene som kommer, og da m\u00e5 vi forene b\u00e6rekraftsutfordringer med ivaretakelse av rettigheter til alle innbyggere. Det m\u00e5 tenkes innovativt og kommunene m\u00e5 planlegge for at den enkelte skal klare seg mest mulig selv og en mest mulig effektiv tjenesteyting. P\u00e5 dette omr\u00e5det er det stort behov for mere forskning. Kapittel 14 Administrative og \u00f8konomisk konsekvenser Den st\u00f8rste svakheten med rapporten er mangelen p\u00e5 konkrete analyser av \u00f8konomiske og administrative konsekvenser av til sammen 157 tiltak. Flere av tiltakene vil medf\u00f8re \u00f8kte offentlige utgifter og \u00f8kt personellinnsats i kommunal sektor. Det m\u00e5 f\u00f8lges opp f\u00f8r realisering av tiltak besluttes. Det forventes at kommunene blir involvert i det videre arbeidet 6 "
}