{
  "dokument_id": "d201043e-3e0c-5ee8-9a7c-4a18d4704cba",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 13 fra Katrine Berg N\u00f8dtvedt (MDG) om \u00f8kning av parkeringsplasser - Utvalg for milj\u00f8 og byutvikli",
  "url": "https://bergen.kommune.no/politikere-utvalg/api/fil/bk360/9764281/Svar-pa-skriftlig-sporsmal-nr-13-fra-Katrine-Berg-Nodtvedt-MDG-om-okning-av-parkeringsplasser-Utvalg-for-miljo-og-byutvikli",
  "tekst": " BBU - kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/07795-3 Saksbehandler: Malene Nesse Gr\u00f8nningen Fra Dato: 23. januar 2024 Byr\u00e5d for byutvikling Svar p\u00e5 skriftlig sp\u00f8rsm\u00e5l nr. 13 fra Katrine Berg N\u00f8dtvedt (MDG) om \u00f8kning av parkeringsplasser - Utvalg for milj\u00f8 og byutvikling 2024 I budsjettavtalen for budsjettet for 2024 kan vi lese: \u00abBystyret ber byr\u00e5det \u00f8ke antallet parkeringsplasser i kommunen, s\u00e6rlig i sentrumsomr\u00e5det knyttet til handel, servering samt beboer- og gjesteparkering.\u00bb Samtidig vet vi at det foreligger en parkeringskartlegging i regi av Bymilj\u00f8etaten, som byr\u00e5det har valgt \u00e5 enda ikke legge frem for bystyret. Den avsl\u00f8rer en rekke omr\u00e5der som brukes til parkering, p\u00e5 tvers av arealform\u00e5let. Det vises blant annet til svar p\u00e5 skriftlig sp\u00f8rsm\u00e5l nr. 142 i UMBY 11.05.2023. Bergen Parkering AS, et heleid kommunalt selskap, driver blant annet med utleie av parkeringsplasser ved H\u00f8yteknologisenteret. Dette er et omr\u00e5de regulert av kommunen til gr\u00f8ntform\u00e5l. Det kommer frem av rapporten p\u00e5 side 34. Sp\u00f8rsm\u00e5l til byr\u00e5den: N\u00e5r kan bystyret forvente seg en sak om \u00f8kning av antall parkeringsplasser i sentrum ref. budsjettavtalen? Er utleien av parkeringsplassene ved H\u00f8yteknologisenteret, i regi av Bergen Parkering AS, lovlig? N\u00e5r kan bystyret forvente seg \u00e5 f\u00e5 parkeringskartleggingen til behandling? Svar fra byr\u00e5den: I 2022 leverte Bymilj\u00f8etaten i samarbeid med Plan- og bygningsetaten en kartlegging av parkeringstilbudet i Bergen til Byr\u00e5dsavdeling for klima- milj\u00f8 og byutvikling. I september 2023 (etter valget, men f\u00f8r tiltredelse av nytt byr\u00e5d) mottok byr\u00e5dsavdelingen estimater p\u00e5 hva det vil koste av ressurser \u00e5 gjennomf\u00f8re anbefalingene i kartleggingen med og uten konsulentbistand. Parkering er et viktig politikkomr\u00e5de for byr\u00e5det Meyer, og n\u00e5v\u00e6rende byr\u00e5d vekter samfunnsnytten av parkering sterkt. Dette fremg\u00e5r blant annet av Klosterhageerkl\u00e6ringen og brev fra byutviklingsbyr\u00e5den til Plan- og bygningsetaten av 18. desember om presisering av praksis knyttet til parkering i reguleringsplansaker. Byr\u00e5dsavdeling for byutvikling forbereder n\u00e5 en sak for byr\u00e5det med utgangspunkt i parkeringskartleggingen. Ved behandling av saken, vil byr\u00e5dets syn p\u00e5 parkering bli ytterligere spesifisert. Som nevnt anbefaler parkeringskartleggingen en del tiltak, og den politiske behandlingen vil vise hvilke av disse som blir aktuelle \u00e5 arbeide videre med. Byr\u00e5det kan ogs\u00e5 komme med egne forslag til parkeringstiltak. I budsjettavtalen for 2024 har blant annet bystyret bedt byr\u00e5det om \u00e5 \u00f8ke antallet parkeringsplasser i kommunen, s\u00e6rlig i sentrumsomr\u00e5det knyttet til handel, servering, samt beboer- og gjesteparkering. Byr\u00e5dssaken om parkering vil ogs\u00e5 inkludere og f\u00f8lge opp bystyrets parkeringsf\u00f8ringer. Utleie av parkering p\u00e5 areal regulert til torg som parkeringskartleggingen har avdekket, vil kunne v\u00e6re i strid med arealform\u00e5let. Utleien i seg selv trenger imidlertid ikke v\u00e6re ulovlig. Byr\u00e5den vil unders\u00f8ke n\u00e6rmere og klarlegge faktum f\u00f8r det tas stilling til om bruken er lovlig eller ikke. Eventuell ulovlig parkering vil v\u00e6re et naturlig tema for byr\u00e5den og byr\u00e5det \u00e5 vurdere i kommende byr\u00e5dssak om parkering. Byr\u00e5det vil i l\u00f8pet av v\u00e5ren legge frem en overordnet sak om parkering i Bergen. Saken vil formodentlig danne grunnlag for senere bestillinger til fagetatene. Christine Kahrs - Byr\u00e5d for byutvikling Dokumentet er godkjent elektronisk. "
}