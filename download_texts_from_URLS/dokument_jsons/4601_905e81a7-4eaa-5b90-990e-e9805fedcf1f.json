{
  "dokument_id": "905e81a7-4eaa-5b90-990e-e9805fedcf1f",
  "doc_type": "case_presentation",
  "kommune": 4601,
  "tittel": "Halv\u00e5rlig rapportering om vedtak i saker av prinsipiell betydning - 2. halv\u00e5r 2024",
  "url": "https://bergen.kommune.no/politikere-utvalg/api/fil/bk360/11451367/Framstilling-Halvarlig-rapportering-om-vedtak-i-saker-av-prinsipiell-betydning-2-halvar-2024",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2024/24847-26 Halv\u00e5rlig rapportering om vedtak i saker av prinsipiell betydning - 2. halv\u00e5r 2024 Hva saken gjelder: Kommuneloven \u00a7 10-2, 6. ledd p\u00e5legger byr\u00e5det \u00e5 rapportere halv\u00e5rlig til bystyret om vedtak som byr\u00e5det har fattet i saker av prinsipiell betydning. Bestemmelsen lyder: \u00abR\u00e5det skal minst \u00e9n gang i halv\u00e5ret rapportere til kommunestyret om vedtak i saker som har prinsipiell betydning\u00bb. Bystyret behandlet tilsvarende rapportering for f\u00f8rste halv\u00e5r 2024 den 02.10.2024 i sak 325/24. Bystyret har f\u00e5tt fremlagt slik rapportering siden 20201. Begrepet \u00abprinsipiell betydning\u00bb er ikke definert i loven, og det er ikke gitt n\u00e6rmere f\u00f8ringer for hva det skal rapporteres om, eller hvilken form rapporteringen skal ha. Form\u00e5let med rapporteringsplikten er iht. lovforarbeidene (Prp. 46 L) \u00ab\u00e5 styrke bystyrets og opposisjonens roller i parlamentarisk styrte kommuner.\u00bb Lovutvalget forutsatte at byr\u00e5dets m\u00f8ter skjer bak lukkede d\u00f8rer, og ikke er \u00e5pne for publikum slik det praktiseres i Bergen. I henhold til lovforarbeidene anses publisering av saker p\u00e5 nett imidlertid ikke tilstrekkelig til \u00e5 ivareta rapporteringsplikten. Byr\u00e5det har derfor, som omtalt i de foreg\u00e5ende rapporteringssakene til bystyret, lagt til grunn at kravet om rapportering til bystyret forutsetter formell behandling i bystyret som organ. Rapporteringen skjer etterskuddsvis, og skal bidra til tettere kontakt mellom byr\u00e5det og bystyret, \u00f8ke bystyrets kunnskap om byr\u00e5dets virksomhet, understreke bystyrets overordningsforhold, og styrke bystyrets kontroll med hvordan byr\u00e5det ut\u00f8ver sin delegerte myndighet. Rapporteringsplikten gjelder kun i parlamentarisk styrte kommuner, og m\u00e5 ses i sammenheng med at det i parlamentarisk styrte kommuner er anledning til \u00e5 delegere myndighet i saker av prinsipiell betydning til byr\u00e5det, jf. kommuneloven \u00a7 10-2, 4. ledd som lyder: \u00abKommunestyret kan selv delegere vedtaksmyndighet til r\u00e5det i alle saker hvis ikke noe annet f\u00f8lger av lov\u00bb. En rekke beslutninger er imidlertid lagt til kommunestyret, og kan ikke delegeres. Dette angis oftest ved formuleringen \u00abkommunestyret selv\u00bb i den enkelte lovbestemmelse. B\u00e5de delegasjonsadgangen i saker av prinsipiell betydning og tilh\u00f8rende rapporteringsplikt var ny med kommuneloven 2018. Ettersom rapporteringsplikten henger sammen med byr\u00e5dets myndighet m\u00e5 det ogs\u00e5 ses hen til hvilken myndighet byr\u00e5det faktisk har. 1 F\u00f8rste rapportering ble behandlet av bystyret 16.12.2020 i sak 379/20. 1 Byr\u00e5dets fullmakter ble sist vedtatt av bystyret 27.11.2024, sak 462/24. I \u00abReglement for Bergen bystyre og utvalgene 2023-2027\u00bb, vedtatt av bystyret 18.10.2023, sak 368/23, oppdatert av bystyret 04.09.2024 sak 287/24, er bystyrets myndighet n\u00e6rmere definert. Av pkt. 5.8.2 bokstav a. f\u00f8lger det at \u00abEnkeltsaker som inneb\u00e6rer prinsipielle avveininger som er av politisk interesse\u00bb skal behandles av bystyret. Begrepet \u00abprinsipiell betydning\u00bb I lovforarbeidene2 til kommuneloven st\u00e5r det: \u00abHva som er av prinsipiell betydning m\u00e5 fastsettes ikke bare ut fra vedtakets karakter og konsekvenser, og ut fra kommunens eller fylkeskommunens st\u00f8rrelse, men ogs\u00e5 ut fra en vurdering av i hvilken utstrekning de viktige skj\u00f8nnsmessige sider av den aktuelle avgj\u00f8relsen m\u00e5 anses klarlagt gjennom politiske vedtak, instrukser eller tidligere praksis\u00bb. Vedtakets karakter og konsekvenser vil utgj\u00f8re typiske momenter for vurderingen av om en sak er prinsipiell. Videre kan avgj\u00f8relser av stor \u00f8konomisk betydning og avgj\u00f8relser som p\u00e5virker andre saker eller endrer praksis v\u00e6re prinsipielle. Eksempelvis kan innf\u00f8ring av nye vurderingskriterier, eller endret vekting av kriteriene f\u00f8re til at en sak f\u00e5r prinsipiell betydning, og kan dermed bli omfattet av rapporteringsplikten. Ogs\u00e5 saker som har hatt mye medieomtale kan ha f\u00e5tt prinsipiell betydning. Begrepet avgrenses imidlertid mot vedtak som fattes innenfor gjeldende politiske strategier og f\u00f8ringer. Dersom byr\u00e5det ikke har, eller ikke ut\u00f8ver myndighet i prinsipielle saker, vil det som utgangspunkt heller ikke foreligge rapporteringsplikt. Byr\u00e5det har ikke myndighet i saker av prinsipielle betydning Byr\u00e5dets fullmakter er etter gjeldende delegasjonsvedtak negativt avgrenset, noe som inneb\u00e6rer at kompetanse som ikke s\u00e6rskilt er lagt til bystyret, er delegert til byr\u00e5det. Enkeltsaker som inneb\u00e6rer prinsipielle politiske avveininger, tilligger imidlertid bystyrets myndighet, jf. - som over nevnt, det gjeldende \u00abReglement for Bergen bystyre og utvalgene 2023-2027\u00bb pkt. 5.8.2 bokstav a. Byr\u00e5det har s\u00e5ledes ikke f\u00e5tt myndighet i saker av prinsipiell betydning. Dette inneb\u00e6rer at selv om det foreligger en generell delegasjon p\u00e5 et fagomr\u00e5de, m\u00e5 byr\u00e5det fremlegge enkeltsaker som kan ha prinsipiell betydning for bystyret. Ogs\u00e5 av byr\u00e5dets fullmakter pkt. 2.10 om h\u00f8ringsuttalelser, f\u00f8lger det at \u00ab2.10.2. H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret\u00bb. Det legges til grunn at byr\u00e5det vil kunne fatte vedtak som f\u00e5r \u00abprinsipiell betydning\u00bb i saker hvor beslutningsmyndighet er lagt til byr\u00e5det, og der et vedtak i en sak legger f\u00f8ringer p\u00e5 oppgavel\u00f8sningen p\u00e5 det aktuelle oppgaveomr\u00e5det. Slike saker omfattes av rapporteringsplikten. I tillegg kommer at byr\u00e5det selv, i henhold til byr\u00e5dets fullmakter pkt. 1 siste ledd, har \u00abmyndighet til \u00e5 tolke sine egne fullmakter\u00bb. Det kan dermed forekomme at byr\u00e5det ved vurderingen av egne fullmakter kommer til at en har beslutningsmyndighet i den aktuelle saken, men at bystyret vurderer dette annerledes. Det skj\u00f8nn som ut\u00f8ves av byr\u00e5det, vil i henhold til fullmaktene pkt. 1 siste ledd, siste setning kunne v\u00e6re gjenstand for etterpr\u00f8ving fra bystyrets side. Saker der det har v\u00e6rt tvil om byr\u00e5dets myndighet, men der en har besluttet \u00e5 behandle saken i byr\u00e5det, b\u00f8r ogs\u00e5 omfattes av rapporteringsplikten. Byr\u00e5det har kompetanse til \u00e5 ut\u00f8ve politisk skj\u00f8nn innenfor alle omr\u00e5der av sine fullmakter, hvor adgang til \u00e5 ut\u00f8ve et slikt skj\u00f8nn ikke eksplisitt er avgrenset, jf. byr\u00e5dets fullmakter pkt. 2.7. 2 Ot.prp.nr. 42 (1991 \u2013 1992) Om lov om kommuner og fylkeskommuner, s. 277 2 Ut fra den etablerte arbeidsfordeling mellom byr\u00e5det og bystyret er det byr\u00e5dets oppfatning at byr\u00e5det ikke er delegert myndighet i saker av prinsipiell betydning, og at slike saker skal behandles av bystyret. Herv\u00e6rende rapportering Som nevnt over har byr\u00e5det ikke f\u00e5tt delegert til seg myndighet i saker av prinsipiell betydning. For \u00e5 legge til rette for bystyrets kontroll med byr\u00e5dets virksomhet, og i denne sammenheng vurdering av om byr\u00e5det i perioden likevel har behandlet saker av prinsipiell betydning, legges det i denne sak frem en oversikt over alle saker som byr\u00e5det som kollegium har fattet vedtak i. Oversikt over vedtak fattet av byr\u00e5det andre halv\u00e5r 2024 Byr\u00e5det har i l\u00f8pet av andre halv\u00e5r3 2024 fattet vedtak i 151 saker. F\u00f8rste halv\u00e5r 2024 ble det fattet vedtak i 212 saker. Til sammen fattet byr\u00e5det vedtak i 363 saker i 2024. I 2023 fattet byr\u00e5det vedtak i totalt 335 saker, fordelt p\u00e5 220 saker f\u00f8rste halv\u00e5r og 115 saker andre halv\u00e5r. I 2022 ble det fattet vedtak i totalt 393 saker. F\u00f8lgende kategorier utgj\u00f8r hovedvekten av sakstyper hvor byr\u00e5det fatter vedtak: Saker knyttet til byutviklingsomr\u00e5det: 26 saker I denne kategorien inng\u00e5r saker knyttet til arealplaner og reguleringsplaner, i tillegg til blant annet saker om gjennomf\u00f8ringsvedtak, utbyggingsavtaler og justeringsavtaler, om tomtekj\u00f8p og om investeringsrammer i kommunale byggeprosjekter. I andre halv\u00e5r 2024 behandlet byr\u00e5det 26 saker i denne kategorien, mot 41 saker f\u00f8rste halv\u00e5r. Det vil si 67 saker totalt i 2024. I 2023 behandlet byr\u00e5det til sammen 53 saker under denne kategorien, fordelt p\u00e5 414 saker f\u00f8rste halv\u00e5r og 11 andre halv\u00e5r. Tildeling av skjenkebevillinger og andre skjenkerelaterte saker: 25 saker I andre halv\u00e5r 2024 behandlet byr\u00e5det 25 saker i denne kategorien, mot 46 saker f\u00f8rste halv\u00e5r. Det vil si 71 saker totalt i 2024. I 2023 behandlet byr\u00e5det til sammen 92 skjenkesaker. Vedtak som f\u00f8rer til endret praksis i seinere saker vil kunne f\u00e5 prinsipiell betydning. Slike saker belyses imidlertid ikke n\u00e6rmere i denne sak ettersom det rapporteres s\u00e6rskilt p\u00e5 dette saksomr\u00e5det. Kommunal forkj\u00f8psrett til boligeiendommer: 12 saker I andre halv\u00e5r 2024 behandlet byr\u00e5det 12 saker om forkj\u00f8psrett, mot 8 saker f\u00f8rste halv\u00e5r. Det vil si 20 saker totalt i 2024. I 2023 behandlet byr\u00e5det til sammen 21 forkj\u00f8pssaker. I henhold til byr\u00e5dets fullmakter pkt. 2.16, vedtatt av bystyret 27. november 2024, sak 462/24, tilligger det byr\u00e5dets myndighet \u00e5 fatte vedtak om ikke \u00e5 gj\u00f8re forkj\u00f8psretten gjeldende. Slike beslutninger vurderes ikke som prinsipielle. Tildeling av tilskudd og tilleggsbevilgninger: 8 saker I andre halv\u00e5r 2024 behandlet byr\u00e5det 8 saker om tilskudd og tilleggsbevilgninger, mot 6 saker f\u00f8rste halv\u00e5r. Det vil si 14 saker totalt i 2024. I 2023 behandlet byr\u00e5det til sammen 23 slike saker. 3 Ett m\u00f8te i juli, der det ble behandlet tre saker, ble inkludert i rapporteringen for f\u00f8rst halv\u00e5r 2024. 4 Ved rapporteringene for andre halv\u00e5r 2023 og f\u00f8rste halv\u00e5r 2024 ble det feilaktig opplyst om 29 saker for f\u00f8rste halv\u00e5r 2023 i stedet for 41. Dermed ble ogs\u00e5 totaltallet for 2023 feil i de to foreg\u00e5ende rapporteringene. 3 Tildeling av tilskudd skjer innenfor fastlagte rammer og strategier, og anses ikke som prinsipielle avgj\u00f8relser, jf. byr\u00e5dets budsjettfullmakter pkt. 2 e i Bergen kommunes \u00f8konomireglement. H\u00f8ringsuttalelser avgitt av byr\u00e5det: 32 saker I andre halv\u00e5r 2024 avga byr\u00e5det 32 h\u00f8ringsuttalelser, mot 34 f\u00f8rste halv\u00e5r. Det vil si 66 h\u00f8ringsuttalelser totalt i 2024. I 2023 avga byr\u00e5det til sammen 73 h\u00f8ringsuttalelser. En h\u00f8ringsuttale gir innspill til et annet vedtaksorgan og det fattes s\u00e5ledes ikke beslutning i slike saker. Bergen kommunes holdning i en h\u00f8ringsrunde kan imidlertid v\u00e6re av prinsipiell karakter. Byr\u00e5det er i \u00abByr\u00e5dets fullmakter\u00bb pkt. 2.10 gitt fullmakt til \u00e5 avgi h\u00f8ringsuttalelser p\u00e5 vegne av Bergen kommune, der forretningsutvalget har fordelt oppgaven til byr\u00e5det. H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. Forretningsutvalget tar stilling til hvorvidt en h\u00f8ringsuttalelse inneholder prinsipielle avveininger og m\u00e5 fremsendes til behandling i bystyret. H\u00f8ringsuttalelser avgitt av byr\u00e5det sendes fortl\u00f8pende bystyrets kontor til orientering. Saker sendt ut p\u00e5 h\u00f8ring fra byr\u00e5det: 2 saker I andre halv\u00e5r 2024 sendte byr\u00e5det 2 saker ut p\u00e5 h\u00f8ring, mot 12 saker f\u00f8rste halv\u00e5r. Det vil si 14 saker totalt i 2024. I 2023 sendte byr\u00e5det til sammen 24 saker ut p\u00e5 h\u00f8ring. Oppstartsaker for planer, meldinger og strategier: 4 saker I andre halv\u00e5r 2024 behandlet byr\u00e5det 4 oppstartsaker for planer, meldinger og strategier, mot 9 saker f\u00f8rste halv\u00e5r. Det vil si 13 oppstartsaker totalt i 2024. I 2023 behandlet byr\u00e5det til sammen 9 slike saker. Andre sakstyper hvor byr\u00e5det har fattet vedtak: 42 For andre halv\u00e5r 2024 er 42 saker kategorisert under diverse, mot 56 saker f\u00f8rste halv\u00e5r. Det vil si 98 diverse-saker totalt i 2024. I 2023 behandlet byr\u00e5det til sammen 50 slike saker. F\u00f8lgende er blant annet kategorisert under diverse andre halv\u00e5r 2024: \u2022 Driftsrelaterte saker (blant annet konstituering, organisering/omorganisering, tilsetting og budsjettsaker): 14 saker (30 saker f\u00f8rste halv\u00e5r 2024, 44 saker totalt 2024, 29 saker totalt 2023) \u2022 Ut\u00f8velse av kommunens eierskap, herunder oppnevning til og fritak fra styrer, r\u00e5d og utvalg: 8 saker (15 saker f\u00f8rste halv\u00e5r 2024, 23 saker totalt 2024, 13 saker totalt 2023) \u2022 Rettstvister (unntatt offentlighet jf. offl. \u00a7 18): 8 saker (11 saker f\u00f8rste halv\u00e5r, 19 saker totalt 2024, 8 saker totalt 2023) Gjennomgangen viser at byr\u00e5det ikke har fattet vedtak i saker av prinsipiell betydning. \u00d8konomiske konsekvenser: Saken inneb\u00e6rer ingen \u00f8konomiske konsekvenser. Byr\u00e5dets vurdering og anbefaling/konklusjon: Gjennomgangen av vedtak fattet av byr\u00e5det, sett hen til hvilke saker som fremlegges for bystyret, tilsier at det er bystyret selv som avgj\u00f8r saker av prinsipiell betydning. Denne rapporteringen er utf\u00f8rt p\u00e5 tilsvarende m\u00e5te som ved de tidligere rapporteringene. All rapportering fra byr\u00e5dets side inneb\u00e6rer i prinsippet \u00e5 legge til rette for samspill mellom bystyret som kommunens \u00f8verste organ og byr\u00e5det som operativt og administrativt organ. 4 Begrunnelse for framleggelse til bystyret: Kommuneloven \u00a7 10-2, 6. ledd; R\u00e5det skal minst \u00e9n gang i halv\u00e5ret rapportere til kommunestyret eller fylkestinget om vedtak i saker som har prinsipiell betydning. Byr\u00e5det innstiller til bystyret \u00e5 fatte f\u00f8lgende vedtak: Bystyret tar den fremlagte rapporteringen etter kommuneloven \u00a7 10-2, 6. ledd for andre halv\u00e5r 2024, til orientering. Dato: 4. mars 2025 Christine B. Meyer Byr\u00e5dsleder Dokumentet er godkjent elektronisk. Vedlegg: Oversikt over saker behandlet av byr\u00e5det andre halv\u00e5r 2024 5 "
}