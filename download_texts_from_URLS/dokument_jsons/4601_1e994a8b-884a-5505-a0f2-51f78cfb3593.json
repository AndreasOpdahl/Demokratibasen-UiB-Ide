{
  "dokument_id": "1e994a8b-884a-5505-a0f2-51f78cfb3593",
  "doc_type": "case_attachment",
  "kommune": 4601,
  "tittel": "Plansystem for samfunnsplanlegging i Bergen kommune",
  "url": "https://bergen.kommune.no/politikere-utvalg/api/fil/bk360/12289431/Plansystem-for-samfunnsplanlegging-i-Bergen-kommune",
  "tekst": "Plansystem for samfunnsplanlegging i Bergen kommune Form\u00e5l Plansystemet er et overordnet rammeverk som skal f\u00f8lges for all samfunnsplanlegging i Bergen kommune. Plansystemet skal legge til rette for at samfunnsplanleggingen f\u00f8lger relevante lovverk, forskrifter og nasjonale f\u00f8ringer, og f\u00f8lger opp f\u00f8ringer i planstrategien for hver enkelt bystyreperiode. Samfunnsplanlegging skal v\u00e6re et verkt\u00f8y for politisk prioritering og styring, og er den kommunale planleggingsaktiviteten som legger til rette for en m\u00e5lrettet samfunnsutvikling. Planprosessene legger grunnlaget for \u00e5 beslutte videre innsats innenfor de enkelte plantemaene. Samfunnsplanlegging handler ikke bare om \u00e5 utarbeide planer, men ogs\u00e5 om gjennomf\u00f8ring av planene, \u00e5 vurdere gjennomf\u00f8ringen opp mot m\u00e5lene som settes, og \u00e5 tilpasse planleggingen til endringer over tid. Planleggingen skal v\u00e6re tilpasset behovet og ikke gj\u00f8res mer omfattende enn n\u00f8dvendig. Plansystemet utdypes og f\u00f8lges opp av byr\u00e5det gjennom en egen planinstruks, med relevante innholds- og prosesskrav til samfunnsplanleggingen. Sentrale dokumenttyper i plansystemet i Bergen kommune Samfunnsplanlegging spenner fra overordnet niv\u00e5 i kommuneplanens samfunnsdel, via strategisk utdypning og operasjonalisering p\u00e5 tematisk niv\u00e5, og til prioritering og finansiering gjennom \u00e5rlig rullering av handlings- og \u00f8konomiplan. Samfunnsplanleggingen forutsetter oppf\u00f8lging gjennom aktiviteter i kommunen som organisasjon, eller i samarbeid med privat og offentlig sektor utenfor kommunen. Figur: Plansystemet i Bergen kommune Kommuneplan Alle kommuner skal etter plan- og bygningsloven \u00a7 11-1 ha en samlet kommuneplan. Dette omfatter en samfunnsdel og en arealdel. Bystyret selv vedtar kommuneplanen. Kommuneplanens samfunnsdel (KPS) Kommuneplanens samfunnsdel skal etter plan- og bygningsloven \u00a7 11-2 sette langsiktige m\u00e5l for samfunnsutviklingen og kommuneorganisasjonen, og er f\u00f8rende for kommunens \u00f8vrige planlegging og virksomhet. Handlings- og \u00f8konomiplan (H\u00d8P) Kommuneplanens samfunnsdel har en lovp\u00e5lagt handlingsdel som rulleres \u00e5rlig. I Bergen kommune kombineres handlingsdelen etter plan- og bygningsloven \u00a7 11-2 med \u00f8konomiplan etter kommuneloven \u00a7 14-4, og inng\u00e5r i en samlet handlings- og \u00f8konomiplan. Kommuneplanens arealdel (KPA) Kommunen skal etter plan- og bygningsloven \u00a7 11-5 ha en arealplan for hele kommunen (kommuneplanens arealdel) som viser sammenhengen mellom framtidig samfunnsutvikling og arealbruk. Kommuneplanens arealdel skal f\u00f8lge opp f\u00f8ringer i kommuneplanens samfunnsdel. Kommunal planstrategi Kommunal planstrategi er et politisk verkt\u00f8y for styring av planleggingen i valgperioden. Planstrategien er lovp\u00e5lagt etter plan- og bygningsloven \u00a7 10-1, og skal vedtas av bystyret minst \u00e9n gang per valgperiode og senest ett \u00e5r etter konstituering. Den skal ta stilling til hvorvidt kommuneplanens samfunnsdel og/eller kommuneplanens arealdel skal revideres, og i s\u00e5 fall om de skal revideres helt eller delvis. Planstrategien b\u00f8r omfatte en dr\u00f8fting av kommunens strategiske valg knyttet til samfunnsutvikling, herunder langsiktig arealbruk, milj\u00f8utfordringer, sektorenes virksomhet og en vurdering av kommunens planbehov i valgperioden. F\u00f8ringer fra planstrategien skal f\u00f8lges opp i kommunens planlegging. Planstrategien kan sl\u00e5s sammen med planprogram for kommuneplanens samfunnsdel og/eller arealdel. Samfunnsplaner / tematiske planer Samfunnsplaner / tematiske planer er politiske planer for et avgrenset tematisk samfunnsomr\u00e5de. En viktig hensikt med samfunnsplaner er \u00e5 sette m\u00e5l og strategier, og anbefale prioriterte tiltak innenfor planens tematiske omr\u00e5de. Planer skal f\u00f8lge opp f\u00f8ringer i kommuneplanens samfunnsdel. I planarbeid styrt av lovverk, m\u00e5 planprosessen og -innholdet oppfylle lovkravene. Dette gjelder blant annet prosesskrav for kommunedelplaner etter plan- og bygningsloven, eller innholdskrav i sektorlover. Samfunnsplaner har en viktig rolle som utdypende og operasjonaliserende bindeledd mellom kommuneplanens samfunnsdel og handlings- og \u00f8konomiplan. Planer kan b\u00e5de inneholde forslag til tiltak som kan iverksettes innenfor gjeldende \u00f8konomiske rammer, og forslag til tiltak og investeringer som ikke er fullfinansiert. Planvedtak legger ikke formelle \u00f8konomiske bindinger p\u00e5 senere beslutninger, men planene gir grunnlag for kommunens oppf\u00f8lging. Endelig prioritering og finansiering av tiltak og investeringer skjer i handlings- og \u00f8konomiplan. Side 2 av 2 "
}