{
  "dokument_id": "ac1b3004-db23-5e8c-af45-9d9b71e60bad",
  "doc_type": "case_presentation",
  "kommune": 4601,
  "tittel": "Interpellasjon nr. 48 fra Torstein Dahle (R) om ivaretakelse av veiledningsplikten overfor klagere. Bergen bystyre 27.11.2024",
  "url": "https://bergen.kommune.no/politikere-utvalg/api/fil/bk360/11468504/Framstilling-Interpellasjon-nr-48-fra-Torstein-Dahle-R-om-ivaretakelse-av-veiledningsplikten-overfor-klagere-Bergen-bystyre-27-11-2024",
  "tekst": " Bystyrets kontor Til Intern korrespondanse BFIN - Seksjon for administrasjon V\u00e5r referanse: 2024/165942-2 Saksbehandler: Birgitte Worren Bratland Fra Dato: 15. november 2024 Bystyrets kontor Interpellasjon nr. 48 fra Torstein Dahle (R) om ivaretakelse av veiledningsplikten overfor klagere. Bergen bystyre 27.11.2024 Hvordan kan klagenemnden n\u00e5 alle klagere med informasjon om at de kan f\u00e5 fremm\u00f8te og muntlige innlegg? I reglement for Bergen kommunes klagenemnd 2023-2027 st\u00e5r det i pkt 2.5, 2. ledd.: \"F\u00f8r m\u00f8tet lukkes, kan parter gis mulighet til \u00e5 holde muntlige innlegg til en sak som st\u00e5r p\u00e5 sakskartet og som skal realitetsbehandles i m\u00f8tet. Anmodninger om dette m\u00e5 meldes til Bystyrets kontor senest kl. 12.00 dagen f\u00f8r m\u00f8tet\". Problemet er at denne informasjonen er ukjent for de fleste klagerne. I brevet de f\u00e5r tilsendt om at klagen skal bli behandlet i klagenemnden, blir ikke dette opplyst. Informasjonen er kun tilgjengelig p\u00e5 Bergen kommunes nettsider, men i brevet opplyses det heller ikke at det finnes en nettside for Klagenemnden. Dersom en i s\u00f8kefelt skriver \"klagenemnden\" vil en f\u00e5 opp f\u00f8lgende link: https://www.bergen.kommune.no/sok?soketekst=klagenemnden. I teksten et stykke nedover p\u00e5 den siden st\u00e5r f\u00f8lgende avsnitt: \"Dersom du \u00f8nsker \u00e5 m\u00f8te i Klagenemnda for \u00e5 legge fram saken din muntlig, m\u00e5 du ta kontakt med bystyrets kontor senest kl. 12 dagen f\u00f8r m\u00f8te. Du kan ogs\u00e5 ringe 55 56 55 56 eller sende e-post til bystyrets.kontor@bergen.kommune.no.\" Dette betyr i praksis at av dem som f\u00e5r behandlet sin klagesak, er det sv\u00e6rt f\u00e5 som kjenner til at de kan f\u00e5 m\u00f8te i klagenemnden og legge fram sin sak muntlig. R\u00f8dts representant i Klagenemnden har i hvert m\u00f8te siden desember 2023 foresl\u00e5tt at dette eksplisitt opplyses om i brevet som g\u00e5r til klagerne om at saken vil bli behandlet i Klagenemnden. Hittil har de andre i Klagenemnden stemt imot dette med bl.a. begrunnelse om at da vil det bli \"s\u00e5 mange\" som henvender seg og at det m\u00e5 v\u00e6re tilfredsstillende at informasjonen er tilgjengelig p\u00e5 nettsidene. Til opplysning gis klagerne ti minutter til \u00e5 legge fram saken. Representanten til R\u00f8dt har fremholdt at de aller fleste ikke vil tenke p\u00e5 \u00e5 s\u00f8ke informasjon om klagenemnden selv om de har en sak til behandling. Dermed blir de fratatt mulighet til \u00e5 kunne legge frem sin sak muntlig. R\u00f8dts representant har ogs\u00e5 argumentert med at det strider mot Forvaltningsloven \u00a7 11 at kommunen ikke gir slik informasjon direkte i brevet til klagerne. I \u00a7 11 heter det i f\u00f8rste ledd: \"Forvaltningsorganene har innenfor sitt saksomr\u00e5de en alminnelig veiledningsplikt. Form\u00e5let med veiledningen skal v\u00e6re \u00e5 gi parter og andre interesserte adgang til \u00e5 vareta sitt tarv i bestemte saker p\u00e5 best mulig m\u00e5te. Omfanget av veiledningen m\u00e5 likevel tilpasses det enkelte forvaltningsorgans situasjon og kapasitet til \u00e5 p\u00e5ta seg slik virksomhet.\" Det sier seg selv at det \u00e5 tilf\u00f8ye en setning eller to i et brev, ikke har kapasitetskonsekvenser. Det som kan ha kapasitetskonsekvenser, er at klagerne bruker sin mulighet til muntlig innlegg. At det kan forlenge klagenemndas m\u00f8ter dersom klageren \"varetar sitt tarv\" etter loven, er selvsagt ikke noen holdbar grunn til at Bergen kommune skal unnlate \u00e5 veilede om den muligheten. Det er tvert imot en klar tilsidesettelse av lovens p\u00e5legg om veiledningsplikt. Erfaringen hittil i denne nemndperioden er at de fleste blir fratatt retten til \u00e5 ivareta sin tarv p\u00e5 beste m\u00e5te n\u00e5r de ikke kjenner til muligheten til muntlig presentasjon av sin sak. Det er kun i tre saker at klagere p\u00e5 eget initiativ eller deres advokat har tatt kontakt med bystyrets kontor om fremm\u00f8te. De tre gangene var de som tok kontakt, alle jurister av utdannelse. I de andre sakene med fremm\u00f8te var det fordi R\u00f8dts representant tok kontakt og gjorde klagerne kjent med at de hadde mulighet for fremm\u00f8te. I m\u00f8tet i august fremholdt R\u00f8dts representant p\u00e5 nytt det urettferdige i at mange klagere ikke f\u00e5r vite om retten til fremm\u00f8te og muntlig innlegg, og at han derfor, foran neste m\u00f8te 1. oktober, p\u00e5 egenh\u00e5nd ville fors\u00f8ke \u00e5 ta kontakt med alle klagerne p\u00e5 sakslisten og opplyse om denne muligheten. Det resulterte i at ni klagere tok kontakt med bystyrets kontor og \u00f8nsket muntlig innlegg. Ingen av dem var blitt kjent med muligheten gjennom Bergen kommunes nettsider. Det setter Bergen kommune i et pinlig lys at det er R\u00f8dts nemndrepresentant som m\u00e5 ivareta kommunens veiledningsplikt. Denne urettferdigheten og underkommunisering av klagernes rettigheter kan ikke kommunen v\u00e6re bekjent av. Vil byr\u00e5den heretter s\u00f8rge for at personer som f\u00e5r behandlet sin klagesak, blir opplyst eksplisitt fra Bergen kommune om rett til fremm\u00f8te og muntlig innlegg i tilsendt brev? Med hilsen Bystyrets kontor "
}