{
  "dokument_id": "6728e438-c820-5080-93c5-9a48fbdad6ee",
  "doc_type": "case_presentation",
  "kommune": 5501,
  "tittel": "H\u00f8ring om forslag til ny valgforskrift og endringer i forskrift om valg til Sametinget",
  "url": "https://innsyn.tromso.kommune.no/application/getMoteDokument?dokid=2001785134",
  "tekst": "Arkivsaksnr. 24/10356-3 Saksbehandler Rebekka Ringholm Saksgang M\u00f8tedato Formannskapet 20.08.2024 H\u00f8ring om forslag til ny valgforskrift og endringer i forskrift om valg til Sametinget Kommunedirekt\u00f8rens innstilling til vedtak: Formannskapet vedtar h\u00f8ringsuttalelsen om ny valgforskrift og endringer i forskrift om valg til Sametinget slik den fremg\u00e5r av saksfremlegget. Stig Tore Johnsen Mari Enoksen Hult Kommunedirekt\u00f8r Direkt\u00f8r, stab for organisasjon 1 Hva saken gjelder Formannskapet behandler kommunedirekt\u00f8rens forslag til h\u00f8ringsuttalelse fra Troms\u00f8 kommune om ny valgforskrift og endringer i forskrift om valg til Sametinget. H\u00f8ringsfristen er 3. september. Saksutredning Kommunal- og distriktsdepartementet har sendt forslag til ny valgforskrift og endringer i forskrift om valg til Sametinget p\u00e5 h\u00f8ring med h\u00f8ringsfrist 3. september. I administrasjonens forslag til h\u00f8ringsuttalelse fra Troms\u00f8 kommune er perspektivet til kommunen som valgarrang\u00f8r lagt til grunn. Andre interessenter, som partier eller privatpersoner, har ogs\u00e5 anledning til \u00e5 levere egne h\u00f8ringsuttalelser. H\u00f8ringsuttalelsen er utarbeidet av valgsekretariatet i politisk sekretariat. Formannskapet er sammen med hovedutvalgene kommunens h\u00f8ringsorgan i saker som forelegges kommunen til uttalelse fra andre forvaltningsniv\u00e5, jf. reglementet for formannskapet i Troms\u00f8 kommune. Formannskapet avgir h\u00f8ringsuttalelser p\u00e5 omr\u00e5der som ikke h\u00f8rer under hovedutvalgenes ansvar. S\u00e6rlig prinsipielle forslag skal forelegges kommunestyret for vedtak. Kommunal- og distriktsdepartementet oppgir at forslagene til ny valgforskrift og endringer i forskrift om valg til Sametinget hovedsakelig er av praktisk og teknisk art. Derfor vurderes det at formannskapet har vedtakskompetanse i saken. Forslagene i forskriftene omhandler blant annet bruk av elektronisk valggjennomf\u00f8ringssystem, organisering av opptelling og krav til universell utforming av valglokaler og valgutstyr. Forslag til h\u00f8ringsuttalelse fra Troms\u00f8 kommune Introduksjon Troms\u00f8 kommune \u00f8nsker \u00e5 gi f\u00f8lgende tilbakemeldinger til ny valgforskrift og forskrift om valg til Sametinget: \u2022 Oppretthold fleksibilitet i hvordan forh\u00e5ndsstemmegivning p\u00e5 institusjoner arrangeres \u2022 Krav til universell utforming b\u00f8r formuleres i en egen veileder som er enkel for kommunene \u00e5 forholde seg til og inkludere krav om gangadkomst, parkeringsmuligheter og trinnfrie flater. Krav til luminanskontrast b\u00f8r forenkles og fokusere p\u00e5 funksjon, heller enn \u00e5 v\u00e6re tallfestede ytelseskrav. \u2022 Presiser om valgutstyr kan fraktes adskilt fra, men i samme kj\u00f8ret\u00f8y som avgitte stemmesedler \u2022 Innf\u00f8r separate manntallskryss for kommune- og fylkestingsvalget \u2022 Presiser om forh\u00e5ndsstemmer skal telles opp per lokale, eller per lokale per \u00e5pningsdag \u2022 Tydeliggj\u00f8r at oversikt over valgmateriell til overlevering skal utarbeides av parten som skal motta materiellet, ikke parten som avleverer det \u2022 Forskriftsfest at registreringen av resultater fra f\u00f8rste opptelling skal kryssjekkes av to personer n\u00e5r det legges inn i det elektroniske valgadministrasjonssystemet \u2022 Innf\u00f8r elektronisk manntall for Sametingsvalget under b\u00e5de forh\u00e5ndsstemmeperioden og valgting \u2022 Samevalgstyrets ansvar for rutiner og under opptelling b\u00f8r v\u00e6re tilsvarende valgstyrenes ansvar ved de \u00f8vrige valgene \u2022 Prinsipper for opptelling av sametingsvalget b\u00f8r v\u00e6re tilsvarende som ved \u00f8vrige valg Merknader med endringsforslag presenteres strukturert etter kapitlene i den foresl\u00e5tte valgforskriften og forskrift om valg til Sametinget. 2 I tillegg til merknadene tilh\u00f8rende de ulike kapitlene s\u00e5 \u00f8nsker Troms\u00f8 kommune \u00e5 understreke at det er et behov for tydelige retningslinjer for hvordan kommunene skal gjennomf\u00f8re overgangen fra folkevalgte stemmestyrer til kommunalt ansatte ledere og nestledere under valgting. Arbeidsforholdet deres m\u00e5 legges opp p\u00e5 en m\u00e5te som gj\u00f8r at de kan overholde ansvaret sitt for stemmingen i valglokalet uten at dette kommer i konflikt med Arbeidsmilj\u00f8loven. Overgangen fra folkevalgte stemmestyrer til ansatte krever endringer i budsjett, kontakt med tillitsvalgte og evt. Arbeidstilsynet for avklaringer om arbeidstid, endret vaktplanlegging og ansvarsfordeling. Dette ang\u00e5r alle kommuner som avholder valg. Samlede retningslinjer er viktig for \u00e5 etablere en god praksis. Sist \u00f8nsker vi ogs\u00e5 \u00e5 understreke at flere av bestemmelsene i forskriften f\u00e5r innvirkning p\u00e5 kommunenes budsjett for valg\u00e5ret, og at det ved senere revideringer av forskriften eller andre veiledere er en stor fordel om dette er ferdigstilt p\u00e5 et tidligere tidspunkt enn n\u00e5, slik at det er bedre samkj\u00f8rt med kommunenes budsjettarbeid. Merknader til ny valgforskrift Kapittel 1. Manntall Ingen merknader Kapittel 2. Listeforslag Ingen merknader Kapittel 3. Utforming og trykking av stemmesedler Ingen merknader Kapittel 4. Elektronisk valggjennomf\u00f8ringssystem Ingen merknader Kapittel 5. Informasjon til velgerne om stemmerett Ingen merknader Kapittel 6. Fellesbestemmelser for stemming innenlands \u00a7 6-2 Universell utforming av valglokaler og valgutstyr (1) Valglokaler skal oppfylle krav i byggteknisk forskrift \u00a7 12-4 f\u00f8rste og andre ledd, \u00a7 12-6 f\u00f8rste til fjerde ledd og sjette ledd bokstav a, b, c og f, \u00a7 12-7 femte ledd, \u00a7 12- 13 f\u00f8rste ledd, andre ledd bokstav a, c og e, tredje ledd bokstav a\u2013d og fjerde ledd bokstav a og b og \u00a7 12-18 f\u00f8rste og andre ledd. (2) Ved bruk av rampe i valglokaler skal kravene i byggteknisk forskrift \u00a7 12-16 v\u00e6re oppfylt. Merknader til f\u00f8rste og andre ledd: Forslaget omfatter f\u00f8lgende paragrafer/felt: \u00a7 12-4. Inngangsparti \u00a7 12-6. Kommunikasjonsvei \u00a7 12-7. Krav til utforming av rom og annet oppholdsareal 3 \u00a7 12-13. D\u00f8r, port og lignende \u00a7 12-18. Skilt, styrings- og betjeningspanel, h\u00e5ndtak, armaturer og lignende \u00a7 12-16. Rampe Forslaget sier ingenting om: \u00a7 8-4. Generelle krav til gangatkomst og ganglinjer \u00a7 8-6. Gangatkomst til byggverk med krav om universell utforming \u00a7 8-8. Parkeringsplass, annet oppstillingsareal og kj\u00f8reatkomst \u00a7 8-9. Trapp i uteareal \u00a7 12-14. Trapp \u00a712-6. Kommunikasjonsvei, sjette ledd: E. Blendende motlys skal unng\u00e5s i kommunikasjonsveier. H. Store rom, der sentrale ganglinjer g\u00e5r p\u00e5 tvers av \u00e5pne arealer, skal ha definert gangsone eller n\u00f8dvendig ledelinje. En skal unng\u00e5 \u00e5 bruke m\u00f8nster i gulv som gir villedende retningsinformasjon. \u00a7 12-17. Vindu og andre glassfelt \u00a7 12-9. Bad og toalett Valglovens \u00a7 6-7 sier at Velgerne skal kunne ta seg inn i valglokalene uten hjelp. Da er det en forutsetning at de kan ta seg frem til valglokalene uten hjelp, og forskriften b\u00f8r derfor inkludere krav om gangatkomst, opparbeidet uteareal (herunder parkeringsmuligheter) og trinnfrie flater, som definert i \u00a7 1-3 i byggteknisk forskrift. I tillegg b\u00f8r det vurderes om det skal stilles krav til merking av vindu og andre glassfelt (jamf\u00f8r \u00a712-17 i byggteknisk forskrift, henvist til i veiledning til byggteknisk forskrift \u00a7 12-13) og til bad og toalett (jamf\u00f8r \u00a7 12-9). \u00a7 12-6 sjette ledd bokstav c og f, \u00a7 12-13 fjerde ledd bokstav b, \u00a7 12-16 fjerde ledd og \u00a7 12-18 andre ledd angir spesifikke krav til luminanskontrast. Det er i all hovedsak eksisterende bygg som benyttes til \u00e5 avholde valg, og det vil v\u00e6re sv\u00e6rt ressurskrevende dersom kommunene selv skal anskaffe m\u00e5leutstyr for fargekontrast og gjennomf\u00f8re kartlegginger av dette. En SINTEF-rapport fra 2017 peker ogs\u00e5 p\u00e5 at krav til luminanskontrast er vanskelig \u00e5 prosjektere og etterpr\u00f8ve (Denizou 2017). Vi mener det vil v\u00e6re mer nyttig at departementet eller Valgdirektoratet utarbeider egne, hensiktsmessige krav i valgforskriften fulgt av en enkel veileder utarbeidet i samarbeid med relevante organisasjoner som arbeider med universell utforming. Disse kravene b\u00f8r fokusere p\u00e5 kvalitative funksjonskrav heller enn strenge, kvantitative ytelseskrav. Kartverkets oversikt over tilgjengelighet er et eksempel p\u00e5 hvordan dette kan gj\u00f8res i praksis. Her kartlegges kontrast i kategoriene \"god\", \"mindre god\" og \"d\u00e5rlig\". (3) Bord der stemmesedler stemples og valgurner skal ha en betjeningsh\u00f8yde mellom 0,8 og 1,2 meter over det ferdige gulvet. Merknad: Bestemmelsen inneb\u00e6rer at h\u00f8yden der velgeren legger stemmeseddelen i valgurnen m\u00e5 v\u00e6re p\u00e5 mellom 0,8 og 1,2 meter over gulvet. Innkasth\u00f8yde p\u00e5 de universelt utformede urnene er 40 cm. Alts\u00e5 m\u00e5 bordet der urnene st\u00e5r v\u00e6re 0,8 meter h\u00f8yt eller lavere, mens bordet der stemmesedler stemples m\u00e5 v\u00e6re mellom 0,8 og 1,2 meter h\u00f8yt. I praksis betyr denne bestemmelsen at kommunene m\u00e5 anskaffe to ulike typer bord med mindre de har en type bord som er n\u00f8yaktig 80 cm h\u00f8yt. De fleste kantinebord/konferansebord er rundt 70 cm h\u00f8ye. Bord p\u00e5 80 cm eller mer vil gi ugunstig arbeidsstilling for valgmedarbeidere som sitter lange, travle vakter med mindre det ogs\u00e5 anskaffes nye stoler i rett h\u00f8yde. Dette er utstyr som kommunene m\u00e5 bruke ressurser p\u00e5 \u00e5 anskaffe, transportere til valglokalene og oppbevare mellom valgene, da det avviker fra den normale m\u00f8bleringen. \u00c5 ha en betjeningsh\u00f8yde for stempling av stemmesedler p\u00e5 minst 80 cm vil alts\u00e5 v\u00e6re kostbart \u00e5 innf\u00f8re. Vi mener videre at det er en feilslutning \u00e5 benytte rammer for betjeningsh\u00f8yde for stempling og urneinnkast, som er m\u00e5l satt for betjening av paneler, h\u00e5ndtak, armaturer og lignende. For stempling av stemmesedler er arbeidsh\u00f8yde et bedre egnet begrep. For \u00e5 finne god og funksjonell 4 arbeidsh\u00f8yde for rullestolbrukere og hensiktsmessig h\u00f8yde p\u00e5 urner ber vi valgdirektoratet se til SINTEFS byggforskserie \"220.335 Dimensjonering for rullestolbrukere\", kapittel 24 \"Rekkevidder og h\u00f8yder\". Innkastet p\u00e5 oversiden av urnen vil ved 1,2 meter v\u00e6re over sikth\u00f8yde for en stor andel rullestolbrukere og vil kreve en rekkevidde godt over 1,2 meters h\u00f8yde. Fjerde ledd: Ingen merknader, men anf\u00f8rer at Troms\u00f8 kommune praktiserer blindeskrift i samtlige avlukker av hensyn til likhetsprinsippet. Troms\u00f8 kommune vil anf\u00f8re at vi helhjertet st\u00f8tter intensjonene bak valglovens \u00a7 6-7. Samtidig mener vi at det er problematisk \u00e5 anvende bestemmelser fra byggteknisk forskrift, hvis form\u00e5l er \u00e5 sikre at tiltak planlegges, prosjekteres og utf\u00f8res ut fra hensyn til bl.a. universell utforming (TEK17, \u00a7 1-1) p\u00e5 eksisterende bygg. Kapittel 7. Forh\u00e5ndsstemming innenlands \u00a7 7-3 Forh\u00e5ndsstemming p\u00e5 helse- og omsorgsinstitusjoner, i fengsler og der velgeren oppholder seg: Ved forh\u00e5ndsstemming etter valgloven \u00a7 7-2 tredje og fjerde ledd skal velgeren f\u00e5 utlevert konvolutt med \u00e9n stemmeseddel for hver liste som stiller ved valget, samt en blank stemmeseddel. Velgeren skal gi konvolutten med de resterende stemmesedlene til stemmemottakeren. Stemmemottakeren skal s\u00f8rge for \u00e5 kassere denne p\u00e5 en betryggende m\u00e5te Merknad: Denne paragrafen fjerner fleksibiliteten til \u00e5 arrangere forh\u00e5ndsstemming som foreg\u00e5r etter valgloven \u00a7 7-2 tredje ledd (p\u00e5 helse- og omsorgsinstitusjoner og i fengsler) ved kombinasjon av valgavlukke og ambulerende stemmegivning. Troms\u00f8 kommune har hatt god erfaring med \u00e5 sette opp valgavlukke og avholde stemmemottak p\u00e5 institusjoner. V\u00e5r oppfatning er at det er verdifullt for velgerne p\u00e5 institusjonene \u00e5 kunne avgi stemmen sin p\u00e5 en m\u00e5te som minner s\u00e5 mye som mulig p\u00e5 et vanlig stemmemottak. De velgerne som ikke \u00f8nsker eller har mulighet til \u00e5 avgi stemme i et fysisk valgavlukke har kunnet stemme ved bruk av rutinen for ambulerende stemmegivning. Vi \u00f8nsker at paragrafen omformuleres slik at det fortsatt \u00e5pnes opp for \u00e5 kunne praktisere denne kombinasjonen. 5 Kapittel 8. Forh\u00e5ndsstemming i utlandet Ingen merknader Kapittel 9. Forsegling, oppbevaring, transport og overlevering \u00a7 9-3 (3) Forseglingsutstyr skal ikke transporteres sammen med avgitte stemmesedler. Merknad: Begrepet \"sammen\" b\u00f8r defineres tydeligere i forskriften. Kan avgitte stemmesedler og forseglingsutstyr transporteres i samme bil, s\u00e5 lenge utstyret er nedl\u00e5st og forseglet separat i samme kj\u00f8ret\u00f8y? Eller trengs det to ulike kj\u00f8ret\u00f8y/kj\u00f8returer for \u00e5 oppfylle kravet i paragrafen? Har antallet valgmedarbeidere som gjennomf\u00f8rer transporten innvirkning p\u00e5 hvordan stemmesedler og forseglingsutstyr kan transporteres? Disse avklaringene trengs fordi det har stor innvirkning p\u00e5 kommunenes planlegging av transport og valgbudsjett. \u00a7 9-5 (1) Ved alle valg skal lederen i valglokalet s\u00f8rge for at det utarbeides en oversikt over hvilket materiell som skal overleveres til valgstyret Merknad: Oversikt over materiell som skal overleveres til valgstyret er en skriftlig rutine for forsegling, oppbevaring og transport av valgmateriell. Utarbeidelse av dette er if\u00f8lge \u00a7 9-1 (1) i den foresl\u00e5tte forskriften et ansvar som tilfaller valgstyret. Oversikten over materiellet som skal overleveres b\u00f8r lages av valgstyret evt. delegert til administrasjonen. Ansvar for \u00e5 fylle inn oversikten b\u00f8r tillegges leder i valglokalet. Det foresl\u00e5s derfor \u00e5 endre ordlyden til \"Ved alle valg skal valgstyret s\u00f8rge for at det utarbeides en oversikt over hvilket materiell som skal overleveres til valgstyret fra leder i valglokalet. Lederen i valglokalet skal s\u00f8rge for at det f\u00f8res oversikt over materiellet som overleveres til valgstyret\". \u00a7 9-5 (2) Ved stortingsvalg og fylkestingsvalg skal valgstyret s\u00f8rge for at det utarbeides en oversikt over hvilket materiell som skal overleveres til distriktsvalgstyret og fylkesvalgstyret. Merknad: Endringsforslag tilsvarende forrige punkt. Oversikten over materiellet som skal overleveres b\u00f8r lages av distrikts- eller fylkesvalgstyret evt. gjennom delegering til administrasjonen. Ansvar for \u00e5 fylle inn oversikten b\u00f8r tillegges valgstyret i kommunen. Det foresl\u00e5s derfor \u00e5 endre ordlyden til \"Ved stortingsvalg og fylkestingsvalg skal distriktsvalgstyret og fylkesvalgstyret s\u00f8rge for at det utarbeides en oversikt over hvilket materiell som skal overleveres til distriktsvalgstyret og fylkesvalgstyret fra valgstyret. Valgstyret skal s\u00f8rge for at det f\u00f8res oversikt over materiellet som overleveres\". Kapittel 10. Godkjenning av stemmesedler Ingen merknader Kapittel 11. Opptelling av stemmesedler Merknad: Valgloven \u00a7 10-8 andre ledd fastsetter at den f\u00f8rste opptellingen av forh\u00e5ndsstemmer avlagt i egen kommune skal telles opp for hvert valglokale. Dette gjelder likevel bare hvis det er mottatt minst 60 forh\u00e5ndsstemmer i valglokalet. Det b\u00f8r forskriftsfestes eller p\u00e5 annen m\u00e5te presiseres om forh\u00e5ndsstemmene skal telles opp per lokale eller per lokale per \u00e5pningsdag. Et forh\u00e5ndsstemmemottak kan arrangeres p\u00e5 samme sted over flere dager, og det er uklart om det er tenkt at opptelling skal gj\u00f8res for hver enkelt \u00e5pningstid, eller for alle \u00e5pningsdagene samlet. Merknad: Troms\u00f8 kommune deler oppfatningen om at det er n\u00f8dvendig med detaljerte regler for hvordan opptelling og kontroll skal foreg\u00e5. I h\u00f8ringsnotatets kapittel 12.3.2.3 er det \u00e5 sammenlikne antall kryss i manntallet med antall stemmesedler beskrevet som en viktig kontroll 6 for \u00e5 avdekke avvik. I dag er denne kontrollen i praksis bare mulig ved stortingsvalg fordi det ikke f\u00f8res separate kryss i manntall for henholdsvis kommunestyre- og fylkestingsvalg. Man har dermed ikke mulighet til \u00e5 vite om et avvik mellom antall kryss i manntall og antall stemmesedler skyldes feil eller juks, eller om det skyldes at velgere kun har stemt ved ett av de to valgene. Det b\u00f8r derfor forskriftsfestes at det skal f\u00f8res separate manntallskryss for kommune- og fylkestingsvalget. \u00a7 11-1 Manuell opptelling Merknad: Manuelle opptellinger skal registreres i det elektroniske valgadministrasjonssystemet. Her b\u00f8r det spesifiseres i forskriften at registreringen av resultater fra f\u00f8rste opptelling skal kryssjekkes av to personer n\u00e5r de legges inn i det elektroniske valgadministrasjonssystemet, slik at man reduserer risikoen for feil eller juks n\u00e5r den manuelle opptellingen registreres digitalt. Kapittel 12. Protokollering Ingen merknader Kapittel 13. Klagenemnd Ingen merknader Kapittel 14. Ikrafttredelse Ingen merknader Merknader til foresl\u00e5tte endringer i forskrift om valg til Sametinget Det b\u00f8r forskriftsfestes at elektronisk manntall for Sametingsvalget skal v\u00e6re tilgjengelig under b\u00e5de forh\u00e5ndsstemmeperioden og valgting. \u00a7 54.Oppbevaring og transport av valgmateriell. Forsegling. (1) Samevalgstyret skal etablere betryggende rutiner for oppbevaring og transport av valgmateriell i alle faser av valggjennomf\u00f8ringen Merknad: Denne paragrafen b\u00f8r v\u00e6re likelydende tilsvarende paragraf i den foresl\u00e5tte valgforskriftens \u00a7 9-1 Rutiner for forsegling, oppbevaring og transport av valgmateriell. Krav til skriftliggj\u00f8ring av rutiner burde ogs\u00e5 gjelde ved sametingsvalg, og dette kravet b\u00f8r ogs\u00e5 gjelde rutiner for forsegling av materiell. Den foresl\u00e5s derfor endret til: \"Samevalgstyret skal s\u00f8rge for at det fastsettes betryggende, skriftlige rutiner for forsegling, oppbevaring og transport av valgmateriell i alle faser av valggjennomf\u00f8ringen i kommunen.\" \u00a7 64.Prinsipper for opptellingen (3) All opptelling skal skje under tilsyn av enten samevalgstyret eller opptellingsvalgstyret. Merknad: Formulering i punkt 3 under prinsipper for opptelling av Sametingsvalget er ikke samstemt med prinsippene for opptelling av Stortings-, kommunestyre- og fylkestingsvalg, fastsatt i valgforskriften. I forskriften for de \u00f8vrige valgene g\u00e5r man bort fra at all opptelling skal skje under tilsyn av valgstyret, mens formuleringen beholdes i den foresl\u00e5tte forskriften om valg til Sametinget. Her er det \u00f8nskelig \u00e5 vite mer om begrunnelsen for hvorfor denne bestemmelsen ikke er lik p\u00e5 tvers av forskriftene. Rutiner for opptelling b\u00f8r v\u00e6re s\u00e5 like som mulig for alle valg. Dersom det ikke er s\u00e6rlige grunner til at valgstyrene skal ha tilsyn med opptelling av 7 Sametingsvalget, s\u00e5 b\u00f8r samevalgstyrene og opptellingsvalgstyret ha samme ansvar som valgstyrene ved andre valg. Merknad: Den foresl\u00e5tte forskriften er heller ikke samkj\u00f8rt med Valgloven \u00a7 10-5 (4) om at opptellingen skal v\u00e6re offentlig. Dette foresl\u00e5s derfor inkludert som et nytt punkt 4 i forskriftens \u00a7 64: (4) Opptellingen skal v\u00e6re offentlig. Merknad: Valgloven \u00a7 10-6 fastsetter at personer som er oppf\u00f8rt p\u00e5 en valgliste ved et valg ikke kan delta i opptellingen i valgdistriktet for det gitte valget. Dette b\u00f8r ogs\u00e5 inkluderes i forskriften om valg til Sametinget for \u00e5 styrke tilliten til opptellingen, og foresl\u00e5s enten inkludert som en ny paragraf i forskriften eller som et nytt underpunkt under \u00a7 64. Referanser Denizou, K. (2017). Lys, farge og luminanskontrast: Erfaringer fra prosjektering og bruk. SINTEF akademisk forlag. Tilgjengelig fra: https://sintef.brage.unit.no/sintef- xmlui/handle/11250/2826639 SINTEF Byggforsk (2020) 220.335 Dimensjonering for rullestolbrukere. Tilgjengelig fra: https://www.byggforsk.no/dokument/3024/dimensjonering_for_rullestolbrukere#i24 Konklusjon Kommunedirekt\u00f8ren anbefaler at h\u00f8ringsuttalelsen om ny valgforskrift og endringer i forskrift om valg til Sametinget vedtas slik den fremg\u00e5r av saksfremlegget. Vedtakskompetanse Formannskapet Vedlegg H\u00f8ringsnotat for ny valgforskrift og endringer i forskrift om valg til Sametinget 24_10356-1 H\u00f8ring - forslag til ny valgforskrift og endringer i forskrift om valg til Sameting 8 "
}