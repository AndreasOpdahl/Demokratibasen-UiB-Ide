{
  "dokument_id": "cedc706b-60ec-56f7-85a2-179eccfb664a",
  "doc_type": "case_presentation",
  "kommune": 4601,
  "tittel": "Konkurranseutsetting av kommunale sykehjem - delegasjon til byr\u00e5det ",
  "url": "https://bergen.kommune.no/politikere-utvalg/api/fil/bk360/9737048/Framstilling-Konkurranseutsetting-av-kommunale-sykehjem-delegasjon-til-byradet-",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/06369-3 Konkurranseutsetting av kommunale sykehjem \u2013 delegasjon til byr\u00e5det Hva saken gjelder: I byr\u00e5dets politiske plattform Klostererkl\u00e6ringen 2023-2027 framg\u00e5r det at byr\u00e5det vil konkurranseutsette to eksisterende sykehjem, blant annet for \u00e5 teste ut nye m\u00e5ter \u00e5 arbeide p\u00e5 og organisere sykehjemmene. Saken fremmes for bystyret, da det iht. det gjeldende bystyrereglementet er bystyret som kan avgj\u00f8re dette. Det foresl\u00e5s at to kommunale sykehjem konkurranseutsettes. Det foresl\u00e5s videre at byr\u00e5det gis fullmakt til \u00e5 velge ut sykehjemmene, basert p\u00e5 kriterier for utvelgelse som beskrevet i denne saken. Deretter gjennomf\u00f8res prosessen i tr\u00e5d med arbeidsmilj\u00f8lovens bestemmelser (s\u00e6rlig kap. 16), ansattes rett til medvirkning iht. Hovedavtalen, og fullmaktene i gjeldende \u00d8konomireglement (f.eks. pkt. 3.51, 4.12 og 4.73). Aktuelle kriterier for utvelgelse av sykehjem er: o Type plasser og grad av oppf\u00f8lgingsbehov (transaksjonskostnader4) Kommentar: Det skilles s\u00e6rskilt mellom langtidsplasser (langtidssykehjem) og korttidsplasser (behandlingssenter). Behandlingssenter krever mer omfattende samhandling mellom sykehjemmet og \u00f8vrige akt\u00f8rer og tjenester. Langtidssykehjem er derfor mer n\u00e6rliggende \u00e5 velge for konkurranseutsetting, ut fra m\u00e5let om minst mulig ekstra oppf\u00f8lging mellom kommunen og leverand\u00f8ren. Eksempelvis er Siljusl\u00e5tten sykehjem et langtidssykehjem (konkurranseutsatt gjennom reservert konkurranse forbeholdt ideelle). Ogs\u00e5 Oslo kommune har i en tilsvarende prosess valgt \u00e5 konkurranseutsette langtidssykehjem. 1 \u00d8konomireglementet pkt. 3.5: Bystyret delegerer bestillings- og anvisningsmyndighet til byr\u00e5det for byr\u00e5dets budsjettansvarsomr\u00e5de. 2 \u00d8konomireglementet pkt. 4.1: Bystyret gir ved sitt budsjettvedtak, eller andre vedtak, underliggende politiske organer fullmakt til \u00e5 disponere og forplikte kommunen \u00f8konomisk. 3 \u00d8konomireglementet pkt. 4.7: Kommunens anskaffelser skal gj\u00f8res innenfor rammer gitt i Lov om Offentlige Anskaffelser (LOA) med tilh\u00f8rende forskrifter samt f\u00f8lge de prinsipper som er fastsatt i Bergen kommunes innkj\u00f8psstrategi. Dette skal sikre mest mulig effektiv ressursbruk ved offentlige anskaffelser basert p\u00e5 forretningsmessighet og likebehandling. 4 Transaksjonskostnader er et begrep vi bruker om alle kostnader knyttet til en konkurranseutsettings- eller anbudsprosess som ikke er knyttet til selve driften av tjenesten som konkurranseutsettes (dvs. alle kostnader knyttet til forberedelse og gjennomf\u00f8ring av konkurransen, samt oppf\u00f8lging og kontroll av at kvaliteten p\u00e5 tjenesten holder den standarden man er blitt enig om). Ref. f.eks. Fagforbundets definisjon. 1 o Unng\u00e5 sykehjem som er organisert i kombinasjon med omsorgpluss boliger og/eller omsorgsboliger Kommentar: I noen tilfeller er langtidssykehjem samlokalisert og samorganisert med omsorgpluss / omsorgsboliger. Der det er omsorgsboliger i tilknytning til et sykehjem er det gjerne samarbeid om tjenester til beboerne i boligene. Det kan ogs\u00e5 v\u00e6re delvis felles bruk av arealer. Det kan v\u00e6re krevende \u00e5 regulere dette i en avtale og det vil ogs\u00e5 skje endringer som kan kreve endring av inng\u00e5tt avtale. Dette kan utgj\u00f8re en usikkerhet for tilbydere og \u00f8kte transaksjonskostnader for kommunen. Byr\u00e5det vil foresl\u00e5 \u00e5 konkurranseutsette to sykehjem innenfor kategorien langtidsplasser uten spesialfunksjoner og / eller tilknyttede omsorg pluss-boliger eller omsorgsboliger. Kriteriene har v\u00e6rt dr\u00f8ftet med hovedverneombud og hovedtillitsvalgte. Det ble gitt st\u00f8tte til argumentasjonen og konklusjonen vedr. \u00e5 velge sykehjem med langtidsplasser, n\u00e5r konkurranseutsetting f\u00f8rst skal gjennomf\u00f8res. Hovedtillitsvalgte og verneombud vil bli involvert i det videre arbeidet med konkurranseutsettingen. \u00d8konomiske konsekvenser: Det er et m\u00e5l for bruk av private organisasjoner at dette kan medf\u00f8re en effektiv bruk av kommunens ressurser. Det inneb\u00e6rer at private akt\u00f8rer b\u00f8r eller kan brukes der disse kan levere velferdstjenester med den kvaliteten som kreves i regelverk og kontrakt, til en lik eller lavere samlet kostnad enn det kommunen kan levere i egenregi. Grunnlaget for sammenligning vil v\u00e6re referansekostnaden for en kommunal langtidsplass. Den kommunale referansen vil tilsvare kommunens budsjettramme, som vil bli oppgitt i konkurransegrunnlaget. Plassprisen vil dermed v\u00e6re f\u00f8rende for tilbyderne i konkurransen. Ogs\u00e5 Oslo kommune og B\u00e6rum kommune har valgt en slik framgangsm\u00e5te ved konkurranseutsetting av sykehjem. Saken skal derfor ikke ha \u00f8konomiske konsekvenser, dvs. budsjettbehov utover det som allerede er budsjettert. Dette gjelder arbeidet med \u00e5 forberede og gjennomf\u00f8re selve anskaffelsen, samt f\u00f8lge opp kontrakten i avtaleperioden, som prioriteres innenfor byr\u00e5dsavdelingens administrative ressurser. Det er imidlertid alltid en risiko for at transaksjonskostnadene i en anskaffelse kan overstige budsjetterte ressurser, dersom anskaffelsen er kompleks og det oppst\u00e5r uforutsette oppf\u00f8lgingsutfordringer. Det er derfor viktig \u00e5 vurdere dette forholdet ved utvelgelse av sykehjem, noe byr\u00e5det har gjort n\u00e5r det foresl\u00e5s sykehjem innenfor kategorien langtidsplasser uten spesialfunksjoner. Byr\u00e5dets vurdering og anbefaling/konklusjon: For \u00e5 teste ut nye m\u00e5ter \u00e5 arbeide p\u00e5 og organisere sykehjemmene vil byr\u00e5det konkurranse- utsette to eksisterende sykehjem. M\u00e5let med konkurranseutsettingen er \u00f8kt mangfold, kvalitet og innovasjon. Det er ikke et m\u00e5l \u00e5 spare penger p\u00e5 ansattes l\u00f8nns- og pensjonsvilk\u00e5r. Tildelingskriterier knyttet til kvalitet skal vektlegges h\u00f8yt i konkurransegjennomf\u00f8ringen. Begrunnelse for framleggelse til bystyret: Bystyrets budsjettvedtak 19.12.2023, sak 52/23, punkt 10 under generelle vedtak: \u00abBystyret ber byr\u00e5det om \u00e5 legge fram en eller flere saker for bystyret med sikte p\u00e5 \u00e5 beslutte konkurranseutsetting av to sykehjem og innf\u00f8ring av brukervalg av helsetjenester i hjemmet.\u00bb 2 Reglement for Bergen bystyre og utvalgene 2023 - 2027 vedtatt av Bergen bystyre 18.10.23 i B-sak 368-23, pkt. 5.8.7: \u00ab5.8.7 Konkurranseutsetting Bystyret selv fatter vedtak om innf\u00f8ring og avvikling av ulike former for konkurranse, herunder konkurranseutsetting og fritt brukervalg innenfor kommunens virksomhet.\u00bb Byr\u00e5det innstiller til bystyret \u00e5 fatte f\u00f8lgende vedtak: 1. Bystyret vedtar \u00e5 konkurranseutsette to eksisterende kommunale sykehjem, innenfor kategorien langtidssykehjem. 2. Byr\u00e5det gis fullmakt til \u00e5 velge ut sykehjemmene, og for \u00f8vrig gjennomf\u00f8re anskaffelsen i tr\u00e5d med gjeldende lovverk, hovedavtale, \u00f8konomireglement, og kommunens \u00f8vrige retningslinjer p\u00e5 omr\u00e5det. Dato: 21. februar 2024 Christine B. Meyer Marte Joan Monstad Byr\u00e5dsleder Byr\u00e5d for eldre, helse og omsorg Dokumentet er godkjent elektronisk. 3 "
}