{
  "dokument_id": "a0a60717-7de2-5fcd-9eb3-a436f55d8e00",
  "doc_type": "case_attachment",
  "kommune": 4601,
  "tittel": "F\u00f8lgebrev",
  "url": "https://bergen.kommune.no/politikere-utvalg/api/fil/bk360/10948738/Folgebrev",
  "tekst": "Bergen kommune, byggesak og private planer Postboks 7700 5020 Bergen Bergen, 10.07.2024 Deres ref. BYGG-2023/12590 (forh\u00e5ndskonferanse) V\u00e5r ref. Andreas Neumann Meyer Frydenb\u00f8lien 6-29, gnr/bnr. 156/105, 5056 Bergen S\u00d8KNAD OM RAMMETILLATELSE FOR FASADEREHABILITERING OG FASADEENDRING, RIVING AV VENTILASJONSHUS, OPPF\u00d8RING AV TEKNISKE ROM OG SKJERMVEGGER P\u00c5 TAK OG S\u00d8KNADER OM DISPENSASJON Tiltakshaver: M\u00fcnsterbekken Borettslag Komediebakken 9 5010 Bergen Ansvarlig s\u00f8ker: Link Arkitektur AS Dreggsallmenningen 10/12 5003 Bergen Se ellers gjennomf\u00f8ringsplan. _____________________________________________________________________________ 1. Prosjektopplysninger Med bakgrunn i KPA 2018-2030 s\u00f8kes det p\u00e5 vegne av M\u00fcnsterbekken Borettslag om rammetillatelse for fasaderehabilitering og fasadeendring. Figur 1. Utsnitt fra Bergenskart. LINK arkitektur AS / Dreggsalmenningen 10/12, NO-5003 Bergen / T.+47 55 57 34 00 / bergen@linkarkitektur.no / www.linkarkitektur.no Org.nr. NO 975 999 726 / Bankkonto nr. 1602 46 58043 Figur 2. Dronefoto av eksisterende fasader mot vest. M\u00fcnsterbekken borettslag ble bygget i perioden 1979-1981, og vinduer ble byttet en gang tidlig p\u00e5 1990-tallet. Utover dette har bebyggelsen kun v\u00e6rt gjenstand for forefallende vedlikehold. Det er gjennomf\u00f8rt en omfattende tilstandsvurdering av bygningsmassen som vedr\u00f8rer blant annet fasader, energisystem og isolasjonsverdier. Analysene har avdekket stort behov for rehabilitering av fasader, omfattende luft- og vannlekkasjer, kuldebroer og sv\u00e6rt d\u00e5rlige isolasjonsverdier. Tiltaket omfatter riving av eksisterende fasader som erstattes av sv\u00e6rt holdbare lakkerte aluminiumsfasader, og nye vinduer med dagens krav til u-verdier. I tillegg blir samtlige fasader etterisolert. Blokkene har per i dag sentrale ventilasjonsanlegg (avtrekk) og dette s\u00f8kes endret til desentralisert anlegg (eget aggregat i hver leilighet). Dette medf\u00f8rer at samtlige ventilasjonshus (totalt 19 stk.) p\u00e5 tak rives. Det s\u00f8kes i tillegg om etablering av nytt energianlegg med luft til vann varmefordeling. I den anledning s\u00f8kes det etablert tre stk. nye tekniske rom med skjermvegger p\u00e5 tak; ett p\u00e5 Blokk A, ett p\u00e5 Blokk B og ett p\u00e5 Blokk E med gesimsh\u00f8yde ca. \u00e9n meter h\u00f8yere enn eksisterende ventilasjonshus, og med et noe st\u00f8rre fotavtrykk. Nye tekniske rom vil ha lavere h\u00f8yde enn eksisterende heishus ved takflaten tilh\u00f8rende blokk B og E. Det refereres avslutningsvis til de kvalitetskrav og forutsetninger beskrevet i KPA \u00a7 26.4.7. De tre oms\u00f8kte tekniske rommene har begrenset h\u00f8yde og omfang og vil ikke p\u00e5virke verken utsikt eller solforhold for omkringliggende bebyggelse. Totalt sett mener vi at denne endringen er i henhold til vedtatt bestemmelse om skj\u00f8nnsmessig stedstilpasning hva gjelder tilpasning til omkringliggende bebyggelse, og i et helhetlig byutviklingsperspektiv. 2(6) 2. Arkitektur Det refereres til Plan- og bygningslovens \u00a729-2 Visuelle kvaliteter, KPA \u00a7 8 samt Arkitektur+ med tilh\u00f8rende veiledning. M\u00fcnsterbekken Borettslag best\u00e5r av fem h\u00f8yblokker plassert \u00e5pent til i Frydenb\u00f8lien og er godt synlig fra b\u00e5de Bergen sentrum og store deler av Bergensdalen. Dagens fasader fremst\u00e5r slitt og noe ensformig, og samtlige blokker er ogs\u00e5 tiln\u00e6rmet identiske. Den viktigste forutsetningen i prosessen har v\u00e6rt \u00e5 skape et moderne, men samtidig tidl\u00f8st og dempet uttrykk med en lett variert fargepalett. Gavlveggene f\u00e5r en utforming som gir dybdevirkning, identitet og en ny karakter. M\u00f8nstrene vil skape dynamiske lys- og skyggevirkninger som endrer bygningens utseende gjennom dagen, og \u00e5ret. Ved \u00e5 bryte opp de noe monotone overflatene, vil fasadene skille seg positivt ut og gi M\u00fcnsterbekken borettslag en unik identitet. Hver blokk f\u00e5r sin unike fargenyanse p\u00e5 gavlveggene. Langfasadene videref\u00f8rer det horisontale uttrykket i vindusinndelingen ved \u00e5 bryte opp overflatene med horisontale b\u00e5nd. Dette gir bygningene en tydelig struktur og dybdevirkning. Disse elementene skaper i tillegg en visuell identitet og bidrar til \u00e5 dele opp store, og til dels ensformige flater. For \u00e5 skape et felles uttrykk, er det valgt en m\u00f8rk og en lys hovedfarge som gjentas p\u00e5 samtlige blokker. Garasjefronter f\u00e5r et estetisk l\u00f8ft ved bruk av perforerte metallplater som \u00e5pner for utsmykning. Hver blokk f\u00e5r sitt unike abstrakte m\u00f8nster med inspirasjon fra historiske elementer fra Laksev\u00e5g bydel, og dette vil bidra til \u00e5 gi hver bygning sin egen identitet. Utsmykningen videref\u00f8res ogs\u00e5 til portalene rundt inngangspartiene i form av foliering for \u00e5 skape en sammenhengende og helhetlig opplevelse for beboerne og bes\u00f8kende. De ulike grepene mener vi vil gi bygningene et s\u00e6regent preg og vil bidra til et mer levende og inspirerende bomilj\u00f8. Figur 3. Visualisering av oms\u00f8kte fasader mot vest. 3(6) 3. S\u00f8knader om dispensasjon F\u00f8lgende dispensasjoner s\u00f8kes, jf. plan- og bygningslovens \u00a7 19-2 jf. \u00a7 19-1: 3.1 Plankrav Oms\u00f8kt eiendom er regulert, men planen er datert 1974 og ikke lenger gyldig. Iht. KPA 2018 pkt 3.1 er det krav til utarbeidelse av reguleringsplan. Det refereres til Kommuneplanens arealdel \u00a7 3.3 Tiltak som kan unntas fra plankravet. Tiltaket befinner seg innenfor Ytre fortettingssone Y1 og tomtens st\u00f8rrelse er ca. 24.660 m2. Punktene a, b, c og d og e er ivaretatt og samsvarer derfor med \u00f8vrige bestemmelser i kommuneplanens arealdel, men tomten er st\u00f8rre enn 1500 m2. Grunnet tiltakets begrensede omfang i form av rehabilitering av fasader og nye tekniske rom og skjermvegger p\u00e5 tak, kan vi derfor ikke se at utarbeidelse av reguleringsplan vil gi et bedre beslutningsgrunnlag enn de forhold som allerede er belyst i dette f\u00f8lgeskrivet, og i vedlagt stedsanalyse. Det s\u00f8kes om unntak/ dispensasjon fra KPA \u00a7 3 Plankrav. 3.2 Avstand til vegmidte Det refereres til Veglovens \u00a7 29 som angir minimum byggegrense til kommunal veg p\u00e5 15 meter. Eksisterende fasadeliv p\u00e5 Blokk C mot nord er p\u00e5 det n\u00e6rmeste plassert ca. 6,9 meter fra vegmidte mot Frydenb\u00f8lien. Oms\u00f8kt tiltak omhandler fasaderehabilitering som knapt endrer avstanden til vegmidte (15 cm isolasjon). Tiltaket vil derfor heller ikke p\u00e5virke siktlinjer, eller skape andre negative forhold mot offentlig vei og fortau. Samtlige s\u00f8knadspliktige tiltak vil i prinsippet utl\u00f8se krav om dispensasjonsvedtak fra Vegloven. Det s\u00f8kes om dispensasjon fra Veglovens \u00a7 29. 3.3 Avstand til nabogrense Det refereres til Plan- og bygningslovens \u00a7 29-4 som sier at byggverk skal ha en avstand til nabogrense som minst svarer til byggets halve h\u00f8yde og ikke under 4 meter. Fasaden p\u00e5 Blokk A mot nord har per i dag en avstand til grense mot nord (gnr/bnr. 156/106, Frydenb\u00f8lien 17) p\u00e5 1,2 meter. Oms\u00f8kt fasadeendring omhandler etterisolering p\u00e5 15 cm, og fasaden vil derfor havne tilsvarende n\u00e6rmere grensen. Det s\u00f8kes om dispensasjon fra avstandskravet i Plan- og bygningslovens \u00a7 29-4 3.4 Avstand til vassdrag Det refereres til KPA \u00a7 6.2 Vassdrag. Vest for eiendommen g\u00e5r det et lukket vassdrag fra s\u00f8r til nord med avstand p\u00e5 det n\u00e6rmeste ca. 8,0 meter vest for det nord\u00f8stlige hj\u00f8rnet p\u00e5 Blokk A. Tiltaket omfatter ikke graving i grunnen og vil derfor ikke p\u00e5virke det lukkede vassdraget p\u00e5 noen m\u00e5te. Det s\u00f8kes om dispensasjon fra avstandskravet p\u00e5 20 meter som angitt i KPA \u00a7 6.2.2. 3.5 Plassering av midlertidig brakkerigg Det refereres til KPA og plankartet. Det er utarbeidet en forel\u00f8pig riggplan, og brakkerigg er tenkt plassert p\u00e5 den gruslagte ballbingen s\u00f8rvest p\u00e5 tomten. Ballbingen er per i dag knapt i bruk da det i ca. 2 minutts gangavstand unna i Gyldenprisveien er etablert en kunstgressbane med bedre fasiliteter. N\u00e5r arbeidene er ferdigstilt og brakkeriggen fjernet, vil ballbingen bli tilbakef\u00f8rt. Det vurderes i tillegg en oppgradering. Det s\u00f8kes om midlertidig dispensasjon for plassering av brakkerigg i gr\u00f8ntform\u00e5l i KPA. Oppsummering Oms\u00f8kte dispensasjoner i denne saken vil ikke v\u00e6re i strid med den planstyrte prosessen som kommuneplanen s\u00f8ker \u00e5 ivareta, og vil ikke sette til side hensynene bak gjeldende arealplan. Fordelene ved \u00e5 innvilge oms\u00f8kte dispensasjoner b\u00f8r anses som klart st\u00f8rre enn de eventuelle ulempene etter en samlet vurdering. 4(6) 4. Arealregnskap Tomt=24.660m2 Samlet BRA per blokk: Blokk A: 6840 m2 Blokk B: 6762 m2 Blokk C: 4112 m2 Blokk D: 5130 m2 Blokk E: 7284 m2 Totalt: 30.128 m2 Oms\u00f8kt tiltak er begrenset til fasaderehabilitering og arealregnskapet p\u00e5virkes derfor ikke. Oms\u00f8kte tekniske rom p\u00e5 Blokk A, Blokk B og Blokk E har netto innvendig h\u00f8yde p\u00e5 ca. 2,0 meter og p\u00e5virker dermed ikke det beregnbare bruksarealet. 5. Tiltakets forhold til TEK 17, herunder energi Det refereres til TEK 17 \u00a7 14-4 Energiforsyning og veiledning til fjerde ledd. Det forutsettes etterisolering med 150mm isolasjon, noe eksisterende elektrisk oppvarming av baderom samt etablering av luft-til-vann varmepumpeanlegg med oppvarming av felles forbruksvann og oppvarming av leiligheter med viftekonvektor. Oms\u00f8kt tiltak vil medf\u00f8re et l\u00f8ft i energikarakter, fra energiklasse G-E til energiklasse A. 6. Fjernvarme Eiendommen befinner seg innenfor konsesjonsomr\u00e5det for fjernvarme. Tiltaket omhandler fasaderehabilitering og faller ikke under definisjonen nybygg eller hovedombygging. Tiltaket har dermed et omfang som ikke utl\u00f8ser tilkoblingsplikt, jf. Kommuneplanens arealdel \u00a7 34.1. Valgt energil\u00f8sning (luft til vann) er i tillegg bedre enn fjernvarme ut fra et milj\u00f8messig, energimessig og i et samfunns\u00f8konomisk perspektiv. 7. Gjeldende planer \u2022 Kommuneplanens arealdel 2018 \u2013 2030 (Ytre fortettingssone Y1) \u2022 LAKSEV\u00c5G. STRATEGISK PLANPROGRAM FOR LAKSEV\u00c5G. Planid. 65110000 \u2022 \u00c5RSTAD. KDP PUDDEFJORDEN-DAMSG\u00c5RDSUNDET. Planid. 17330000 \u2022 LAKSEV\u00c5G/\u00c5RSTAD. KARENSFRYD - FRYDENB\u00d8 - GYLDENPRIS. Planid. 3380000 8. St\u00f8y Tiltaket befinner seg i gul st\u00f8ysone. Eksisterende fasader har omfattende luftlekkasjer, og dermed ogs\u00e5 st\u00f8ylekkasjer. Nye og tette fasader med mer isolasjon og etablering av balansert ventilasjon som medf\u00f8rer at nye vinduer utf\u00f8res uten luftespalter, vil forbedre situasjonen vesentlig for de av leilighetene som vender mot st\u00f8yutsatt side. Nye fasader er ilagt kvaliteter ved oppbygging av vindsperre og vinduer, som medf\u00f8rer en oppgradering og oppfyllelse av minimumskrav til innend\u00f8rs lydniv\u00e5. 9. Klimagassregnskap Det refereres til KPA 18.4. Oms\u00f8kt tiltak er begrenset til rehabilitering og etterisolering av fasader, og krav til klimagassregnskap inntreffer derfor ikke. Om saksbehandler tolker hjemmelen p\u00e5 annet vis, ber vi om at klimagassregnskapet kan innsendes senest ved s\u00f8knad om igangsettingstillatelse. 5(6) 10. Avfall Det er i forbindelse med tilstandsvurderingen utarbeidet milj\u00f8kartleggingsrapport, se vedlegg. Avfallet vil bli n\u00f8ye redegjort for og avfallsplan med sluttrapport innlevert i forbindelse med s\u00f8knad om ferdigattest. Det er ikke behov for grunnunders\u00f8kelser og eventuell tiltaksplan, da tiltaket ikke omfatter graving i grunnen. 11. Uavhengig kontroll Det skal i henhold til SAK 10 \u00a7 14-2 utf\u00f8res uavhengig kontroll av membranarbeider og lufttetthet. S\u00f8knader om ansvarsrett fra kontrollerende foretak vil bli innsendt senest ved s\u00f8knad om igangsettelse/ ferdigattest. 12. Tiltaksklasse Tiltaket er av middels kompleksitet og vanskelighetsgrad og prosjektering utf\u00f8res iht. kjente prinsipper. Iht. Veiledning om byggesak \u00a7 9-4 (2) b. plasseres tiltaket i tiltaksklasse 2. Oppgaver knyttet til tiltaket vil likevel plasseres i ulik tiltaksklasse for den enkelte funksjon og fagomr\u00e5de og detaljer omkring dette vil komme frem i s\u00f8knad om igangsettelse. 13. Nabovarsel Samtlige naboer er varslet ved sending via Altinn den 25.06.2024. Det er mottatt to nabomerknader innen 2 ukers fristen. Svar p\u00e5 disse ettersendes innen 10.08.2024. Se ellers vedlagt kvittering for varsling. 14. Overvannsh\u00e5ndtering og VA Det er ikke utarbeidet plan for overvannsh\u00e5ndtering da mengden harde flater ikke \u00f8ker i omfang. Tiltaket vil heller ikke p\u00e5virke andre forhold som eksempelvis kommunale ledninger. Konklusjon Oms\u00f8kt tiltak er iht. kommunale retningslinjer og iht. form\u00e5let i plangrunnlaget. Anmodningen kan behandles som s\u00f8knad om rammetillatelse iht. forskrift om saksbehandling og kontroll i byggesaker. H\u00e5per med dette p\u00e5 rask og positiv tilbakemelding. Med vennlig hilsen Andreas Neumann Meyer Sivilarkitekt MNAL 6(6) "
}