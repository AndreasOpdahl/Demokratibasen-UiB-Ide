{
  "dokument_id": "d81d90c1-7fc1-5924-af6b-7d03ede7e1d6",
  "doc_type": "case_presentation",
  "kommune": 4601,
  "tittel": "Fana gnr 96 bnr 743 Hamrevegen 250. Ombrukssentral m.m. Begj\u00e6ring om omgj\u00f8ring",
  "url": "https://bergen.kommune.no/politikere-utvalg/api/fil/bk360/10168933/Framstilling-Fana-gnr-96-bnr-743-Hamrevegen-250-Ombrukssentral-m-m-Begjaering-om-omgjoring",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/26758-9 Fana gnr 96 bnr 743 Hamrevegen 250. Ombrukssentral m.m. Begj\u00e6ring om omgj\u00f8ring Hva saken gjelder: Saken gjelder begj\u00e6ring om omgj\u00f8ring av utvalg for milj\u00f8 og byutvikling (UMBY) sitt vedtak i m\u00f8tet 18.01.2024 sak 21/24. Omgj\u00f8ringsbegj\u00e6ringen er fremsatt den 07.02.2024 av Advokatfirmaet Schj\u00f8dt AS v/ Sjur L\u00f8b\u00f8 Solhaug p\u00e5 vegne av tiltakshaver Hamrevegen 250 AS / Bergen Ombrukssentral AS. Det forutsettes at UMBY er kjent med saken. Byr\u00e5dets saksframlegg til sak 21/24 og utvalgets saksprotokoll m.m. f\u00f8lger vedlagt. Omgj\u00f8ringsbegj\u00e6ring / Klage: Omgj\u00f8ringsbegj\u00e6ringen (subsidi\u00e6rt klagen) inkludert 13 bilag til de ulike anf\u00f8rslene er omfattende og kun hovedpunktene gjengis i det f\u00f8lgende. Mangelfull begrunnelse og feil faktum (s. 4 til 6) Klager bestrider at tiltaket medf\u00f8rer \u00abbetydelig tungtrafikk\u00bb, og mener at UMBY ikke har konkretisert og/eller redegjort for dette momentet. Med utgangspunkt i erfaringsgrunnlag fra Oslo m\u00e5 det legges til grunn at Bergen Ombrukssentral i snitt vil ha cirka 1 lastebil i uken. Dette er vesentlig mindre enn anslag fra naboklagene om 60 til 80 lastebiler pr. dag, som klager legger til grunn at UMBY har vektlagt i vurderingen. Videre mener klager at henvisningen til \u00abn\u00e6rmilj\u00f8ulemper\u00bb fra utvalgets side ikke er konkretisert overhodet. Erfaringsgrunnlag i denne sammenheng tilsier at eksempelvis st\u00f8yulemper er tiln\u00e6rmet ikke- eksisterende. Samlet sett mener klager at feilene inneb\u00e6rer at utvalgets vurderinger er fundamentert p\u00e5 uriktige premisser, og dermed m\u00e5 kjennes ugyldig. Uriktig rettslig utgangspunkt og uriktig rettsanvendelsesskj\u00f8nn (s. 6 til 13) Klager anf\u00f8rer at UMBY har lagt til grunn uriktig rettslig utgangspunkt med hensyn til hva som er gjeldende arealform\u00e5l p\u00e5 eiendommen. Videre anf\u00f8rer klager at de rettslige vilk\u00e5rene i pbl. \u00a7 19-2 er oppfylt og bestrider utvalgets vekting av momenter som gj\u00f8r seg gjeldende i vurderingene om hensynet blir \u00abvesentlig tilsidesatt\u00bb og om fordelene er \u00abklart st\u00f8rre enn ulempene\u00bb. Saksbehandlingsfeil (s. 14) Klager anf\u00f8rer at vedtaket b\u00e5de er i strid med kommunens begrunnelsesplikt og utredningsplikt, jf. hhv. fvl. \u00a7\u00a7 25 og 17. Klager mener at vurderingene er tuftet p\u00e5 verdipregede og generelle betraktninger. Vurderingen av de rettslige vilk\u00e5rene i pbl. \u00a7 19-2 er heller ikke tilstrekkelig konkretisert. Videre trekker klager frem at utvalgets medlemmer b\u00e5de deltok p\u00e5 dialogm\u00f8te med naboer og ga uttalelser til mediene om hvordan partiet ville stemme i saken f\u00f8r UMBY hadde f\u00e5tt tilgang til og hadde vurdert dokumenter i saken. 1 Subsidi\u00e6rt \u00f8nsker klager at omgj\u00f8ringsbegj\u00e6ringen betraktes som en klage som oversendes Statsforvalteren for videre klagebehandling. Det vises til omgj\u00f8ringsbegj\u00e6ringen/klagen i sin helhet. Det er mottatt merknader til omgj\u00f8ringsbegj\u00e6ring fra de samme naboene m.fl. som opprinnelig p\u00e5klaget byr\u00e5dets fullmaktvedtak. Advokat Solhaug har inngitt tilsvar til merknadsbrevet. Merknadsbrevet og tilsvar f\u00f8lger vedlagt. Fagetatens vurdering og anbefaling: Plan- og bygningsetaten kan ikke se at det er problemstillinger som m\u00e5 avklares av de som fagetat. Saken oversendes uten innstilling. \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Innledningsvis og ytterligere supplert i brevets punkt 6, er det anmodet om at begj\u00e6ringen behandles av Bergen bystyre av hensyn til sakens betydning for kommunens overordnede strategier mv. Byr\u00e5det p\u00e5 sin side p\u00e5peker at utvalget har handlet innenfor fullmaktreglementet, og mener at enkelte byggesaker ikke b\u00f8r l\u00f8ftes til bystyret utenom de unntak som er s\u00e6rskilt angitt i reglementets punkt 6.8.2 bokstav b. Byr\u00e5det anbefaler at UMBY behandler omgj\u00f8ringsbegj\u00e6ringen. Vurdering av begj\u00e6ring om omgj\u00f8ring Det f\u00f8lger av fvl. \u00a7 35 f\u00f8rste ledd bokstav a til c at et forvaltningsorgan \u00abkan\u00bb gj\u00f8re om sitt eget vedtak utenom klage, dersom a. endringen ikke er til skade for noen som vedtaket retter seg mot eller direkte tilgodeser eller b. underretning om vedtaket ikke er kommet fram til vedkommende og vedtaket heller ikke er offentlig kunngjort eller c. vedtaket m\u00e5 anses som ugyldig. Det er p\u00e5 det rene at alternativene i bokstav a og b ikke kommer til anvendelse i saken. Sp\u00f8rsm\u00e5let er dermed om utvalgets vedtak i m\u00f8tet 18.01.2024 sak 21/24 \u00abm\u00e5 anses som ugyldig\u00bb, jf. bokstav c. Byr\u00e5det mener p\u00e5 sin side at detaljregulert arealform\u00e5l idrett \u2013 ridesenter m\u00e5 regnes som et mer detaljert underform\u00e5l til samme arealkategori som kommuneplanens arealform\u00e5l idrettsanlegg. Byr\u00e5det er s\u00e5ledes enig i at det ikke foreligger motstrid etter KPA 2018 \u00a7 2, slik at det er arealform\u00e5let idrett \u2013 ridesenter som burde v\u00e6rt lagt til grunn til utvalgets vurderinger. Sp\u00f8rsm\u00e5let er likevel om feilen kan ha virket inn p\u00e5 vedtakets innhold, jf. prinsippet i forvaltningsloven \u00a7 41. Byr\u00e5det finner ikke at dette er tilfelle. UMBY har lagt vekt p\u00e5 at \u00abuavhengig av hvilke idretter det legges til rette for, vil i et n\u00e6rmilj\u00f8- og omr\u00e5deperspektiv v\u00e6re positive bidrag til lokalmilj\u00f8et i Fana, s\u00e6rlig for barn- og unge\u00bb. Vurderingen utelukker ikke ridesenter p\u00e5 eiendommen, og en m\u00e5 legge til grunn at samme momenter i utvalgets vurdering ville lagt til grunn for rett arealform\u00e5l. Utvalget har i tillegg eksplisitt tiltr\u00e5dt Plan- og bygningsetatens opprinnelige avslagsvedtak og fagnotat som har behandlet dispensasjon fra rett arealform\u00e5l. Vurderingene til fagetaten m\u00e5 dermed anses \u00e5 inng\u00e5 i utvalgets begrunnelse. All den tid fagetaten begrunnelse inng\u00e5r i utvalgets vedtak, ser en ikke behov for \u00e5 g\u00e5 n\u00e6rmere inn p\u00e5 enkeltmomenter i utvalgets rettslige vurderinger etter pbl. \u00a7 19-2. Det vises i denne sammenheng til at vedtaket, uavhengig av mulige svakheter (f.eks. eventuell manglende konkretisering) i utvalgets begrunnelse, samlet sett er tilstrekkelig begrunnet for hvorfor utvalget mener hensynene bak arealform\u00e5let blir \u00abvesentlig tilsidesatt\u00bb, jf. pbl. \u00a7 19-2. 2 Med hensyn til utvalgets konklusjon under dette punkt, er det ikke n\u00f8dvendig \u00e5 ta stilling til vektingen av fordeler og ulemper da de rettslige vilk\u00e5rene er kumulative. Det samme gjelder \u00abkan\u00bb-skj\u00f8nnet i bestemmelsen slik vedtaket foreligger. Klager har ogs\u00e5 p\u00e5pekt mangler ved utvalgets utredningsplikt. Det vises blant annet til at tiltakshaver oppfatter saksbehandlingen som sv\u00e6rt uryddig med henvisning til dialogm\u00f8te med naboer og uttalelser i media om votering f\u00f8r utvalgets vedtak. Byr\u00e5det p\u00e5peker at disse forhold ikke kan regnes som forh\u00e5ndstilsagn, og at det rettslig sett er ingenting til hinder for at utvalget tar i betraktning nye momenter frem til vedtaket blir fattet. Byr\u00e5det finner dermed ingen forhold som tilsier at utvalgets vedtak i m\u00f8tet 18.01.2024 sak 21/24, er ugyldig. Byr\u00e5det p\u00e5peker for ordens skyld at beslutning om \u00e5 ikke omgj\u00f8re, er ikke et enkeltvedtak og kan ikke p\u00e5klages, jf. fvl. \u00a7 28, jf. \u00a7 3. Klagesaksvurdering Subsidi\u00e6rt er det angitt at omgj\u00f8ringsbegj\u00e6ringen skal betraktes som en klage. Byr\u00e5det har kun tatt stilling til vedtakets gyldighet etter fvl. \u00a7 35 f\u00f8rste ledd bokstav c, og det er opp til utvalget selv \u00e5 behandle klagen etter fvl. \u00a7 33. Saken oversendes f\u00f8lgelig uten innstilling. Dersom utvalget opprettholder vedtaket (med eller uten suppleringer) oversendes saken til Statsforvalteren i Vestland i henhold til vanlig rutine for klagesaker. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Saken legges frem uten innstilling. Dato: 16. april 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagetatens notat av 12.03.2024 med f\u00f8lgende vedlegg: 1. Merknad fra Advokatfirmaet Schj\u00f8dt 2. Merknad til klagen fra naboer Trond Aage Losvik mfl 3. Begj\u00e6ring om omgj\u00f8ring og forvaltningsklage med bilag fra Advokatfirmaet Schj\u00f8dt 4. Underretning om vedtak 5. Saksprotokoll, utvalgsm\u00f8te 6. Muntlig innlegg til form\u00f8te fra klager 7. Skriftlig innspill fra tiltakshaver 16.01.2024 8. Skriftlig innspill fra tiltakshaver 18.01.2024 9. Saksframstilling 10. Tilleggsnotat datert 27.11.2023 11. Klage fra Andres Nygaard 12. Fagnotat datert 16.10.2023 3 13. Klage fra Trond Aage Losvik mfl 14. Klage p\u00e5 vedtaket fra H\u00e5kon T. Nilssen 15. Tilsvar fra tiltakshaver Hamrevegen 250 AS vOle Peter Duus 16. Underretning om vedtak 17. Fullmaktsak 18. Fagnotat datert 30.08.2023 19. Situasjonskart 20. Situasjonsplan 21. Flyfoto 22. Klage over avslag 23. Avslag p\u00e5 s\u00f8knad 24. Tilleggsopplysninger og tilsvar 25. Byantikvarens uttalelse 26. Uttalelse fra Bymilj\u00f8etaten 27. Uttalelse fra Vestland Fylkeskommune 28. Uttalelse fra Riksantikvaren 2013 29. Tegninger 30. S\u00f8knad med vedlegg 31. Merknader 4 "
}