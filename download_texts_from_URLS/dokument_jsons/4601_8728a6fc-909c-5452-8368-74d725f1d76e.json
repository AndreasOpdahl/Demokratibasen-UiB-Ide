{
  "dokument_id": "8728a6fc-909c-5452-8368-74d725f1d76e",
  "doc_type": "case_attachment",
  "kommune": 4601,
  "tittel": "Fagnotat Gjennomf\u00f8ringsvedtak 4811 Br\u00f8nndalen Olsvikskjenet gnr 123 bnr 309",
  "url": "https://bergen.kommune.no/politikere-utvalg/api/fil/bk360/9989240/Fagnotat-Gjennomforingsvedtak-4811-Bronndalen-Olsvikskjenet-gnr-123-bnr-309",
  "tekst": " cc_Virksomhet Til Fagnotat BBU - Seksjon \u00f8konomi (Arbeidssted) V\u00e5r referanse: 2024/38874-1 Saksbehandler: Alexandra Altermark Fra Dato: 28. februar 2024 Avsender Fagnotat Gjennomf\u00f8ringsvedtak 4811 Br\u00f8nndalen Olsvikskjenet gnr 123 bnr 309 1. Hva saken gjelder Br\u00f8nndalen friomr\u00e5de og ballplass er et sentralt gr\u00f8ntanlegg i Br\u00f8nndalen i Olsvik. Det planlegges en st\u00f8rre oppgradering av det kommunale friomr\u00e5de, samt utbedring av kommunal veg Br\u00f8nndalen. Det etableres nytt gangfelt og fortau over kommunal veg Br\u00f8nndalen, og ny vegbelysning langs kommunal gang- og sykkelveg. Prosjektet er utviklet i samarbeid med Omr\u00e5desatsingen i Olsvik. Prosjektet fremg\u00e5r av Bergen kommunes handlings- og \u00f8konomiplan 2024-2027 under budsjettpost 4020 Barnas Byrom. Det skal n\u00e5 fattes gjennomf\u00f8ringsvedtak for prosjektet. 2. Om prosjektet \u2013 kort prosjektbeskrivelse, bakgrunn og styrende dokumenter 2.1 Kort prosjektbeskrivelse \u2013 hva skal gj\u00f8res, prosjektets form\u00e5l og hvor det befinner se Br\u00f8nndalen ligger i Olsvik, i Laksev\u00e5g bydel. Anlegget fremst\u00e5r i dag med et gener\u00f8st gr\u00f8ntpreg. Tomten best\u00e5r av en sentral flate med to fotballm\u00e5l og ett basketballstativ p\u00e5 asfalt, \u00e5pne plenarealer, en skogkledd skr\u00e5ning med akebakke, en bekk og bekkeinntak, samt en kommunal gang og sykkelvei. Anlegget har en sentral plassering og er et bindeledd mellom nedre og \u00f8vre del av Olsvik. Friomr\u00e5det utgj\u00f8r et naturlig start/sluttpunkt for en lengre tur,- og aktivitetstras\u00e8 via Gr\u00f8ntua til Olsvikparken. Friomr\u00e5det brukes hyppig av elever ved Kj\u00f8kkelvik skole, og utgj\u00f8r en del av skoleveien for mange barn i omr\u00e5det. Friomr\u00e5det driftes i dag av Bymilj\u00f8etaten. Gr\u00f8ntua Geografisk plassering, 123/309 er merket med r\u00f8dt. Symbolene angir barnehager og skoler i n\u00e6rheten, kartutsnittet viser ogs\u00e5 turomr\u00e5det Gr\u00f8ntua. Br\u00f8nndalen, slik vi opplever anlegget i dag, ble anlagt av overskuddsmasser i 1974, og ble etablert sammen med hovedutbyggingen av Br\u00f8nndalen. Sambruk og \u00f8kt attraksjonsverdi som m\u00f8tested for barn og barnefamilier, mulighet for rast, eldretrim og tur sees i sammenheng. Det er jobbet med en sk\u00e5nsom tiln\u00e6rming til naturtomtens iboende kvaliteter. Tiltakene er i all hovedsak konsentrert og anlagt p\u00e5 den allerede bebygde flaten, mens inngrep i skogen og bekkens kantvegetasjon er holdt til et minimum. I prosessen er det innhentet innspill fra hhv. Kj\u00f8kkelvik barneskole og SFO, Olsvik UNG, og andre lokale beboere. I prosjektet er det jobbet med anlegget som en inngangsport til turveinettet til Gr\u00f8ntua, som et lavterskelm\u00f8te med skogen og som en introduksjon til den lokale friluftskulturen i Olsvik. Anleggets nedre del er tilgjengelig for alle, og naturen trekkes derfor ogs\u00e5 ned og inn p\u00e5 m\u00f8teplassen. Tiltaksbeskrivelse: Det samlede tiltaket best\u00e5r av fire delomr\u00e5der. Skogen: Skogen tynnes sk\u00e5nsomt for \u00e5 gi mer lys til akebakken, og for bedre levek\u00e5r og \u00f8kt artsmangfold i skogsbunndekket. Akebakken utbedres og ryddes for st\u00f8rre steiner og r\u00f8tter, slik at den blir jevnere og kan brukes ved tynnere sn\u00f8dekker, eller som rullebakke i sommerhalv\u00e5ret. Det eksisterende bekkeinntaket utvides til en liten dam for \u00e5 m\u00f8te \u00f8ktende nedb\u00f8rsmengder og for \u00e5 gi \u00f8kt lekeverdi. Omr\u00e5det ved dammen gj\u00f8res tilgjengelig med en gruset eventyrsti. Tretopplek: Mellom bekken og akebakken er et felt med mellomstore og store tr\u00e6r. Her ligger forholdene godt til rette for \u00e5 opparbeide utfordrende klatrelek festet til trestammene, uten \u00e5 p\u00e5f\u00f8re st\u00f8rre inngrep i grunnen og i skogsbunndekket. M\u00f8teplassen: den sentrale flaten opparbeides med ulike oppholdsplasser og aktiviteter. Det etableres en rundl\u00f8ype for sykkeltrening, balanse og rollelek, med et sentralt samlingselement i midten. Plassen forgr\u00f8nnes med ulike busk- og vegetasjonsfelt. Disse bygger nye, lekne romforl\u00f8p, styrker artsmangfoldet og \u00f8ker den lokale fordr\u00f8yningskapasiteten. M\u00f8teplassen opparbeides i all hovedsak av naturmaterialer, som trevirke, grus og stein. Friomr\u00e5det er belastet med veist\u00f8y og m\u00e5 derfor st\u00f8yskjermes. For \u00e5 oppn\u00e5 \u00f8kt merverdi av investeringskostnaden plasseres st\u00f8yskjermingstiltaket lokalt p\u00e5 anlegget og utformes med et takoverbygg. Slik etableres muligheten for rast og opphold ogs\u00e5 i d\u00e5rlig v\u00e6r. Arealet m\u00f8bleres med langbord, og utstyres med belysning, str\u00f8muttak og tilgang til fellesgrill. Ved m\u00f8teplassens hovedinngang etableres en HC-parkering, samt sykkelstativ for bes\u00f8kende. Veien: Dagens gangfelt over kommunal veg Br\u00f8nndalen har en uheldig plassering i forhold til sikt, og tilfredsstiller ikke dagens krav i gjeldende vegnormal. Det eksisterende gangfeltet og tilsluttende fortausforbindelse saneres. Det etableres et nytt universelt utformet gangfelt og fortau med ny plassering, i tr\u00e5d med gjeldende krav til frisikt. Det etableres en trapp som en supplerende snarvei fra den kommunale gang- og sykkelveien til det nye gangfeltet. Det etableres intensivbelysning p\u00e5 gangfeltet, og ny veibelysning langs dagens m\u00f8rke gang- og sykkelveg. Utomhusplan:Norconsult AS 2.2 Bakgrunn for prosjektet og evt. styrende dokumenter Arealet er angitt som gr\u00f8nnstruktur i gjeldende kommuneplan (KPA2018) og som friomr\u00e5de for \u00ablek, idrett, park, turveier ol.\u00bb i gjeldende reguleringsplan 4601_336000. Innholds- og utformingskriteriene i prosjektet er tett knyttet opp mot kommunens overordnede planer og strategier, herunder KPS Bergen 2023. Vi bygger aktive og attraktive m\u00f8teplasser, der tiltakenes innhold forankres i lokal brukermedvirkning, og med en gr\u00f8nn og s\u00e6rpreget utforming. Prosjektet f\u00f8lger kommunens m\u00e5lsettinger slik angitt i bl.a. nylig vedtatt Naturstrategi og Gr\u00f8nn strategi, Arkitektur+ og Tre+ . I gjeldende kommuneplan (KPA2018) angis ogs\u00e5 at folkehelseplanen og kunnskap om levek\u00e5r skal legges til grunn i all planlegging, og at tilretteleggingen av felles m\u00f8teplasser og aktivitetsarealer er viktig og skal prioriteres. Br\u00f8nndalen ligger i et av kommunens omr\u00e5desatsingsomr\u00e5der, prosjektet er initiert og utarbeidet i tett samarbeid med Omr\u00e5desatsing Olsvik. Bergen har videre en m\u00e5lsetning om \u00e5 bli g\u00e5- og sykkelbyen, Norges gr\u00f8nneste by. Etablering og oppgradering av gang- og sykkelveier, \u00f8kt attraksjon og god fremkommelighet er en forutsetning for \u00e5 f\u00e5 \u00f8kt antall syklende og g\u00e5ende i Bergen. Tilrettelagte arealer for sykkeltrening i tidlig alder, s\u00e5 vel som trygge skoleveier, gir barn mulighet til en \u00f8kt og mer selvstendig mobilitet i egen hverdag. Slik etableres gode vaner fra tidlig alder \u2013 til gode for b\u00e5de folkehelsen og milj\u00f8et. Statlige retningslinjer om aktiv medvirkning ved planlegging for barn og unge har v\u00e6rt f\u00f8rende for designprosessen, mens Omr\u00e5desatsing Olsvik har bidratt med lokal kunnskap og innspill ogs\u00e5 fra andre aldersgrupper. Bergen kommune har \u00f8remerket midler for tiltak som skal gj\u00f8re sentrale bystr\u00f8k attraktive for barn og unge, samt barnefamilier. Barnas byrom er en programpakke som omfatter leke-, rekreasjon- og temaparker i sentrum og i bydelene. Investeringene omfatter b\u00e5de oppgradering av eksisterende lekeplasser og utvikling av nye leke- og aktivitetstilbud. Bymilj\u00f8etatens prosjektmetodikk henstiller til prosjektutvikling med et helhetlig perspektiv, slik at flere gode form\u00e5l kan n\u00e5s innenfor \u00e8n og samme investering. S\u00e5 ogs\u00e5 i prosjektet 4811 Br\u00f8nndalen Olsvikskjenet: her kombineres lek, aktivitet og rekreasjon med tilgjengelighets- og gangetiltak. Tiltak som sikrer kommunal m\u00e5loppn\u00e5else innenfor leverk\u00e5rsonen Olsvik, og tiltak som styrker visjonen om Bergen som en fremkommelig, tilgjengelig og trafikksikker by, er gitt prioritet gjennom byr\u00e5dsavdelingens \u00e5rsoppdrag til Bymilj\u00f8etaten for 2024. 3. Status og framdrift Prosjektets utrednings- og skissefase er avsluttet, og forprosjektfasen er i gang. Tiltakets prosjektavgrensinger er avklart og nabovarslet, vedtak om rammetillatelsen forventes juli 2024. V\u00e5ren 2024 gjennomf\u00f8res detaljprosjektering av tidskritiske elementer. Det anskaffes entrepren\u00f8r til samspillsentreprise og prosjektet detaljeres ferdig h\u00f8sten 2024. Byggefasen planlegges med oppstart \u00e5rsskiftet 2024/2025, med ferdigstillelse til sommersesongen 2025. 4. Totalkostnad og finansiering Prosjektet ble f\u00f8rste gang skilt ut fra budsjettposten 4020 Barnas Byrom, for tre \u00e5r siden, i forbindelse med H\u00d8P2022-2025 Forel\u00f8pig totalkostnad ved f\u00f8rste gangs budsjettering var 7 mill. ill. Forutsetningene som ble lagt til grunn den gang var en enkel opparbeidelse av den sentrale flaten. I 2023 ble det gjennomf\u00f8rt lokal brukermedvirkning som et naturlig ledd av prosjektutviklingen. \u00d8nsket om utbedrings- og tilretteleggingstiltak i tilknytning til b\u00e5de akebakken og bekkel\u00f8pet er fremhevet av mange. Det samme gjelder \u00f8nsket om et takoverbygg med mulighet for grill/ b\u00e5lplass, samt belysning av kommunal gang- og sykkelveg. Dagens avkj\u00f8rsel strammes opp for \u00e5 gi mulighet til HC-parkering p\u00e5 friomr\u00e5det. Ulike myndighetskrav har i sin tur avdekket behovet for \u00e5 gjennomf\u00f8re flere kostnadsdrivende elementer, herunder st\u00f8yskjermingstiltak mot eksisterende veist\u00f8y, og gange- og trafikksikringstiltak p\u00e5 kommunal veg Br\u00f8nndalen. Som ledd av bygningsmyndighetenes dokumentasjonskrav til bygges\u00f8knad er det ogs\u00e5 gjort en omfattende kartlegging av ulike milj\u00f8tekniske -og byromsfaglige forhold. Totalprognosen som fremmes i dette gjennomf\u00f8ringsvedtaket tar h\u00f8yde for prosjekts utvidete omfang og innhold. Prognosen er utarbeidet med utgangspunkt i tilgjengelig kunnskap om dagens prisniv\u00e5. Forventet prisvekst etter 2024 spilles inn som del av \u00e5rets rullering av H\u00d8P 2025-2028. Valgte entrepriseform vil gi god mulighet for en prisoptimalisering i samr\u00e5d med entrepren\u00f8r da kostnads- og risikoreduserende tiltak vil inng\u00e5 som en viktig del av den planlagte samspillsfasen h\u00f8sten 2024. I gjeldende H\u00d8P 2023-2027 er det avsatt midler p\u00e5 budsjettpost 4020 Barnas Byrom. Sammen med statlige midler over Omr\u00e5desatsingsprogrammet er prosjektet 4811 Br\u00f8nndalen Olsvikjenet fullfinansiert innenfor allerede avsatte budsjettmidler. Totalprognose inkl. mva. er 13 mill. \u00d8kningen i samsvar med denne prognosen ble kommunisert i etatens \u00e5rsmelding for 2023. Framdrift i tabellen under er i tr\u00e5d med forslag til budsjettjusteringer, herunder overf\u00f8ring av budsjettmidler fra budsjettpost Barnas Byrom, som nylig ble meldt i innspill til revidert budsjett. Forventet ekstern finansiering med 2,0 eks. mva. fra Omr\u00e5desatsingsmidler i 2025 f\u00f8lger av adm.sak 2024/59626-. Det budsjetteres ogs\u00e5 med 0,5 mill. i mva. komp av den eksterne finansieringen, totalt 2,5 mill. Budsjettjusteringen for den eksterne finansieringen spilles inn i forbindelse med \u00e5rets rullering av H\u00d8P. 5. Driftskostnader Anlegg 121201 \u00abBr\u00f8nndalen-Olsvikskjenet Ballplass\u00bb er et anlegg som Bergen kommune har ansvar for i dag, men som tidligere har inneholdt f\u00e5 elementer. Tidligere bruk representerer ikke store driftsutgifter, og driftskostnadene for det oppgraderte friomr\u00e5det er derfor beregnet som p\u00e5 et nytt anlegg. Nye driftsoppgaver vil eksempelvis v\u00e6re: \u2022 jevnlig vedlikehold av st\u00f8yskjerm/ takoverbygg \u2022 jevnlig rens og ettersyn av ny dam og bekkeinntak \u2022 l\u00f8vh\u00e5ndtering, fjerning av ugress, planering og avretting p\u00e5 dekker av grus, herunder HC-plass \u2022 ettersyn, planering og etterfylling av barkdekker \u2022 jevnlig spyling/ rensk av fallunderlag i kork, inkl. st\u00e5lkant \u2022 ettersyn og p\u00e5fyll av sandkassesand \u2022 ettersyn og utskifting av slitasjedeler p\u00e5 leke- og treningsapparater \u2022 t\u00f8mming av avfallsbeholdere og ryddig av avfall i anlegget \u2022 ettersyn og vedlikehold av sittegrupper og fellesgrill \u2022 ettersyn, klipp, rensk og luking av buskfelt \u2022 drift av belysning \u2022 drift av nye kommunale veganlegg, herunder vinterdrift, salting og m\u00e5king av fortau \u00d8kte \u00e5rlige driftskostnader p\u00e5 utomhusanlegget forventes \u00e5 bli kr. 120 000,- i perioden 2026-2028 (1,5 % av stipulert entreprisekostnad), og fra 2029 kr. 240 000,- \u00e5rlig (3% av stipulert entreprisekostnad). Driftskonsekvenser vil f\u00e5 halv\u00e5rsvirkning fra 2025 med kr. 60 000. \u00d8kte driftskostnader knyttet til ferdig anlegg er tidligere budsjettert for \u00e5rene 2026 og 2027. Endring i driftskonsekvenser i denne sak, spilles inn i forbindelse med \u00e5rets rullering av H\u00d8P. 6. Fagetatens vurdering og anbefaling Rehabiliteringen av friomr\u00e5det i Br\u00f8nndalen vil v\u00e6re et viktig tiltak for \u00e5 styrke barnas aktivitetstilbud i Olsvik. Arealene utformes som en tilgjengelig m\u00f8teplass for andre befolknings- og aldersgrupper, og vil ogs\u00e5 \u00f8ke omr\u00e5dets attraksjonsverdi som tur- og rekreasjonsdestinasjon for byens befolkning. Ny belysning og gangetiltak gj\u00f8r bruk av kollektivtilbud, gange og sykkel b\u00e5de tryggere og mer attraktiv. I sum vil tiltaket bidra til bedre folkehelse, \u00f8kt tilgjengelighet og trivsel, tryggere ferdsel og en gr\u00f8nnere by. Bymilj\u00f8etaten anbefaler \u00e5 gjennomf\u00f8re en oppgradering av Br\u00f8nndalen friomr\u00e5de og ballplass, samt tilgrensende kommunale samferdselsarealer som beskrevet, innenfor en kostnadsramme p\u00e5 13,0 millioner kroner jf. Pkt. 4. 7. Vedtakskompetanse I henhold til Bergen kommunes \u00f8konomireglement og budsjettfullmakter pkt. 2.3.g. skal det fattes gjennomf\u00f8ringsvedtak i f\u00f8lgende tilfeller: \u2022 F\u00f8r kontraktinng\u00e5else (ifm anskaffelsesprosess) av et prosjekt. \u2022 F\u00f8r oppstart av prosjekt (forprosjekt/skisse) om kostnadsramme avviker med mer enn 5% fra de kostnadsrammer som ligger til grunn for bystyrets sist vedtatte budsjett. \u2022 I de tilfeller hvor det foreligger vesentlige endringer i prosjektets karakter eller utforming, og det allerede er fattet gjennomf\u00f8ringsvedtak. \u2022 I henhold til Bergen kommunes \u00f8konomireglement og budsjettfullmakter pkt. 2.3.c. skal det fattes nytt gjennomf\u00f8ringsvedtak i tilfeller der det er behov for oppjustering av kostnadsramme i forhold til kostnadsestimat ved sist gjennomf\u00f8ringsvedtak. Dette gjelder n\u00e5r det er fortsatt mulig \u00e5 revurdere om hele/deler av prosjektet skal gjennomf\u00f8res. Byr\u00e5det fatter vedtak for investeringsprosjekter med kostnadsramme inntil 20 mill. 8. Vedtakspunkt Forslag til vedtak: 1. Prosjektet \u00ab4811 B\u00f8nndalen Olsvikskjenet\u00bb gjennomf\u00f8res med en kostnadsramme p\u00e5 13 mill. 2. Kostnaden dekkes over investeringsbudsjettet i vedtatt handlings- og \u00f8konomiplan 2024 \u2013 2027. Kostnaden dekkes p\u00e5 f\u00f8lgende m\u00e5te: \u2022 7,3 mill. fra prosjekt 4811 Br\u00f8nndalen Olsvikskjenet p\u00e5 budsjettpost 4020 Barnas Byrom, tjeneste 33510 Gr\u00f8nn prosjektering og ansvarssted 058066 Bylivsseksjonen \u2022 3,2 mill. fra budsjettpost 4020 Barnas Byrom, tjeneste 33510 Gr\u00f8nn prosjektering og ansvarssted 058066 Bylivsseksjonen \u2022 2,0 mill. i statlige tilskuddsmidler fra Omr\u00e5desatsingen \u2022 0,5 mill. i mva. komp tilskuddsmidler fra Omr\u00e5desatsingen 3. Ekstern finansiering fra Omr\u00e5desatsingen p\u00e5 2,5 mill. inkl. mva. innarbeides i handlings- og \u00f8konomiplan 2025 - 2028 ved rullering. 4. Endring i driftskostnadene til prosjektet innarbeides ved rullering til handlings- og \u00f8konomiplan 2025 \u2013 2028. Vedlegg: F\u00f8lgeskjema 4811 Br\u00f8nndalens Olsvikskjenet Kalkyle 4811 Br\u00f8nndalen kalkyle 18.03.2024 Med hilsen Bymilj\u00f8etaten Lise Reinertsen Geir Haveraaen Etatsleder Avdelingsleder Dokumentet er godkjent elektronisk. "
}