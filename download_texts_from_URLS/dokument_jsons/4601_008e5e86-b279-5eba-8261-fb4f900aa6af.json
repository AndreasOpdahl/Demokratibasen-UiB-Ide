{
  "dokument_id": "008e5e86-b279-5eba-8261-fb4f900aa6af",
  "doc_type": "case_attachment",
  "kommune": 4601,
  "tittel": "Fagnotat, datert 08.10.2024.",
  "url": "https://bergen.kommune.no/politikere-utvalg/api/fil/bk360/10508366/Fagnotat-datert-08-10-2024-",
  "tekst": " Bymilj\u00f8etaten Til Fagnotat BBU - Seksjon klima, milj\u00f8 og samfunn V\u00e5r referanse: 2023/260475-19 (Arbeidssted) Saksbehandler: Kirsti Isdal Dato: 8. oktober 2024 Fra Bymilj\u00f8etaten Fagnotat fra Bymilj\u00f8etaten om \u00e5 etablere soner for mating av fugl i Bergen Hva saken gjelder: Byr\u00e5dsavdeling for byutvikling har i intern korrespondanse 2023/260475-18 datert 30.04.2024 bedt Bymilj\u00f8etaten om \u00e5 f\u00f8lge opp bystyrevedtak 106/24, behandlet i m\u00f8te den 10.04.2024. Vedtaket g\u00e5r ut p\u00e5 \u00e5 \u00abetablere faste begrensede f\u00f4ringsplasser for fugler i bymilj\u00f8et, gjerne i samarbeid med frivillige organisasjoner som BirdLife.\u00bb Bymilj\u00f8etaten bes videre om \u00e5 vurdere om etablering av faste begrensende f\u00f4ringsplasser krever endring av forskrift om forbud mot mating av vilt i Bergen kommune. I merknad 1 til bestillingen st\u00e5r det at \u00aben av \u00e5rsakene til at rottene trives i bysentrum, er tilgangen p\u00e5 mat. For \u00e5 minske problemet m\u00e5 det derfor settes ut flere bosspann i offentlig rom i sentrum, parker og lignende\u201d. Bymilj\u00f8etaten er bedt om \u00e5 f\u00f8lge opp dette. Kort oppsummering av Bymilj\u00f8etatens anbefaling Bymilj\u00f8etaten anbefaler at det etableres en fast plass ved steintrappen som g\u00e5r ned til Lille Lungeg\u00e5rdsvann hvor det blir tillatt med begrenset mating av fugl. Dette omr\u00e5det er innenfor sonen hvor det er forbudt \u00e5 mate vilt. Anbefalingen inneb\u00e6rer at det m\u00e5 vedtas en endring i forskrift om forbud mot mating av vilt. Det er ikke anbefalt \u00e5 etablere flere faste f\u00f4ringsplasser innenfor den allerede sv\u00e6rt begrensede forbudssonen. Bymilj\u00f8etaten har et omfattende antall boss-spann i Bergen sentrum som t\u00f8mmes hyppig. I omr\u00e5det Byparken, Festplassen og Lille Lungeg\u00e5rdsvann er det plassert ut ca. 50 spann. Vi viser til vedlagt kart som angir tettheten p\u00e5 boss-spannene. Det ble plassert ut flere spann i forbindelse med \u00abrottekampanjen\u00bb i 2022/23. Etaten mener at flere spann i seg selv uansett ikke vil avhjelpe utfordringen med rotter, all den tid vi allerede har et omfattende antall spann i omr\u00e5det med hyppig t\u00f8mmefrekvens. Bymilj\u00f8etaten anbefaler ikke at det settes ut ytterligere spann. Grunnlag for fagnotatet I m\u00f8te 21.06.2023, sak 234/23, vedtok bystyret forskrift om forbud mot mating av vilt i Bergen kommune. I den politiske behandlingen av forskriften str\u00f8k bystyret et foresl\u00e5tt unntak om begrenset mating av vilt ved Lille Lungeg\u00e5rdsvann. Forskriften ble derfor strengere enn opprinnelig foresl\u00e5tt av fagetaten. I etterkant har det kommet et innbyggerforslag \u00abkampanje mot forbud mot mating\u00bb, som \u00f8nsker \u00e5 oppheve forbudet i forskriften. Innbyggerforslaget ble politisk behandlet den 10.04.2024, i sak 106/24. Det ble da vedtatt \u00e5 etablere faste begrensede f\u00f4ringsplasser for fugler i bymilj\u00f8et. Bymilj\u00f8etaten har f\u00e5tt bestillingen om \u00e5 sette i verk dette vedtaket. Prosess og medvirkning Bymilj\u00f8etaten har satt ned den samme arbeidsgruppen for denne bestillingen som vi gjorde ved utarbeidelse av forskriften i 2023. Prosjektgruppen har f\u00f8lgelig best\u00e5tt av ledere for parkdrift, viltforvalter, samt saksbehandler i juridisk seksjon. Vi har i prosessen ogs\u00e5 f\u00e5tt faglige innspill fra smittevernoverlegen i Bergen kommune, og fra den frivillige naturvernorganisasjonen BirdLife Norge. Fagetatens vurdering: Bymilj\u00f8etaten anbefalte i det opprinnelige forslaget til forskrift om forbud mot mating av vilt at det kunne etableres en sone for begrenset mating av fugl ved trappene ved Festplassen mot Lille Lungeg\u00e5rdsvann. Det er det samme omr\u00e5det som BirdLife vil anbefale som sted der begrenset mating av fugl kan forekomme. Det p\u00e5g\u00e5r imidlertid et globalt utbrudd av fugleinfluensa, og vi har ogs\u00e5 hatt utbrudd av dette hos ville fugler i Norge og i Bergen.1 \u00c5 samle ville fugler p\u00e5 sm\u00e5 omr\u00e5der kan v\u00e6re negativt grunnet \u00f8kt fare for smittespredning av fugleinfluensa. Smittevernoverlegen i Bergen kommune mener at forskriften ikke b\u00f8r endres, ogs\u00e5 av hensyn til de smittsomme sykdommene som rotter kan b\u00e6re p\u00e5. Smittevernhensyn taler f\u00f8lgelig for at det ikke skal \u00e5pnes opp for mating av fugl ved Lille lungeg\u00e5rdsvann. Det er stor interesse i denne saken blant innbyggere, og ulike hensyn m\u00e5 veies mot hverandre. Saken er konfliktfylt, og per i dag mates fugler strid med forbudet. Bymilj\u00f8etaten ser derfor p\u00e5 det som hensiktsmessig \u00e5 f\u00e5 fuglematingen inn i ordnede og begrensede former, fremfor \u00e5 forby aktiviteten helt. Dersom det blir tillatt med begrenset mating et bestemt sted ved Lille Lungeg\u00e5rdsvann kan man unng\u00e5 at ulovlig mating foreg\u00e5r flere steder i det skjulte, noe som ogs\u00e5 kan inneb\u00e6re en st\u00f8rre risiko for indirekte mating av rotter. Bymilj\u00f8etaten har allerede mange boss-spann i sentrum og tettheten synliggj\u00f8res i kartet vedlagt. Spannene er markert med ringer i gul, gr\u00f8nn og bl\u00e5 farge. Boss-spann merket med gul farge er av kategori 1, og de t\u00f8mmes to ganger i d\u00f8gnet mellom 1.mai til 30.september, og ellers daglig. Spann med gr\u00f8nn farge er av kategori 2 og de t\u00f8mmes daglig. Spann med bl\u00e5 farge er av kategori 3, og de t\u00f8mmes tre ganger i uken mellom 1.mai til 30.september, og to ganger i uken fra 1.oktober til 30.april. N\u00e5r spannene t\u00f8mmes ryddes det ogs\u00e5 i en diameter p\u00e5 to meter rundt hvert spann. I tillegg er det daglig kosting av arealene. Bymilj\u00f8etaten mener det ikke er noen l\u00f8sning p\u00e5 fors\u00f8pling i seg selv \u00e5 sette ut flere spann. Det er allerede mange spann i omr\u00e5det. V\u00e5r erfaring fra forrige oppblomstring av rotter var at folk kastet boss og matrester p\u00e5 bakken, selv om det var sv\u00e6rt kort vei til n\u00e6rmeste boss- spann. Hvert spann har ogs\u00e5 en kostnad i seg selv. \u00d8konomiske konsekvenser: \u00c5 \u00e5pne opp for begrenset fuglemating vil inneb\u00e6re behov for mer renhold i omr\u00e5det, og \u00f8kte renholdskostander for Bymilj\u00f8etaten. Per i dag spyles trappene ved Lille Lungeg\u00e5rdsvann kun ved behov. Behovet er v\u00e6ravhengig. Vi ansl\u00e5r at en ukentlig spyling av trappene vil ha en \u00e5rlig kostnad p\u00e5 ca. 78 000 kr. Dersom Bymilj\u00f8etaten ikke f\u00e5r tilf\u00f8rt ytterligere midler til dette form\u00e5let, vil kostnader til \u00f8kt renhold i omr\u00e5de g\u00e5 ut over andre oppgaver som Bymilj\u00f8etaten har ansvar for i en allerede presset \u00f8konomisk situasjon. Det vil ogs\u00e5 f\u00f8lge med en mindre kostnad til utforming og oppsetting av nye skilt. N\u00e5r det gjelder utplassering av flere boss-spann viser vi til tabellen under: Kostander for nye boss-spann (kategori 1) f\u00f8rste \u00e5ret Investering Innkj\u00f8p, levering og 14 000 utplassering Drift T\u00f8mming og renhold 14 000 Totalt per spann 28 000 1 https://www.vetinst.no/dyr/vilt/fugleinfluensa-i-norge Kostnader for innkj\u00f8p og drift av spann av typen kategori 1 er 28 000 kr per spann det f\u00f8rste \u00e5ret, deretter 14 000 per \u00e5r i drift. Bosspannene i sentrum t\u00f8mmes allerede hyppig, og Bymilj\u00f8etaten erfarer at de er heller ikke fulle n\u00e5r de t\u00f8mmes. Med tanke p\u00e5 den \u00f8konomiske situasjonen kommunen st\u00e5r i og de politiske signalene om ytterligere kutt i driftsbudsjettet, s\u00e5 er etatens oppfatning at det ikke b\u00f8r settes ut flere spann. Etatens oppfatning rundt dette er ogs\u00e5 knyttet til de andre sv\u00e6rt viktige oppgavene som etaten skal l\u00f8se innenfor v\u00e5rt allerede stramme driftsbudsjett. Fagetatens anbefaling: \u2022 Bymilj\u00f8etaten anbefaler at forslag til forskrift om endring i forskrift om mating av vilt sendes p\u00e5 h\u00f8ring i samsvar med forvaltningsloven \u00a7 37. \u2022 Bymilj\u00f8etaten anbefaler at det ikke plasseres ut flere boss-spann i Bergen sentrum. Med hilsen Bymilj\u00f8etaten Tord Honne Holgernes Kamilla Berven Bischof Fungerende etatsdirekt\u00f8r Seksjonsleder Dokumentet er godkjent elektronisk. Vedlegg: Saksutredning Vedlegg: Forslag til forskrift om endringer i forskrift om forbud mot mating av vilt i Bergen kommune Vedlegg: Kart over boss-spann i Bergen sentrum Saksutredning 1. Tidligere foresl\u00e5tt unntak Bymilj\u00f8etaten utredet i 2023 forskrift om forbud mot mating av vilt. I utredningen foreslo Bymilj\u00f8etaten et unntak for begrenset mating av fugl ved Lille Lungeg\u00e5rdsvann, som ikke ble vedtatt av bystyret. Det er i hovedsak i dette omr\u00e5det innbyggerne \u00f8nsker \u00e5 mate fugler, og det er dette omr\u00e5det Bird Life har foresl\u00e5tt som en sone for fuglemating. I bestillingen fra 2024 er Bymilj\u00f8etaten bedt om \u00e5 \u00abetablere faste begrensede f\u00f4ringsplasser for fugler i bymilj\u00f8et, gjerne i samarbeid med frivillige organisasjoner som BirdLife\u00bb. Implisitt g\u00e5r bestillingen ut p\u00e5 \u00e5 etablere en sone for mating ved Lille Lungeg\u00e5rdsvann. For \u00e5 kunne gj\u00f8re dette, m\u00e5 gjeldene forskrift endres. Ved \u00e5 endre dagens forskrift og innarbeide det opprinnelig foresl\u00e5tte unntaket, vil Bymilj\u00f8etaten kunne svare p\u00e5 bestillingen om \u00e5 etablere en sone i bymilj\u00f8et hvor det kan v\u00e6re tillatt \u00e5 mate fugler. Bymilj\u00f8etaten vil f\u00f8rst vise til hvilke erfaringer som er gjort etter forskriften tr\u00e5dte i kraft, f\u00f8r vi vurderer de ulike hensynene/interessene i saken, og til slutt gjennomg\u00e5r forslag til endring i forskrift om forbud mot mating av vilt. 2. Bymilj\u00f8etatens erfaringer etter forskriften tr\u00e5dte i kraft Omr\u00e5det er renere Forskriften har n\u00e5 f\u00e5tt virke i over ett \u00e5r og Bymilj\u00f8etaten erfarer at omr\u00e5det er renere enn det var f\u00f8r alle rottetiltak ble iverksatt. Det har sammenheng med godt renhold i omr\u00e5det generelt, men innbyggerne har ogs\u00e5 blitt flinkere til \u00e5 kaste avfall i bosspannene som er uplassert. Det er ogs\u00e5 renere i omr\u00e5det, siden de fleste innbyggerne ikke lenger kaster mat p\u00e5 bakken for \u00e5 mate fuglene. Etaten erfarer at det generelt er mindre matrester og fugleavf\u00f8ring i omr\u00e5det. Det er f\u00e6rre rotter Det er f\u00e6rre observasjoner av rotter i omr\u00e5det. Bymilj\u00f8etaten merker at det er f\u00e6rre hull i plenene, og i plantefeltene, og rottene er mindre synlige. Rotter er imidlertid fortsatt til stede, selv om de er et mindre antall. De observeres i hovedsak rundt Den National Scene og i Byparken/musikkpaviljongen. Det er f\u00e6rre observasjoner av rotter omkring Lille Lungeg\u00e5rdsvann, og det er betydelig mindre antall rotter observert totalt etter de ulike tiltakene ble igangsatt. Flere \u00abrottetiltak\u00bb ble satt i gang samtidig, som kampanje for \u00e5 f\u00e5 innbyggerne til \u00e5 bruke boss-spann, og holde byen ryddig, utsetting av flere og hyppig t\u00f8mming av spann, og samt at det har v\u00e6rt perioder med aktiv bekjempelse. Det er uklart hvor stor p\u00e5virkning forbudet mot mating i seg selv har hatt p\u00e5 resultatet, men det er klart at summen av alle tiltakene har hatt en effekt p\u00e5 rottebestanden. Det er f\u00e6rre fugler Bymilj\u00f8etaten observerer en lavere tetthet av duer og m\u00e5ker i sentrumskjernen, og nedgang i funn av d\u00f8d fugl etter at forbudet tr\u00e5dte i kraft. Dette kan b\u00e5de v\u00e6re tegn p\u00e5 en lavere og sunnere bestand, samt en forflytning til andre omr\u00e5der med egnet mattilgang. Bymilj\u00f8etaten har ikke f\u00f8rt statistikk for hvilke arter som er til stede. Denne erfaringen er kun basert p\u00e5 observasjoner fra Bymilj\u00f8etatens egne medarbeidere som arbeider med parkvedlikehold i sentrum. Det er konflikt med fuglematere Bymilj\u00f8etatens medarbeidere som jobber med vedlikehold av parkene i sentrum opplever imidlertid i st\u00f8rre grad konflikt i omr\u00e5det etter at forbudet tr\u00e5dte i kraft. De opplever at innbyggere er provoserte, og at innbyggere bevisst mater fugler foran \u00f8ynene p\u00e5 medarbeidere i sonen der mating er forbudt. Bymilj\u00f8etatens medarbeidere opplever ogs\u00e5 \u00e5 bli kjeftet p\u00e5, og at de \u00abdras inn i\u00bb konflikten omkring forbudet mot mating. Fremtredende smittevernhensyn Det er et globalt utbrudd av fugleinfluensa, og vi har ogs\u00e5 hatt utbrudd av dette hos ville fugler i Norge og i Bergen. 2 Vi kan ogs\u00e5 forvente nye lokale utbrudd i fremtiden. \u00c5 samle ville fugler p\u00e5 sm\u00e5 omr\u00e5der kan v\u00e6re negativt grunnet \u00f8kt fare for smittespredning av fugleinfluensa. Rotter kan ogs\u00e5 b\u00e6re p\u00e5 smittsomme sykdommer, og smittevernoverlegen i Bergen kommune mener at forskriften ikke b\u00f8r endres av smittevernhensyn. I 2023 var det et tilfelle der en hund ble smittet av leptospirose i Bergen. Det var flere medieoppslag om dette.3 Leptospirose er en akutt bakteriesykdom som kan overf\u00f8res til dyr og mennesker.4 Bakterien kommer gjerne fra gnagere, som for eksempel rotter. Smittem\u00e5ten er vanligvis kontaktsmitte med forurenset vann som inneholder urin fra infiserte dyr, hovedsakelig rotter. Smitteveien kan v\u00e6re gjennom sm\u00e5 s\u00e5r eller rifter. Det kan ogs\u00e5 smittes ved svelging av vann ved bading. Kontakt med urin eller blod fra smittede dyr kan ogs\u00e5 medf\u00f8re en viss smittefare. Dersom det \u00e5pnes opp for \u00e5 mate fugler ved Lille Lungeg\u00e5rdsvann, kan det medf\u00f8re at flere rotter finner veien tilbake til omr\u00e5det. Rottene representerer en fare for smittsomme sykdommer, som ogs\u00e5 kan spres via vann. Smittevernhensyn taler derfor for at det ikke skal \u00e5pnes opp for mating av fugl ved Lille Lungeg\u00e5rdsvann. 3. Interesseavveiing \u00c5 forby mating av fugler ved Lille Lungeg\u00e5rdsvann har skapt stor debatt og engasjement blant innbyggere og dyrevernorganisasjoner. Smittevernhensyn tilsier at forskriften ikke b\u00f8r endres, men at det fortsatt skal v\u00e6re forbudt \u00e5 mate vilt rundt hele Lille Lungeg\u00e5rdsvann. I tillegg har Bymilj\u00f8etaten ogs\u00e5 positive erfaringer med forbudet siden omr\u00e5det oppleves som renere og det observeres f\u00e6rre rotter. Det foreg\u00e5r imidlertid mating av fugler i omr\u00e5det allerede. Bymilj\u00f8etaten ser derfor p\u00e5 det som hensiktsmessig \u00e5 f\u00e5 fuglematingen inn i ordnede former, fremfor \u00e5 forby aktiviteten helt. Dersom det blir tillatt med begrenset mating et bestemt sted ved Lille Lungeg\u00e5rdsvann kan man unng\u00e5 at ulovlig mating foreg\u00e5r flere steder i det skjulte. Slik skjult mating kan ogs\u00e5 inneb\u00e6re en st\u00f8rre risiko for indirekte mating av rotter. Bymilj\u00f8etaten foresl\u00e5r derfor \u00e5 ta inn unntaket som opprinnelig var foresl\u00e5tt i forskriften, og at det etableres en sone for begrenset mating ved steintrappene ved Lille Lungeg\u00e5rdvann. Bymilj\u00f8etaten mener det ikke er behov for \u00e5 etablere flere soner for mating av fugler innenfor den sv\u00e6rt begrensa sonen hvor mating er forbudt. Dersom man \u00e5pner opp for flere soner innenfor den lille forbudssonen, s\u00e5 uthuler dette ogs\u00e5 regelverket. Bymilj\u00f8etaten presiserer at mating av fugler ikke m\u00e5 f\u00f8re til fors\u00f8pling av byrommet, eller ende opp som n\u00e6ring for rotter. Unntaket er derfor presisert til \u00e5 gjelde \u00abbegrenset mating\u00bb. Begrunnelsen for det foresl\u00e5tte unntaket er i hovedsak det samme i dag som den var i 2023, og f\u00f8lger under i punkt 4. 4. Begrunnelse for forslag til unntaksbestemmelse N\u00e6rmere begrunnelse for unntaket Lille Lungeg\u00e5rdsvann er en etablert fuglelokalitet som f\u00e5r bes\u00f8k av en stor variasjon av fugler, inkludert trekkfugler. B\u00e5de sommer- og vinterstid er vannet og parken rundt viktig for fuglelivet, og en verdi ikke bare for naturen selv, men ogs\u00e5 som en plass som gir 2 https://www.vetinst.no/dyr/vilt/fugleinfluensa-i-norge 3 https://bergen.dagbladet.no/nyheter/advarer-om-helseplager-ikke-en-bagatell/79034507 4 https://www.fhi.no/sm/smittevernhandboka/sykdommer-a-a/leptospirose/?term= innbyggerne mulighet for n\u00e6rkontakt med natur selv i sentrumskjernen. Dersom all mulighet for mating opph\u00f8rer vil tilstedev\u00e6relsen av fugl, b\u00e5de i omfang og artsvariasjon ved vannet endres. Omr\u00e5det er ogs\u00e5 en viktig lokalitet for organisasjonen Bird Life sitt arbeid med blant annet ringmerking av fugler. Ringmerking kan inneb\u00e6re utlegging av mat for \u00e5 fange fuglene. Ringmerking gir viktig kunnskapsgrunnlag ikke bare for kommunen, men ogs\u00e5 nasjonalt og internasjonalt. En unntaksbestemmelse som \u00e5pner for begrenset mating p\u00e5 et avgrenset omr\u00e5de er sentralt \u00e5 inkludere i forskriften, og Bymilj\u00f8etaten vil sterkt anbefale at dette tas inn i forskriften. Dette unntaket m\u00e5 etter v\u00e5r vurdering gjelde hele \u00e5ret. P\u00e5 vinteren er fuglenes mulighet for tilleggsn\u00e6ring p\u00e5 plasser som Lille Lungeg\u00e5rdsvann tidvis avgj\u00f8rende for overlevelse, men ogs\u00e5 v\u00e5r og sommer er begrenset mating positivt for fuglelivet. Videre er mating p\u00e5 v\u00e5r og sommer i mindre grad enn p\u00e5 vinteren en faktor som bidrar til \u00f8kt tilgang p\u00e5 mat for rotter, ettersom fugl og spesielt m\u00e5ker er sv\u00e6rt effektive p\u00e5 \u00e5 fjerne tilgjengelig mat p\u00e5 disse tidene av \u00e5ret. Mating av fugl p\u00e5 en avgrenset plass vil derfor i mindre grad ha sannsynlighet for \u00e5 ende som rottemat. Bymilj\u00f8etaten foresl\u00e5r at \u00abbegrenset mating\u00bb av fugl tillates ved Festplassen ved trappen som g\u00e5r ned til Lille Lungeg\u00e5rdsvann. Steinunderlaget p\u00e5 dette omr\u00e5det gj\u00f8r ogs\u00e5 at det enkelt kan ryddes dersom det er matrester igjen. Omr\u00e5det er markert i kartvedlegget til forskriftsforslaget, og Bymilj\u00f8etaten vil ogs\u00e5 tydelig markere med skilt eller annen oppmerking hvilket omr\u00e5de som omfattes av unntaket. Vi foresl\u00e5r etter dette f\u00f8lgende formulering av unntaket: \u00a7 5 Unntak for begrenset mating av fugl Det er tillatt med begrenset mating av fugler p\u00e5 et avmerket omr\u00e5de p\u00e5 Festplassen ved Lille Lungeg\u00e5rdvann. Den begrensede matingen skal ikke medf\u00f8re tilgrising. Den som legger ut maten m\u00e5 s\u00f8rge for at matrester fjernes. Og vi foresl\u00e5r f\u00f8lgende definisjon av hva som menes med \u00abbegrenset mating\u00bb i forskriftens \u00a7 3 c). c) begrenset mating: n\u00e5r animalsk eller vegetabilsk materiale gis direkte til vilt gradvis i sm\u00e5 mengder som konsumeres av viltet umiddelbart mens man er til stede. "
}