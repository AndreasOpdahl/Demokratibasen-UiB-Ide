{
  "dokument_id": "7ccfd5c7-958d-589e-adfc-fdb5324cde83",
  "doc_type": "case_attachment",
  "kommune": 4601,
  "tittel": "Fagnotat fr\u00e5 Etat for skole datert 08.10.24: Vurdering av vidaref\u00f8ring av Olweusunders\u00f8kinga",
  "url": "https://bergen.kommune.no/politikere-utvalg/api/fil/bk360/11261456/Fagnotat-fra-Etat-for-skole-datert-08-10-24-Vurdering-av-vidareforing-av-Olweusundersokinga",
  "tekst": " Etat for skole Til Fagnotat BBS Kommunaldirekt\u00f8ren (Arbeidssted) V\u00e5r referanse: 2024/60167-2 Saksbehandlar: Gry Verene Wilhelmsen Fr\u00e5 Dato: 10. oktober 2024 Etat for skole Fagnotat fr\u00e5 Etat for skole datert 08.10.24: Vurdering av vidaref\u00f8ring av Olweusunders\u00f8kinga Kva saka gjeld: Grunnlag for fagnotat I planen \u00abSkyfritt\u00bb er eit av tiltaka at Olweusunders\u00f8kinga skal gjennomf\u00f8rast \u00e5rleg p\u00e5 alle bergensskular i ein pr\u00f8veperiode over tre \u00e5r. Etter pr\u00f8veperioden skal det vurderast om ordninga skal vere permanent. Skule\u00e5ret 2023-24 blei unders\u00f8kinga gjennomf\u00f8rt p\u00e5 alle skulane for tredje gong. I samband med at pr\u00f8veperioden er over er Etat for skole bedt om \u00e5 skrive eit fagnotat med vurdering av vidaref\u00f8ring av Olweusunders\u00f8kinga. Prosess og medverknad Eit arbeidslag i Etat for skole har hatt ansvar for \u00e5 innhente informasjon om og vurderingar av Olweusunders\u00f8kinga, samt \u00e5 skrive fagnotatet. Arbeidslaget har sendt ut ei frivillig Forms- unders\u00f8king til bergensskulane, der om lag 40 % av skulane har svart. I tillegg har arbeidslaget gjennomf\u00f8rt ein samtale med Bergen kompetansesenter for l\u00e6ringsmilj\u00f8 (BKL) ved Team Skyfritt, og innhenta svar p\u00e5 sp\u00f8rsm\u00e5l fr\u00e5 NORCE og leiargruppa i Etat for skole. Elevperspektivet er fors\u00f8kt ivaretatt gjennom desse dialogane og unders\u00f8kingane. Andre kjelder er oppgitt nedst i dokumentet. Fagetaten si vurdering: Skulefagleg vurdering av unders\u00f8kinga Olweusunders\u00f8kinga er ei unders\u00f8king om mobbing, vennskap og trivsel p\u00e5 skulen. Unders\u00f8kinga er meint \u00e5 gje skulen verdifull informasjon om elevane sin trivsel og tryggleik p\u00e5 skulen, samt gje ein peikepinn p\u00e5 kor godt skulen lukkast i antimobbearbeidet sitt. Det er frivillig for elevane \u00e5 delta. Regionalt kunnskapssenter for barn og unge (RKBU Vest), som er ein del av Norwegian Research Centre (NORCE) AS, har ansvar for gjennomf\u00f8ringa av Olweusunders\u00f8kinga i samarbeid med skuleeigar. Omgrepet mobbing blir forklart til elevane p\u00e5 f\u00f8lgjande m\u00e5te i Olweusunders\u00f8kinga: Vi seier at ein elev vert mobba n\u00e5r ein annan elev eller fleire andre elevar \u2022 seier vonde og ubehagelege ting til ein elev, gjer narr av eleven eller brukar stygge og s\u00e5rande kallenamn \u2022 overser ein elev heilt eller stengjer eleven ute fr\u00e5 venneflokken \u2022 sl\u00e5r, sparkar, drar i h\u00e5ret, skubbar, dytter eller stengjer eleven inne \u2022 fortel l\u00f8gner eller spreier falske rykte om ein elev eller sender ubehagelege meldingar eller bilde, og pr\u00f8ver \u00e5 f\u00e5 dei andre elevane til \u00e5 mislike eleven \u2022 og liknande ubehagelege ting Dei ubehagelege tinga kan skje b\u00e5de digitalt (p\u00e5 mobil, nettbrett, PC) og p\u00e5 andre m\u00e5tar. Ved mobbing skjer vanlegvis dei vonde og ubehagelege tinga gjentatte gonger, og det kan vere vanskeleg for den som blir utsett \u00e5 forsvare seg. Om ein elev blir erta gjentatte gonger p\u00e5 ein ubehageleg og s\u00e5rande m\u00e5te, er dette ogs\u00e5 mobbing. Men det er ikkje mobbing n\u00e5r nokon blir erta p\u00e5 ein snill og vennskapeleg m\u00e5te. Det er heller ikkje mobbing n\u00e5r to elevar som kranglar eller sloss har omtrent like mykje makt eller er like sterke. I tillegg til at omgrepet st\u00e5r forklart i unders\u00f8kinga, f\u00e5r elevane sj\u00e5 ein film om omgrepet under gjennomf\u00f8ringa av unders\u00f8kinga; Kva er mobbing?. Omgrepet mobbing er grundig forklart i unders\u00f8kinga, med mange eksempel p\u00e5 mobbing. Omgrepsforklaringa, saman med filmen, gjev i utgangspunktet elevane eit godt grunnlag til \u00e5 forst\u00e5 omgrepet og svare p\u00e5 sp\u00f8rsm\u00e5la om mobbing i unders\u00f8kinga. Derimot kan lengda p\u00e5 forklaringa vere omfattande for dei yngste elevane som skal svare p\u00e5 unders\u00f8kinga. I den delen av forklaringa som omhandlar kva mobbing er, er spr\u00e5ket i stor grad forst\u00e5eleg. For nokre elevar kan likevel formuleringa \u00abdet kan vere vanskeleg for den som blir utsett \u00e5 forsvare seg\u00bb vere vanskeleg \u00e5 forst\u00e5. B\u00e5de kva ein meiner med \u00abutsett\u00bb og \u00abforsvare seg\u00bb kan hindre forst\u00e5inga til elevar, s\u00e6rleg dersom omgrepet ikkje blir forklart og snakka om i forkant av unders\u00f8kinga. Omgrep og formuleringar som omhandlar kva mobbing ikkje er, kan og vere vanskelege \u00e5 forst\u00e5. Kva inneber det til d\u00f8mes \u00e5 bli \u00aberta p\u00e5 ein snill og vennskapeleg m\u00e5te\u00bb og kva betyr \u00abmakt\u00bb til d\u00f8mes for ein elev p\u00e5 4. trinn? Dersom omgrepet ikkje er forst\u00e5eleg for elevane, er det ein risiko at dei ikkje melder ifr\u00e5 at dei opplever mobbing. Filmen som forklarer omgrepet viser i stor grad situasjonar fr\u00e5 skuleg\u00e5rden. Dette kan skape ei oppfatning hos elevar at det er der mobbinga skjer. Det kan dermed vere ein risiko for at elevar ikkje vurderer at mobbing kan skje i andre l\u00e6ringsareal. Nokre skular opplever utfordringar knytt til definisjonen av mobbing i Olweusunders\u00f8kinga. Elevane klarer til d\u00f8mes ikkje \u00e5 skilje mellom mobbing over tid og eingongshendingar. Dersom skular legg stor vekt p\u00e5 til d\u00f8mes frekvens eller om elevar kan forsvare seg, kan ein risikere at skulane bagatelliserer elevar si oppleving av \u00e5 ha det trygt og godt, og at tiltaka ikkje er eigna til \u00e5 rette opp situasjonen. Tidlegare mobbeombod i Oslo peikar p\u00e5 at det i saker meldt til mobbeombodet er f\u00e5 skular som legg ned innsats i \u00e5 unders\u00f8kje samanhengen mellom det som skjer i l\u00e6ringssituasjonar og det som skjer mellom elevane (Restad og Sandsmark (red.), 2021). Olweusunders\u00f8kinga er anonym. Det er ein risiko at elevane ikkje er klar over kva dette inneber, og dermed opplever at dei har meldt i fr\u00e5 om mobbing n\u00e5r dei svarar p\u00e5 unders\u00f8kinga. Team Skyfritt framhevar at dersom ein elev melder fr\u00e5 om opplevd mobbing og mistrivsel n\u00e5r hen svarer p\u00e5 Olweusunders\u00f8kinga, krev det at skulen supplerer unders\u00f8kinga med bruk av observasjonar og samtaler. Barn m\u00e5 ikkje oppleve at det ikkje nyttar \u00e5 seie i fr\u00e5. I Meld. St. 34 (2023-2024) blir det stilt sp\u00f8rsm\u00e5l rundt bruken av anonyme unders\u00f8kingar n\u00e5r ein sp\u00f8r om s\u00e5rbare tema. Resultata fr\u00e5 Olweusunders\u00f8kinga blir tilgjengeleg for skulen i ein rapport s\u00e5 raskt som mogeleg etter at skulen har meldt inn at dei er ferdig med gjennomf\u00f8ringa, eller etter at fristen er g\u00e5tt ut. NORCE tilbyr skulane hjelp til analyse og tolking av resultata. Ingen av bergensskulane, som ikkje er ein del av Olweusprogrammet, har bedt om hjelp til analyse og tolking i pr\u00f8veperioden med Olweusunders\u00f8kinga. I tillegg til tilbod om hjelp til analyse, har NORCE tilgjengeleg materiell p\u00e5 nettsidene sine til resultatoppf\u00f8lging. Vurdering av kapasitet til gjennomf\u00f8ring av unders\u00f8kinga i bergensskulen Skulane i Bergen gjennomf\u00f8rer to obligatoriske unders\u00f8kingar kvart skule\u00e5r der sp\u00f8rsm\u00e5l om mobbing inng\u00e5r; Elevunders\u00f8kinga og Olweusunders\u00f8kinga. Elevunders\u00f8kinga er, slik som Olweusunders\u00f8kinga, ei omfattande unders\u00f8king. Skulane har i tillegg tilbod om ei frivillig unders\u00f8king; Spekter Digital. Hausten 2023 ble det gjennomf\u00f8rt ei unders\u00f8king om rasisme i bergensskulen. Mange elevar svarer p\u00e5 unders\u00f8kinga Ungdata junior eller Ungdata n\u00e5r desse blir gjennomf\u00f8rt. Nokre av elevane i bergensskulen gjennomf\u00f8rer alle dei nemnde unders\u00f8kingane. Skulane melder at dei har mange obligatoriske unders\u00f8kingar, og at fleire av desse har overlappande form\u00e5l og derfor gjev same eller liknande informasjon. Fleire skular og skuleeigar vurderer at det er for liten kapasitet til \u00e5 f\u00f8rebu, gjennomf\u00f8re og f\u00f8lgje opp s\u00e5 mange obligatoriske unders\u00f8kingar p\u00e5 ein god nok m\u00e5te. Elevar gjev uttrykk for at det er for mange unders\u00f8kingar, og at dei g\u00e5r tr\u00f8ytte. Dette medf\u00f8rer ein risiko for at elevane ikkje tek unders\u00f8kingane p\u00e5 alvor, og dermed gjev svar som ikkje stemmer med verkelegheita. Nokre skular erfarer at dei f\u00e5r meir presise og andre resultat med til d\u00f8mes Spekter Digital og gjennom kvalitetsoppf\u00f8lgingsprosessen enn med Olweusunders\u00f8kinga. Olweusunders\u00f8kinga inneheld til saman 35 sp\u00f8rsm\u00e5l p\u00e5 4. trinn og 49 sp\u00f8rsm\u00e5l p\u00e5 5.-10. trinn. Fleire skular opplever Olweusunders\u00f8kinga som sv\u00e6rt omfattande, og stiller sp\u00f8rsm\u00e5l ved hensikta med at alle elevane skal svare p\u00e5 alle sp\u00f8rsm\u00e5la. Nokre skular uttaler at dei ikkje set lit til at resultata fr\u00e5 Olweusunders\u00f8kinga er valide n\u00e5r elevane m\u00e5 svare p\u00e5 fleire unders\u00f8kingar kvart \u00e5r, og n\u00e5r elevar som ikkje opplever mobbing svarar p\u00e5 mange sp\u00f8rsm\u00e5l om mobbing. Ein del skular p\u00e5peiker at nytten av lokalt bestemte obligatoriske unders\u00f8kingar m\u00e5 vurderast n\u00f8ye. Team Skyfritt legg vekt p\u00e5 at ein m\u00e5 avvege belastninga det er for elevane \u00e5 svare p\u00e5 mange unders\u00f8kingar. Vurdering av opplevd relevans av data fr\u00e5 unders\u00f8kinga for arbeidet med skulemilj\u00f8 Skulane opplever variert nytteverdi av unders\u00f8kinga. Fleirtalet viser til at andre unders\u00f8kingar er tilstrekkeleg i arbeidet med skulemilj\u00f8et, medan nokre skular opplever nytte ved \u00e5 gjennomf\u00f8re Olweusunders\u00f8kinga. Det er ein variasjon i korleis skulane nyttar resultata. Dei fleste nyttar resultata i analyse saman med personalet, medan f\u00e6rre rapporterer at dei nyttar resultata med elevane og foreldra. Nokre skular uttrykker at det er for lang avstand mellom tidspunkt for gjennomf\u00f8ring til resultata kjem. Opplevd relevans blir dermed mindre. Nokre skular seier dei uansett m\u00e5 bruke andre verkt\u00f8y, som til d\u00f8mes samtalar, systematiske observasjonar og Spekter Digital, for \u00e5 f\u00e5 tilstrekkeleg informasjon om skulemilj\u00f8 som grunnlag for \u00e5 kunne sette inn tiltak. Team Skyfritt tydeleggjer at det er avgjerande at skulen sj\u00f8lv opplever eit behov og ynskje om \u00e5 gjennomf\u00f8re Olweusunders\u00f8kinga. Unders\u00f8kinga kan gje god informasjon p\u00e5 omr\u00e5der som er viktig \u00e5 ha kontroll og oversikt over. Team Skyfritt opplever ikkje at denne unders\u00f8kinga blir brukt som dokumentasjon i saker dei st\u00f8ttar skulane i. Dr\u00f8fting opp mot alternativ til unders\u00f8kinga For \u00e5 vurdere om Olweusunders\u00f8kinga har viktige element dei andre unders\u00f8kingane ikkje har, ser Etat for skole p\u00e5 andre tilgjengelege unders\u00f8kingar der sp\u00f8rsm\u00e5l om mobbing inng\u00e5r. I samanlikninga er Elevunders\u00f8kinga og Spekter Digital tatt med. Elevunders\u00f8kinga er obligatorisk for alle skular p\u00e5 7. og 10. trinn og kan gjennomf\u00f8rast fr\u00e5 5. trinn. Elevunders\u00f8kinga er ei \u00e5rleg unders\u00f8king der elevar f\u00e5r seie si meining om forhold som er viktige for \u00e5 l\u00e6re og trivast p\u00e5 skulen. I tillegg har Bergen kommune avtale med Spekter Digital, som er frivillig \u00e5 bruke for skulane. Dette verkt\u00f8yet kan brukast som eit varslingssystem for elevar som ikkje opplever at dei har eit trygt og godt skulemilj\u00f8, og som eitt av fleire verkt\u00f8y p\u00e5 skulen for \u00e5 f\u00f8lgje med p\u00e5 utviklinga av l\u00e6ringsmilj\u00f8et. Det blir tatt utgangspunkt i gjeldande Elevunders\u00f8king i dette fagnotatet. Det blei starta opp ein prosess med revisjon av Elevunders\u00f8kinga i 2021, som er stoppa. Utvalet for kvalitetsutvikling i skolen forsl\u00e5r i NOU 2023:27 \u00e5 avvikle Elevunders\u00f8kinga, og erstatte denne med ei skulemilj\u00f8unders\u00f8king. I Meld. St. 34 (2023-2024) f\u00f8lgjer regjeringa opp, og meiner at det er behov for \u00e5 utvikle ei ny skulemilj\u00f8unders\u00f8king, som skal vere betre tilpassa elevane ved at det til d\u00f8mes er enklare og f\u00e6rre sp\u00f8rsm\u00e5l. Inntil vidare blir Elevunders\u00f8kinga gjennomf\u00f8rt med same sp\u00f8rsm\u00e5l som tidlegare. For at skulen skal kunne gripe fatt i tilfelle av mobbing og skulemilj\u00f8et elles, og for at elevar skal oppleve at deira opplevingar av mobbing blir tatt p\u00e5 alvor, b\u00f8r resultat fr\u00e5 unders\u00f8kingar vere tilgjengeleg raskt etter gjennomf\u00f8ring. Resultata fr\u00e5 Olweusunders\u00f8kinga er tilgjengeleg for skulen etter at skulen har meldt inn at dei er ferdig med gjennomf\u00f8ringa eller etter at fristen er g\u00e5tt ut. Skular som av personvernomsyn ikkje kan mota resultat skriftleg, f\u00e5r tilbod om ei munnleg overlevering av resultata. Nokre skular opplever at det g\u00e5r for lang tid mellom gjennomf\u00f8ring av unders\u00f8kinga og til resultata f\u00f8religg. If\u00f8lgje NORCE kan det ta fr\u00e5 ein dag til fleire veker. For skular som gjennomf\u00f8rer unders\u00f8kinga tidleg i perioden den er open, og ikkje melder ifr\u00e5 til NORCE at unders\u00f8kinga er gjennomf\u00f8rt, kan det i verste fall g\u00e5 fleire m\u00e5nader fr\u00e5 gjennomf\u00f8ring til resultata er klare. Skuleeigar mottar etter avtale ein kommunerapport, men m\u00e5 kontakte rektor ved den enkelte skule for \u00e5 f\u00e5 tilgang til skuleresultata. N\u00e5r det gjeld resultat fr\u00e5 Elevunders\u00f8kinga, blir desse publisert litt meir enn ein m\u00e5nad etter gjennomf\u00f8ring. Alle har tilgang til offentlege resultat, medan den enkelte skule og skuleeigar har tilgang til fleire resultat i p\u00e5logga versjon. Skuleeigar har tilgang til alle skulane sine resultat, i tillegg til resultat for heile kommunen samla. Nokre resultat kan vere utilgjengeleg pga. personvernreglementet. I Spekter Digital er resultata tilgjengelege for skulen rett etter gjennomf\u00f8ring. Skuleeigar har ikkje tilgang til resultat fr\u00e5 Spekter Digital. Dei to obligatoriske unders\u00f8kingane er anonyme, medan Spekter Digital b\u00e5de kan gjennomf\u00f8rast anonymt og ikkje-anonymt. Skulen kan ikkje identifisere kven som blir mobba eller kven som mobbar ved hjelp av Olweusunders\u00f8kinga eller Elevunders\u00f8kinga, medan Spekter har dette som eit av sine form\u00e5l. Olweusunders\u00f8kinga og Elevunders\u00f8kinga gjev informasjon om mobbing p\u00e5 gruppe-, trinn- og skuleniv\u00e5. Alle tre unders\u00f8kingane er frivillig for elevane \u00e5 svare p\u00e5. Elevar som svarer p\u00e5 Olweusunders\u00f8kinga m\u00e5 svare p\u00e5 alle sp\u00f8rsm\u00e5la, uavhengig om dei svarer at dei opplever mobbing eller ikkje. NORCE grunngjev dette med at det skal ta om lag like lang tid for alle elevar \u00e5 svare p\u00e5 sp\u00f8rsm\u00e5la. I tillegg p\u00e5peiker NORCE at elevar gjennom oppf\u00f8lgingssp\u00f8rsm\u00e5la kan oppdage at noko dei har f\u00e5tt inntrykk av at dei berre m\u00e5 finne seg i, likevel kan vere mobbing. I Elevunders\u00f8kinga og Spekter Digital f\u00e5r ikkje elevane oppf\u00f8lgingssp\u00f8rsm\u00e5l dersom dei svarer at dei ikkje opplever mobbing. Desse tre unders\u00f8kingane har utgangspunkt i same mobbeomgrep, men Olweusunders\u00f8kinga si omgrepsforklaring er meir omfattande. Elevunders\u00f8kinga og Spekter har med f\u00e6rre eksempel p\u00e5 mobbing i sine forklaringar. Det er berre Olweusunders\u00f8kinga som skriv kva mobbing ikkje er i sin definisjon. Ingen av unders\u00f8kingane tek utgangspunkt i nyare definisjonar av mobbing. Nyare definisjonar legg vekt p\u00e5 \u00abde komplekse sosiale prosessene som oppst\u00e5r n\u00e5r mobbing skjer. Da handler det om hvordan angsten for \u00e5 bli ekskludert og lengselen etter \u00e5 h\u00f8re til f\u00f8rer til holdninger og handlinger i sosiale prosesser\u00bb (Lund og Helgeland, 2020). I Olweusunders\u00f8kinga og Spekter Digital omhandlar dei fleste sp\u00f8rsm\u00e5la mobbing, medan i Elevunders\u00f8kinga utgjer sp\u00f8rsm\u00e5la om mobbing eit mindretal av sp\u00f8rsm\u00e5la. Ei rekke sp\u00f8rsm\u00e5l er overlappande i dei tre unders\u00f8kingane. Generelt er det fleire sp\u00f8rsm\u00e5l som omhandlar same tema i Olweusunders\u00f8kinga enn i Elevunders\u00f8kinga. Olweusunders\u00f8kinga har nokre sp\u00f8rsm\u00e5l som dei andre to unders\u00f8kingane ikkje har tilsvarande, mellom anna sp\u00f8rsm\u00e5l som omhandlar om eleven har fortalt om mobbinga til nokon, dei vaksne heime si involvering og eleven sine tankar om mobbing. Sj\u00f8lv om omfanget av sp\u00f8rsm\u00e5l om mobbing er st\u00f8rre og grundigare i Olweusunders\u00f8kinga enn Elevunders\u00f8kinga, uttrykker ikkje skulane at dei \u00f8nskjer \u00e5 halde fram med Olweusunders\u00f8kinga p\u00e5 grunn av dette. B\u00e5de Elevunders\u00f8kinga og Spekter har sp\u00f8rsm\u00e5l om mobbing av vaksne p\u00e5 skulen. Det har ikkje Olweusunders\u00f8kinga. Vurdering av konsekvensar ved bortfall av unders\u00f8kinga Med bakgrunn i dei fleste tilbakemeldingane fr\u00e5 skulane, samt skuleeigar, vurderast dei negative konsekvensane ved bortfall av unders\u00f8kinga \u00e5 vere sm\u00e5. Skulane og skuleeigar opplever \u00e5 f\u00e5 tilstrekkeleg informasjon om skulemilj\u00f8et og mobbing gjennom Elevunders\u00f8kinga. Skulane nytter Spekter Digital ved behov. Skulane som deltek i Olweusprogrammet vil framleis kunne nytte Olweusunders\u00f8kinga. Pr\u00f8veperioden med Olweusunders\u00f8kinga har ikkje medf\u00f8rt ekstra lisenskostnader. Vidaref\u00f8ring garanterer ikkje at skulene f\u00e5r tilgang til unders\u00f8kinga kostnadsfritt. Kostnadane til analyse og etterarbeid kan ikkje talfestast, d\u00e5 dette blir gjort innafor dei \u00f8konomiske rammene skulane har. F\u00e6rre unders\u00f8kingar vil kunne bidra til at elevar ikkje g\u00e5r tr\u00f8ytte av unders\u00f8kingar, og skulane og skuleeigar vil ha meir kapasitet til \u00e5 f\u00f8lgje betre opp andre obligatoriske unders\u00f8kingar. Fagetaten si tilr\u00e5ding: Etat for skole tilr\u00e5r at \u00e5rleg gjennomf\u00f8ring av Olweusunders\u00f8kinga for alle skulane ikkje vidaref\u00f8rast etter pr\u00f8veperioden. Konsekvensane av bortfall av unders\u00f8kinga blir vurdert som sm\u00e5. I fleirtalet av tilbakemeldingane g\u00e5r det fram at opplevd relevans og nytte er liten. Dette gjeld b\u00e5de tilbakemeldingar fr\u00e5 skular og skuleeigar. Mange skular har ikkje kapasitet til \u00e5 planleggje, gjennomf\u00f8re og f\u00f8lgje opp dei obligatoriske unders\u00f8kingane p\u00e5 ein god nok m\u00e5te. Heller ikkje skuleeigar har kapasitet til \u00e5 f\u00f8lgje opp dei obligatoriske unders\u00f8kingane p\u00e5 ein god m\u00e5te. Elevar gjev uttrykk for at det er for mange unders\u00f8kingar. Dette medf\u00f8rer ein risiko for at elevane ikkje tek unders\u00f8kingane p\u00e5 alvor og at resultata ikkje blir valide. Skuleeigar opplever \u00e5 bli tilstrekkeleg informert om skulemilj\u00f8et og mobbing gjennom Elevunders\u00f8kinga, medan dei fleste skulane opplever \u00e5 bli tilstrekkeleg informert gjennom Elevunders\u00f8kinga og mogelegheita til \u00e5 f\u00f8lgje opp med samtaler, systematisk observasjon og Spekter Digital. Sj\u00f8lv om Olweusunders\u00f8kinga har fleire sp\u00f8rsm\u00e5l rundt same tema og at dei har sp\u00f8rsm\u00e5l om andre tema enn Elevunders\u00f8kinga, har ikkje skulane uttrykt behov for Olweusunders\u00f8kinga i tillegg til andre unders\u00f8kingar. Skulane som deltek i Olweusprogrammet vil framleis kunne nytte Olweusunders\u00f8kinga. Referansar: Elevunders\u00f8kinga: \u2022 Elevunders\u00f8kelsen | udir.no \u2022 Sp\u00f8rsm\u00e5l i Elevunders\u00f8kelsen | udir.no \u2022 Tilleggssp\u00f8rsm\u00e5l i Elevunders\u00f8kelsen | udir.no Meld. St. 34 (2023\u20132024). En mer praktisk skole \u2013 Bedre l\u00e6ring, motivasjon og trivsel p\u00e5 5.\u2013 10. trinn: \u2022 Meld. St. 34 (2023\u20132024) - regjeringen.no Mobbeforebygging i et fellesskapsperspektiv. Nye stemmer i praksis, Frode Restad og Jorun Sandsmark (red.) (2021) Mobbing i barnehage og skole, Ingrid Lund og Anne Helgeland (2020) NOU 2023: 27. Et nytt system for kvalitetsutvikling \u2013 for elevenes l\u00e6ring og trivsel: \u2022 NOU 2023: 27 - regjeringen.no Olweusunders\u00f8kinga: \u2022 Olweusunders\u00f8kelsen \u2014 Trygg skole og fritid \u2022 Brukerveiledning til l\u00e6rer - Olweusunders\u00f8kelsen - Overview | Rise 360 (articulate.com) \u2022 Olweus-sp\u00f8rjeskjema-4trinn-nynorsk-+haust+2024.pdf (squarespace.com) \u2022 Barneskuletrinnet+Olweus-5-10+trinn-nynorsk+haust+2024.pdf (squarespace.com) \u2022 Ungdomsskuletrinnet+Olweus-sp\u00f8rjeskjema-5-10trinn-nynorsk+haust+2024.pdf (squarespace.com) \u2022 Kva er mobbing? Olweusprogrammet nynorsk on Vimeo Oppl\u00e6ringslova: \u2022 Lov om grunnskoleoppl\u00e6ringa og den vidareg\u00e5ande oppl\u00e6ringa (oppl\u00e6ringslova) - Lovdata \u2022 Ny oppl\u00e6ringslov 2024 med forarbeider og lovspeil, \u00d8ystein Stette (red.) (2023) Skyfritt - Plan for inkluderende oppvekstmilj\u00f8 for barn og unge i Bergen: \u2022 Bergen kommune - Skyfritt \u2013 inkluderende oppvekstmilj\u00f8 i Bergen Spekter Digital: \u2022 Om Spekter Digital Med helsing Etat for skole Frode Nilsen direkt\u00f8r Dokumentet er godkjent elektronisk. "
}