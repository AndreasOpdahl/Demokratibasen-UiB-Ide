{
  "dokument_id": "72b5c7cb-a81c-5794-96cf-6295870b0f00",
  "doc_type": "case_presentation",
  "kommune": 4601,
  "tittel": "Bergenhus gnr 168 bnr 1956 Hegrenesveien 12A-C. Klage over avslag p\u00e5 s\u00f8knad om fradeling av \u00e9n boligparsell",
  "url": "https://bergen.kommune.no/politikere-utvalg/api/fil/bk360/11315765/Framstilling-Bergenhus-gnr-168-bnr-1956-Hegrenesveien-12A-C-Klage-over-avslag-pa-soknad-om-fradeling-av-n-boligparsell",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/110112-9 Bergenhus gnr 168 bnr 1956 Hegrenesveien 12A-C. Klage over avslag p\u00e5 s\u00f8knad om fradeling av \u00e9n boligparsell Hva saken gjelder: Saken gjelder klage over avslag p\u00e5 s\u00f8knad om fradeling av \u00e9n parsell til boligform\u00e5l fra gbnr. 168/1956. Avslaget ble gitt den 01.07.2024 da en kom til at fradelingen er i strid med pbl. \u00a7 26-1, \u00a7 28-1 og KPA 2018 \u00a7 8.2.9. Vedtaket er p\u00e5klaget av Hoffmann Thinn Advokatfirma AS v/Thor Venediger Hvidsten p\u00e5 vegne av hjemmelshaver T. Brynjulfsen N\u00e6ring AS. Ansvarlig s\u00f8ker er Prosjektstyring Vest AS. Eiendommen er ikke regulert. Kommunedelplan for Sandviken- Fjellsiden s\u00f8r viser eiendommen som n\u00e5v\u00e6rende boligomr\u00e5de. I KPA 2018 er den vist som byfortettingssone, innenfor hensynssonene kulturmilj\u00f8, Nyhavn- J\u00e6germyren og historisk sentrum. Ansvarlig s\u00f8ker opplyser at det er foretatt nabovarsling i samsvar med bestemmelsene i pbl. \u00a7 21-3, og det er mottatt merknader fra gbnr. 168/1076 snr. 2 (Herman August Steffensen), snr. 3 (Tore Brekke Torgrimsen) og gbnr. 168/1074 (Jostein Gundersen). Merknaden gjelder i hovedsak u\u00f8nsket fortetting med n\u00e6rhet til eksisterende boligbebyggelse. Det er i tillegg p\u00e5pekt forhold som ang\u00e5r veirettigheter mv. Det vises til avslagsvedtakets pkt. 3.2 for merknader og s\u00f8kers tilsvar. Bymilj\u00f8etaten fattet den 18.01.2024 vedtak om dispensasjon fra byggegrense langs kommunal vei. Klage: Klager oppfatter at avslaget beror p\u00e5 at tiltaket kommer i konflikt med privatrettslige problemstillinger knyttet til vei, samt at byggetiltaket vil kreve store terrengtilpasninger. For sistnevnte bestrider klager at terrengtilpasningene ikke kan benyttes som avslagshjemmel. Det vises blant annet til at innsendte tegninger viser at bygningen er tilpasset terrenget p\u00e5 en god m\u00e5te. Det vil ikke v\u00e6re store skj\u00e6ringer, fyllinger eller murer, og tiltaket vil eventuelt sikre skr\u00e5ningen mot rasfare. N\u00e5r det gjelder forhold knyttet til atkomst og parkering, er dette l\u00f8st ved avtale. Det vises til klagen i sin helhet. Fagetatens vurdering og anbefaling: Plan- og bygningsetaten som fagetat opprettholder avslagsvedtaket. Fagetaten viser til at parsellen ligger i et omr\u00e5de med betydelig bratt terreng, med hellinger opp mot 45 grader. Dette vil kreve sv\u00e6rt omfattende terrengtilpasninger dersom tomten skal bebygges, og den vurderes som uegnet for bebyggelse. At parsellen er avsatt til byfortettingssone inneb\u00e6rer ikke at en mindre del av eiendommen automatisk vil v\u00e6re egnet til utbygging. Det vises til fagetatens notat datert 08.10.2024 i sin helhet. 1 \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Byr\u00e5det har vurdert saken p\u00e5 nytt med bakgrunn i mottatt s\u00f8knad og sakens dokumenter for \u00f8vrig, og er kommet til at klagen ikke kan tas til f\u00f8lge. Byr\u00e5det er positiv til fortettings\u00f8nsker i byfortettingssonen, men mener det foreligger for store usikkerhetsmomenter knyttet til parsellens egnethet. Det vises i denne sammenheng til fagetatens konkrete vurderinger, som blant annet beror p\u00e5 at kommunens naturrisikokart viser skr\u00e5ninger opp mot 45 grader. Byr\u00e5det anser med dette parsellens lokalisasjon i en bratt skr\u00e5ning, slik at den er \u00abuegnet til bebyggelse p\u00e5 grunn av sin st\u00f8rrelse, form eller plassering\u00bb, jf. pbl. \u00a7 26-1 annet punktum. Med hensyn til klagen p\u00e5peker byr\u00e5det for ordens skyld at dette er et lovlig hensyn i den konkrete vurderingen etter pbl. \u00a7 26-1, jf. bl.a. Kommunal- og distriksdepartementets uttalelse ref. 20/6272-4 pkt. 3. Det oppfordres f\u00f8lgelig s\u00e6rskilt til \u00e5 f\u00f8lge fagetatens anbefaling om \u00e5 avklare problemstillingene i saken i et konkret byggetiltak. Dersom det p\u00e5 senere tidspunkt foreligger byggetillatelse, vil byr\u00e5det kunne stille seg annerledes til s\u00f8knad om fradeling. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Plan- og bygningsetatens vedtak datert 01.07.2024 opprettholdes. Klagen tas ikke til f\u00f8lge. Dato: 22. oktober 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagetatens notat datert 08.10.2024 med f\u00f8lgende vedlegg: 1. Oversiktskart 2. Oversiktsfoto 3. Skr\u00e5foto 4. Situasjonsplan 5. Klage p\u00e5 avslag med supplerende klage 6. Avslag datert 01.07.2024 7. Nabomerknader 8. Tilleggsdokumentasjon mottatt 16.04.2024 9. S\u00f8knad mottatt 16.02.2024 10. Vedtak Bymilj\u00f8etaten datert 18.01.2024 2 "
}