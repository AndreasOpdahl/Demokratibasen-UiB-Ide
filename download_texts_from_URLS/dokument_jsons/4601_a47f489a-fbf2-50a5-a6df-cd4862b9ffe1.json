{
  "dokument_id": "a47f489a-fbf2-50a5-a6df-cd4862b9ffe1",
  "doc_type": "case_presentation",
  "kommune": 4601,
  "tittel": "Oppnevning av styremedlem i BARNkunne \u2013 Senter for barnehageforskning",
  "url": "https://bergen.kommune.no/politikere-utvalg/api/fil/bk360/11312597/Framstilling-Oppnevning-av-styremedlem-i-BARNkunne-Senter-for-barnehageforskning",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/234600-157 Oppnevning av styremedlem i BARNkunne \u2013 Senter for barnehageforskning Hva saken gjelder: BARNkunne er et forskningssenter for barnehagerelevant forskning ved H\u00f8gskulen p\u00e5 Vestlandet finansiert av Norges Forskningsr\u00e5d (2018-2028). BARNkunne sin m\u00e5lsetning er \u00e5 styrke forskning, praksis og initiativer til beste for barn, familier og barnehager. En rekke forskere er tilknyttet BARNkunne, og senteret samarbeider med ulike sektorer, disipliner, institusjoner, land og organisasjoner. Forskningsleder er Elin Eriksen \u00d8degaard. Forskingen ved BARNkunne er organisert i temaomr\u00e5der og per 2024 p\u00e5g\u00e5r disse forskningsprosjektene: Bevegelse, lek og utforskning BARNkunne forsker p\u00e5 bevegelse, lek og utforskning knyttet til sted, natur, materiell og teknologi. Systemisk ledelse og vilk\u00e5r for barn i barnehagen BARNkunne arbeider med forskning knyttet til systemisk forst\u00e5else av ledelse og utvikling i barnehagen, og sp\u00f8rsm\u00e5l knyttet til sosiale, \u00f8konomiske og helsemessige vilk\u00e5r for barn. Under dette inng\u00e5r innovasjonsprosjektet \"Sammen for de minste\", som skal styrke kommunene sitt arbeid med \u00e5 fremme helse, trivsel og livskvaliteter i oppveksttjenestene. Bergen kommune deltar allerede i dette prosjektet. Pedagogisk innovasjon og samskaping BARNkunne driver forskning p\u00e5 pedagogisk innovasjon, design og forskningsmodeller for samskaping og samarbeid p\u00e5 tvers av kunnskap, generasjoner og institusjoner. Bergen kommune er representert administrativt i styret. Marianne Boge har v\u00e6rt kommunen sin representant i styret, men er n\u00e5 g\u00e5tt av med pensjon og det skal oppnevnes et nytt medlem fra Bergen kommune til det faglige styret for forskningssenteret. Byr\u00e5dsleders vurdering og anbefaling/konklusjon: Det er viktig at Bergen kommune deltar i forskning p\u00e5 barnehage og oppvekstfeltet gjennom et s\u00e6rskilt styremedlem i BARNkunne. Det foresl\u00e5s at Janne Kristoffersen, r\u00e5dgiver i byr\u00e5dsavdeling for barnehage og skole, g\u00e5r inn som nytt styremedlem og som Bergen kommunes representant i BARNkunne. Janne Kristoffersen har tidligere arbeidet som styrer i flere av de kommunale barnehagene i Bergen. Det siste \u00e5ret har hun ledet arbeidet med utarbeidelse av kvalitetsutviklingsplan for bergensbarnehagen \u00abSammen for kvalitet \u2013 lek og medvirkning\u00bb. Denne planen gir tydelige f\u00f8ringer for det systematiske arbeidet med kvalitet gjennom m\u00e5l og strategier som forplikter 1 b\u00e5de barnehageeier og personalet i bergensbarnehagen. Planen er utarbeidet p\u00e5 bakgrunn av bredt kunnskapsgrunnlag i form av forskning og med sterk medvirkning fra barnehagefeltet i Bergen kommune. Janne Kristoffersen er allerede med i arbeidsgruppen for Sammen for de minste, et forskningsprosjekt som skal \u00f8ke kunnskapen om barnesyn, barns rettigheter og barns psykiske helse samt forbedre samarbeid mellom tjenestene. Hun sitter ogs\u00e5 i referansegruppen i prosjektet MoveEarly, som er et annet av BARNkunne sine tverrfaglige forsknings- og utviklingsprosjekter. Vedtakskompetanse: Bystyrets vedtak i sak 283/24 og Byr\u00e5dets fullmakter: \u00a7 5.3 Valg av styremedlemmer i selskaper \u2013 herunder aksjeselskaper Byr\u00e5det ivaretar funksjonen som generalforsamling i kommunens heleide aksjeselskaper. Byr\u00e5det har mandat til p\u00e5 kommunens vegne \u00e5 foresl\u00e5 styrerepresentanter i AS hvor kommunen har eierinteresser. Byr\u00e5det ivaretar kommunens interesser i andre rettssubjekt organisert som AS, IKS, gjensidige selskaper og pensjonskasser. Byr\u00e5det utpeker dessuten representanter til styrende organer i andre rettssubjekter som ikke er organisert som aksjeselskaper, s\u00e5 fremt det ikke er fastsatt at bystyret selv har denne myndigheten. Byr\u00e5dsleder innstiller til byr\u00e5det \u00e5 fatte f\u00f8lgende vedtak: Som medlem i styret for BARNkunne oppnevnes fra Bergen kommune: Janne Kristoffersen Dato: 12. oktober 2024 Christine B. Meyer Byr\u00e5dsleder Dokumentet er godkjent elektronisk. 2 "
}