{
  "dokument_id": "fcd31bcf-2f83-5489-97d2-5b8495db3682",
  "doc_type": "case_attachment",
  "kommune": 4601,
  "tittel": "Fagnotat, datert 13.06.24. ",
  "url": "https://bergen.kommune.no/politikere-utvalg/api/fil/bk360/10616631/Fagnotat-datert-13-06-24-",
  "tekst": " Bergen Vann Til Fagnotat BBU - Seksjon forvaltning og samhandling V\u00e5r referanse: 2024/45372-5 (Arbeidssted) Saksbehandler: Magnar Sekse Dato: 13. juni 2024 Fra Bergen Vann Fagnotat av 12.06.24 vedr. ny rammeavtale for Drift og vedlikehold av VA-anlegg i Bj\u00f8rnafjorden kommune Hva saken gjelder: Saken gjelder inng\u00e5else av ny 10-\u00e5rs avtale samt \u00e5rlig opsjon p\u00e5 inntil 10 \u00e5r i tillegg om utf\u00f8relse av driftstjenester p\u00e5 vann- og avl\u00f8psomr\u00e5det for Bj\u00f8rnafjorden kommune etter gjennomf\u00f8rt tilbudskonkurranse. Historikk. Bergen Vann KF, og fra oktober 2021 Bergen Vann (etat), har fra 2014 hatt avtale med Os kommune, n\u00e5 Bj\u00f8rnafjorden kommune om utf\u00f8relse av driftstjenester p\u00e5 vann- og avl\u00f8psomr\u00e5det. Avtalen har en varighet p\u00e5 10 \u00e5r, og utl\u00f8per i 2024. Erfaringene med driftsavtalen er gode. Det har derfor v\u00e6rt \u00f8nskelig b\u00e5de fra Bj\u00f8rnafjorden sin side og Bergen Vann sin side \u00e5 inng\u00e5 en ny avtale om drift av vann- og avl\u00f8pssystemene i Bj\u00f8rnafjorden kommune. Avtalen omfatter ogs\u00e5 beredskap for VA-anleggene, ved at beredskapsvaktordningen for Bergen ogs\u00e5 h\u00e5ndterer hendelser p\u00e5 anleggene i Bj\u00f8rnafjorden. Viktige alarmer er koblet opp mot Vaktsentralen, og h\u00e5ndteres tilsvarende som i Bergen kommune. Selve beredskapsansvaret, og publikumsansvaret ivaretas av Bj\u00f8rnafjorden kommune selv. Bj\u00f8rnafjorden kommune har eier- og abonnentansvar overfor egne innbyggere. Kommunen har ogs\u00e5 ansvaret for planlegging og gjennomf\u00f8ring av nyanlegg for sektoren. Bergen Vanns ansvar knytter seg til utf\u00f8relse av selve driftsoppgavene som m\u00e5 utf\u00f8res for at anleggene skal fungere. I avtaleperioden har begge parter opplevd at ansvars- og arbeidsfordeling har v\u00e6rt hensiktsmessig og har fungert godt. Avtalen f\u00f8lges opp gjennom avtalte samhandlingsm\u00f8ter p\u00e5 faglig og overordnet niv\u00e5. Opprinnelig avtale medf\u00f8rte at Bergen Vann overtok arbeidsgiveransvar for de medarbeidere som tidligere arbeidet med VA-driftsoppgaver i Bj\u00f8rnafjorden kommune. Disse er i dag ansatt i Bergen Vann/Bergen kommune og utf\u00f8rer i hovedsak driftsoppgaver tilknyttet Bj\u00f8rnafjorden, men inng\u00e5r i den samlede arbeidsstyrke i Bergen Vann. Gjennom dette har en oppn\u00e5dd at alle blir en del av et felles fag- og kompetansemilj\u00f8. Dette bidrar til en god og effektiv drift og fokus p\u00e5 optimalisering av VA-anleggene. Bj\u00f8rnafjorden har gjennom avtalen f\u00e5tt tilgang til Bergen Vann sin beredskapsorganisasjon og samlede driftskompetanse p\u00e5 VA-omr\u00e5det, mens Bergen kommune har f\u00e5tt en \u00f8kt bemanning og fleksibilitet til \u00e5 l\u00f8se driftsoppgaver ogs\u00e5 i Bergen kommune. For Bergen kommune har avtalen ogs\u00e5 generert et overskudd som har blitt tilgodesett Bykassen. N\u00e6rmere om prosess for inng\u00e5else av ny avtale. Det har v\u00e6rt en prosess med Bj\u00f8rnafjorden der de har \u00f8nsket en ny avtale basert p\u00e5 modell for kommune- til kommune samarbeid om driftstjenestene. Grunnet innsigelse fra ekstern akt\u00f8r, valgte Bj\u00f8rnafjorden \u00e5 lyse ut ny 10-\u00e5rs avtale i \u00e5pen konkurranse i samsvar med regelverket for offentlige anskaffelser. Bergen Vann har deltatt i konkurransen basert p\u00e5 erfaringsgrunnlag og kompetanse fra forrige avtaleperiode. Bergen Vann ble k\u00e5ret som vinner av konkurransen ut fra konkurransekriteriene, som b\u00e5de omfattet pris og kvalitet. Avtalen har et omfang p\u00e5 15 \u2013 20 mill. kr pr. \u00e5r, og er i all hovedsak basert p\u00e5 honorering etter medg\u00e5tt tid. Avtalevilk\u00e5r er i tr\u00e5d med tidligere avtale med oppdatert l\u00f8nns- og kostnadsniv\u00e5. Det er i tillegg gjort en egen risiko og mulighetsvurdering for de forpliktelser og muligheter som ligger til grunn for avtalen. Det er tatt forbehold om politisk godkjenning av ny avtale. N\u00e6rmere om ny avtale. Bj\u00f8rnafjorden \u00f8nsker n\u00e5 \u00e5 inng\u00e5 kontrakt om drift og vedlikehold av VA-anlegg i deres kommune. Ny avtale har en varighet p\u00e5 10 \u00e5r, og kan forlenges et \u00e5r av gangen utover dette i til sammen ytterligere 10 \u00e5r. Samlet varighet p\u00e5 avtale kan derfor bli inntil 20 \u00e5r. Arbeidene f\u00f8lges opp i eget regnskap og holdes helt adskilt fra selvkostregnskapet for vann- og avl\u00f8pstjenester i Bergen kommune. Dette gir grunnlag for overf\u00f8ringer mot bykassen av den merinntekt som avtalen m\u00e5tte medf\u00f8re etter at alle kostnader med utf\u00f8relse av tjenestene er hensyntatt. Tidligere \u00e5r har vist at avtalen har gitt et \u00e5rlig overskudd som har blitt tilf\u00f8rt Bykassen. Dagens avtale bygger p\u00e5 de samme forutsetninger som tidligere avtaler. Hoved volumet i avtalen kommer av salg av timer som medg\u00e5r til drift av VA-anleggene i Bj\u00f8rnafjorden. Timepris er fastsatt ut fra kostpris med tillegg av et administrasjonsp\u00e5slag. Timeprisene reguleres i samsvar med l\u00f8nns- og prisstigning. For eksterne kj\u00f8p av tjenester eller varer/innsatsmidler der Bergen Vann st\u00e5r for anskaffelsene og er avtalepart, bygger disse p\u00e5 kostpris med tillegg av et p\u00e5slag. Gjennom dette f\u00e5r Bj\u00f8rnafjorden nytte av Bergen Vanns stordriftsfordeler, og Bergen Vann f\u00e5r et bidrag til administrasjon av anskaffelsene/avtalene. I forutsetninger for prising av ny avtale, har Bergen Vann lagt til grunn de samme f\u00f8ringer for nye avtalevilk\u00e5r som i tidligere avtale. Denne saken fremmes for \u00e5 forankre avtalen politisk i Bergen kommune. Fagetatens vurdering: Bergen Vann anbefaler at det inng\u00e5s avtale med Bj\u00f8rnafjorden kommune i samsvar med saksutredningen. Avtale om utf\u00f8relse av driftstjenester p\u00e5 vann- og avl\u00f8psomr\u00e5det for Bj\u00f8rnafjorden kommune vil v\u00e6re til felles nytte gjennom at det bidrar til utvikling av et st\u00f8rre kompetansemilj\u00f8, noe som ogs\u00e5 vil komme Bergen kommune til gode. Det vil ogs\u00e5 v\u00e6re et visst \u00f8konomisk incitament som kan brukes til faglig utvikling og samtidig bidra til bedre og mer effektive tjenester p\u00e5 vann- og avl\u00f8psomr\u00e5det i Bergen. I tillegg vil inntekter som avtalen gir kunne overf\u00f8res til bykassen, etter at kostnader mot selvkostregnskapet er avregnet. Erfaring fra tidligere avtale viser at denne har v\u00e6rt positiv for begge kommuner. Fagetatens anbefaling: 1. Byr\u00e5det godkjenner at det inng\u00e5s 10-\u00e5rig avtale om utf\u00f8relse av driftstjenester p\u00e5 vann- og avl\u00f8psomr\u00e5det for Bj\u00f8rnafjorden kommune samt mulig forlenging av avtalen gjennom utl\u00f8sing av \u00e5rlig opsjon et \u00e5r av gangen i inntil 10 nye \u00e5r. 2. Rapportering om avtalen gj\u00f8res i tilknytning til \u00e5rlig m\u00e5l- og regnskapsrapportering. 3. Byr\u00e5d for Byutvikling f\u00e5r fullmakt til \u00e5 underskrive avtalen. Med hilsen Bergen Vann Magnar Sekse Etatsdirekt\u00f8r Dokumentet er godkjent elektronisk. Vedlegg: "
}