{
  "dokument_id": "be8991d6-28d5-5140-9091-fb0ac7c2cf58",
  "doc_type": "case_attachment",
  "kommune": 5501,
  "tittel": "Vedlegg 47. Vurdering av urbane flomveger i byomr\u00e5der",
  "url": "https://innsyn.tromso.kommune.no/application/getMoteDokument?dokid=2002009759",
  "tekst": " Referanse: Dato: Notat 22/19137-84 21.02.2025 Til: Fra: Gaby Kern KPA Notat 2024 - notat om flomveger i byromr\u00e5det (hensynssone H 320) Et fokusomr\u00e5de i revisjonsarbeidet var \u00e5 tilpasse byen til et klima i endring. Ekstremv\u00e6r med urbane flomhendelser, der avrennende vann (overvann) samles p\u00e5 lavpunkter og for\u00e5rsaker skader, vil oppleves oftere i framtiden. Skadeomfang vil bli st\u00f8rre og kommunens ansvar for forebygging og tilpasning kommer til \u00e5 bli et viktig tema. Det kommunale ledningsnettet er stort sett dimensjonert for en 10-20-\u00e5rs nedb\u00f8rshendelse, men et klima i endring, byvekst med fortetting og en \u00f8kende andel av tette, asfalterte flater gj\u00f8r at kapasiteten i ledningsnettet vil mange plasser v\u00e6re n\u00e5dd f\u00f8r en 10 \u00e5rs hendelse. Dvs. at andre l\u00f8sninger enn \u00e5 f\u00f8re regnvann til ledningsnettet m\u00e5 innf\u00f8res. Etablering av flomveger er ett tiltak i kommunens overvannsstrategi som skal forberede byen til klimaendringen som kommer (se eget notat om overvannsh\u00e5ndtering som omhandler andre tiltak). Etablering av flomveger baserer seg p\u00e5 nye krav i b\u00e5de plan- og bygningsloven \u00a7 28-1 og TEK 17 \u00a7 15- 8. Det legges til grunn at overvann som ikke kan infiltreres eller fordr\u00f8yes lokalt, m\u00e5 avledes til n\u00e6rmeste resipient, som i Troms\u00f8 betyr at overvann ledes via bekk eller gr\u00f8ft til sj\u00f8. Disse traseene ble markert som hensynssone flom (H320) p\u00e5 plankartet. Valg av flomveger Basert p\u00e5 analyser gjort i forbindelse med kommunedelplan for overvann (2020) ble traseer utpekt som kan lede overvann til sj\u00f8. Disse traseene (=faresoner) ligger over ulike arealform\u00e5l og m\u00e5 tas hensyn til ved planlegging og utbygging. Selv om flomveger tar utgangspunkt i modellerte avrenningslinjer, kan disse v\u00e6re avvikende, da plassering av framtidige flomveger ogs\u00e5 styres av andre faktorer, som f.eks. \u2022 eksisterende \u00e5pne passasjer mellom bebyggelsen, der overvann kan ledes til sj\u00f8 \u2022 mulighet for etablering av en flomveg ved transformasjon/omregulering av et omr\u00e5de \u2022 varsel om flomfare i et bekkel\u00f8p, der bekken ble lagt i r\u00f8r og som fortsatt danner et naturlig lavbrekk i terrenget som overvann vil f\u00f8lge \u2022 mulighet for \u00e5 endre fallforhold for \u00e5 gi avrenning en annen retning \u2022 \u00f8nske om \u00e5 ta i bruk (gr\u00f8nne) korridorer som flomveg (flerbruk av areal) \u2022 mulighet for \u00e5 unng\u00e5 at overvann m\u00e5 svinge i 900 vinkel eller mer Generelt har gjennomg\u00e5ende korridorer og bekker som kan lede vann fra fjell til sj\u00f8, blitt sjeldne. Mindre reguleringsendringer og fortettings\u00f8nsker har ofte f\u00f8rt til at en gjennomg\u00e5ende korridor for vann ble lukket. Ofte ligger disse fortettingstomter p\u00e5 bekker som ble lagt i r\u00f8r. Hensynssoner for flomveger er et fors\u00f8k p\u00e5 \u00e5 holde de siste korridorene \u00e5pent for avrennende vann i et klima i endring. Derfor m\u00e5 gjen\u00e5pning av bekker og re-etablering av naturlige avrenningslinjer vurderes n\u00e5r et omr\u00e5de blir regulert. Selv om disse korridorene kalles for \u00abflomveger\u00bb, beh\u00f8ver det ikke \u00e5 v\u00e6re en vei der vannet renner. Det kan v\u00e6re en gr\u00f8ft eller en \u00abswale\u00bb (gresskledd, grunn renne) langs en veg, en bekk, en gangsti eller en terrengforsenkning. Prinsippet har v\u00e6rt \u00e5 fordele overvann p\u00e5 flere flomveger med utl\u00f8p til sj\u00f8, framfor \u00e5 ha noen f\u00e5 traseer som vil f\u00f8re veldig store vannmengder. Vannmengden spres med tanke p\u00e5 skadepotensial. Det er ogs\u00e5 hensiktsmessig at det finnes helst flere flomveger i samme omr\u00e5det, fordi det er ingen garanti for at alt Troms\u00f8 Kommune Referanse: 22/19137-84 Dato: 21.02.2025 Side 1 av 12 Side 2 av 12 overvann vil renne i de definerte flomvegene. Det legges allikevel til grunn at hovedparten vil renne slikt det er planlagt. Etablering av flomveger De markerte flomvegene i arealdelen er forel\u00f8pig ikke tilrettelagt for \u00e5 ta imot store overvannsmengder med mye fart. Disse m\u00e5 opparbeides slik at \u2022 fallforhold i terreng justeres dersom n\u00f8dvendig, for at vannet renner innenfor avsatt areal \u2022 vegunderlag t\u00e5ler at vann renner p\u00e5 overflaten eller i veggr\u00f8ft \u2022 vegprofil og kurvatur leder vannet dit det skal \u2022 bekker er sikret mot erosjon, der sikring er landskapstilpasset og i st\u00f8rst mulig grad en naturbasert l\u00f8sning \u2022 bekkeinntak og stikkrenner er dimensjonerte for store vannmengder \u2022 gr\u00f8fter er anlagt slikt at de t\u00e5ler vann i stor fart \u2022 snarveger utformes flerfunksjonelt for \u00e5 fungere for g\u00e5ende og for \u00e5 avlede overvann N\u00e5r det gjelder det f\u00f8rste kulepunktet, m\u00e5 avrenningslinjer sees i sammenheng med de definerte flomvegene for \u00e5 kunne forst\u00e5 hvor overvann beveger seg ut av den markerte sonen. Per i dag renner overvann ikke n\u00f8dvendigvis p\u00e5 hele strekningen i de markerte flomvegene til sj\u00f8. F\u00f8r fallforholdene er endret, m\u00e5 denne situasjonen ansees som midlertidig, der overvann fra enkelte byggesaker og reguleringsplaner ledes til flomveger (hensynssoner) som forel\u00f8pig ikke er etablert. I reguleringsplaner m\u00e5 det derfor vurderes om og hvilken strekning av en flomveger b\u00f8r opparbeides, evt. inng\u00e5r i planomr\u00e5det for \u00e5 ikke skade bebyggelsen nedstr\u00f8ms. Midlertidige l\u00f8sninger som f\u00f8lger stort sett dagens avrenningsm\u00f8nster, m\u00e5 vurderes i plansammenheng, selv om det ligger utenfor planomr\u00e5det. Etablering av flomveger i eksisterende bebyggelse vil i stor grad v\u00e6re et kommunalt ansvar. Mens ansvar for opparbeidelse av flomveger i nye utbyggingsprosjekter, m\u00e5 avklares ved regulering. Vedlikehold av flomveger generelt vil v\u00e6re et kommunalt ansvar og ligge hos den kommunale enheten som forvalter (eier) arealet. \u00abFlomveghierarki\u00bb - prim\u00e6re, sekund\u00e6re og terti\u00e6re flomveger Avrenningslinjer i et nedb\u00f8rsfelt dannes av enkelte linjer som knytter seg til hverandre i lavpunkter slik at vannstr\u00f8mmen akkumuleres og blir st\u00f8rre, jo n\u00e6rmere avrenningen kommer det laveste punktet (i Troms\u00f8 kote null i kystlinjen). Dette nettet er bygd opp hierarkisk, der avrenningslinjer \u00f8verst i terrenget f\u00f8rer minst vann. I kommuneplanen som er en arealplan p\u00e5 overordnet niv\u00e5, vises i hovedsak kun flomveger (hensynssoner) der overvann har akkumulert seg, dvs. der vannmengden har blitt forholdsmessig stor. Disse flomvegene er prim\u00e6re flomveger, mens forgreningen av avrenningslinjer oppover i systemet kan ansees som sekund\u00e6re og terti\u00e6re flomveger. Sistnevnte tilf\u00f8rer overvann til de prim\u00e6re flomvegene. Disse er ikke markert p\u00e5 plankartet og b\u00f8r defineres i en egen plan f.eks. i en kommunedelplan eller strategiplan for vegforvaltning. Oversikt over sekund\u00e6re og terti\u00e6re flomveger er viktig i byggesaker og reguleringsplaner. Derfor b\u00f8r en tematiske plan ogs\u00e5 fastlegge om disse flomvegene skal opparbeides, i hvilken rekkef\u00f8lge disse skal realiseres, hvem som har ansvar og hvordan disse skal utformes (design). Ved lavere gjentaksintervaller vil vannf\u00f8ringen i sekund\u00e6re og terti\u00e6re avrenningslinjer ikke v\u00e6re s\u00e5 store, men ved h\u00f8yre gjentaksintervall som f.eks. fra en 20\u00e5rs hendelse og oppover vil ogs\u00e5 vannmengden i sekund\u00e6re og terti\u00e6re avrenningslinjer \u00f8ke. Fra et tidspunkt vil man ikke kunne skille lenger om overvann kommer fra naboen oppstr\u00f8ms eller om det ble generert helt andre steder. Vann vil mer eller mindre renne overalt, noe som alle innbyggere m\u00e5 regne med og v\u00e6re forberedt p\u00e5. Klimarisiko og faregrad Men slike ekstreme hendelser vil v\u00e6re sjeldent. Kommunen har lagt ut informasjon p\u00e5 hjemmesiden som beskriver hvilke tiltak man kan gj\u00f8re p\u00e5 egen tomt og hvilket ansvar alle har for \u00e5 forberede seg til kommende overvannshendelser. Side 3 av 12 Selv om vanndybde ikke er modellert for flomvegene, viser modelleringer i andre prosjekter at urbane overvannshendelser (her inng\u00e5r ikke flom fra vassdrag) kan ha en dybde fra 3-20 cm p\u00e5 kj\u00f8rebanen eller fra 30-100 cm rundt bebyggelsen, hvor vannet akkumulerer seg midlertidig i et lavpunkt, f\u00f8r det renner videre til enda lavere omr\u00e5der. En urban flom kan rive med seg gjenstander som kan for\u00e5rsake skade, og enkelte plasser kan vannet hope seg opp og trenge inn i bygninger, som kan v\u00e6re farlig. Derfor er det viktig at overvann har mulighet for \u00e5 renne uhindret videre til sj\u00f8en. Tallene som er oppgitt, er ikke eksakte og vil variere mye avhengig terreng, nedb\u00f8rsfeltets st\u00f8rrelse og andel tette flater, men de skal gi en veldig omtrentlig forestilling av st\u00f8rrelsesorden som kan forventes. Utformes en tras\u00e9 som en gr\u00f8ft, kan vanndybden i gr\u00f8fta v\u00e6re forholdsmessig dypere enn p\u00e5 en kj\u00f8reveg med ensidige fall mot en kantstein p\u00e5 15 cm. Jf. kravet i TEK17 m\u00e5 flomveger kunne avlede overvann ved et klimajustert 100 \u00e5rs-hendelse. For \u00e5 kunne forholde seg til en gitt risiko, kan det beregnes en risikofaktor (dybde x hastighet) for ulike punkt i en flomveg. Det er ikke bare vanndybden som styrer faregraden, men ogs\u00e5 hvor raskt vannet renner. En skybruddsplan som viser utsatte konstruksjoner mht. vannansamling, er et av de neste trinnene i kommunens beredskapsplanlegging n\u00e5r det gjelder klimatilpasning av byens bygg og infrastruktur. Fig. 1: Rettleiar for handtering av overvatn i arealplanar (NVE veileder, 04/2022) Kommunale veger som flomveger Modellering av avrenningslinjer viser at vannet f\u00f8lger lavpunkter i terrenget og hvor vannet vil akkumulere seg f.eks. i bekkel\u00f8p, p\u00e5 veger og i veggr\u00f8fter. Dersom det ble etablert avskj\u00e6rende overvannsgr\u00f8fter oppstr\u00f8ms bebyggelsen, samles vann fra fjellsiden her. Det vil si at bekker, veger med sideareal og avskj\u00e6rende overvannsgr\u00f8fter ovenfor bebyggelsen er en del av et urbant overvannssystem, som spiller i lag med det kommunale ledningsnettet under bakken. N\u00e5r kapasiteten til ledningsnettet er n\u00e5dd, vil bekker og veger overta for ledningsnettet. I tillegg m\u00e5 hver tomt bidra til \u00e5 fordr\u00f8ye meste mulig overvann. P\u00e5 grunn av topografi og utbyggingsm\u00f8nster p\u00e5 fastlandet og p\u00e5 Kval\u00f8ysletta kan mye avrenning fra fjellet ledes til bekker. Troms\u00f8ya har en flatere topografi med mindre nedb\u00f8rsfelt, som har f\u00f8rt til at nesten alle bekker ble lagt i r\u00f8r. Her vil hovedparten av overvann renne enten over utearealer imellom bebyggelsen eller langs veger, n\u00e5r ledningsnettet er fullt. Side 4 av 12 Selv om hele samfunnet har ansvar for \u00e5 h\u00e5ndtere overvann, s\u00e5 vil ved h\u00f8ye gjentaksintervaller avrennende vann fra private eiendommer havne p\u00e5 kommunale veger. Dette er overvann som kommer i tillegg til vegvann. Sluker vil i slike situasjoner ikke kunne ta unna vannmengden, siden ledningsnettet er fylt. Derfor m\u00e5 enkelte kommunale veger som er pekt ut som prim\u00e6re flomveger, v\u00e6re i stand til \u00e5 ta imot store vannmengder. Per i dag er ingen kommunal veg rustet for en slik situasjon, noe som vil medf\u00f8re erosjonsskader og vedlikeholdskostnader. Det viktig at kommunen lager en strategi for disse kommunale flomvegene mht. finansiering og etablering, der prim\u00e6re, sekund\u00e6re og terti\u00e6re flomveger defineres. Det finnes flere muligheter n\u00e5r det gjelder utforming av vegareal for urban flom. F.eks. kan overvann renne p\u00e5 kj\u00f8rebanen eller i en veggr\u00f8ft i sidearealet, avhengig av terreng og den bygde situasjonen samt forventet vannmengde. En strategiplan for veger vil definere hvilken funksjon de kommunale vegene skal ha i forbindelse med ekstremv\u00e6r, slik at det i forbindelse med byggesaker er kjent hvilke flomveger som skal benyttes. Det gjelder ogs\u00e5 \u00e5 kartlegge og vurdere omkj\u00f8ringsmuligheter i en beredskapssituasjon, som gj\u00f8r kommunen i stand til \u00e5 h\u00e5ndtere ekstremv\u00e6r p\u00e5 en god m\u00e5te. En konkret beredskapsvurdering kan ogs\u00e5 f\u00f8re til at de avsatte flomvegene m\u00e5 endres i neste revisjon av kommuneplanen. \u00c5pne flomveger Flomveger er f\u00f8rst og fremst \u00e5pent og p\u00e5 terrengoverflaten. Flomveger trer i kraft ved store nedb\u00f8rshendelser fra 20 \u00e5rs regn og oppover n\u00e5r ledningsnettet ikke lenger har kapasitet til \u00e5 ta imot overvann eller at inntaket er tilstoppet og ikke fungerer etter hensikt. Disse traseene dimensjoneres i utgangspunkt for en 100 \u00e5rs hendelse. Ved utbygging skal l\u00f8sninger for infiltrasjon, fordr\u00f8yning og avledning av overvann dimensjoneres for nedb\u00f8r med klimajustert 100-\u00e5rs gjentaksintervall i hovedsak for \u00e5 avlaste VA-nettet. For veger vil sikkerhetsklassene bestemme gjentaksintervallene. Klassene fastsettes ut fra vegkategori (\u00c5DT, atkomst til samfunnskritiske byggverk) og muligheter for omkj\u00f8ring. Klassene er inndelt i 50-, 100- og 200-\u00e5rshendelser. Kravene i Vegnormalen gjenspeiler kravene i TEK 17 \u00a7 7-2. Sikkerhet mot flom og stormflo. Det finnes ulike lovverk som skal sikre at overvann ikke skader infrastruktur og bygninger. Vegloven og vegnormalene stiller spesifikke krav til h\u00e5ndtering av overvann langs veiene, herunder krav til flomveger og kapasitet ved store nedb\u00f8rshendelser. Utfra en beredskapstankegang b\u00f8r vegloven benyttes, da den tar h\u00f8yde for samfunnsmessig forhold i st\u00f8rre grad. For eksempel m\u00e5 et bekkeinntak med kulvert under en veg med h\u00f8y \u00c5DT oppdimensjoneres for \u00e5 kunne h\u00e5ndtere en 200-\u00e5rshendelse. I tillegg b\u00f8r det tilrettelegges for at overvann kan ledes trygt bort eller f\u00f8re til minst skade ved funksjonssvikt. Terrenget m\u00e5 utformes slik at overvannet f\u00e5r en tydelig retning og ledes videre uten \u00e5 svekke vegens funksjon eller n\u00f8dvendig beredskapskapasitet. Valg av l\u00f8sninger m\u00e5 vurderes i lys av samfunns\u00f8konomiske konsekvenser og beredskap. Intensjon bak bestemmelsen til \u00abH320 hensynssone flomveger\u00bb Hensikten med hensynssone for flomveger er tredelt og skal komme til uttrykk i bestemmelsen som knyttes til sonen: \u2022 det f\u00f8rste er at alle ber\u00f8rte i eller langs hensynssonen blir varslet om faren for at det kan renne mye vann her ved ekstremv\u00e6r. \u2022 det andre er at terrenget m\u00e5 utformes for \u00e5 kunne avlede en klimajustert 100 \u00e5rs nedb\u00f8rshendelse jf plan- og bygningsloven \u00a7 28-1 og TEK 17 \u00a7 15-8. \u2022 det tredje er at ethvert tiltak i og langs flomvegtras\u00e9en m\u00e5 utformes slik at overvann kan renne uhindret til sj\u00f8, noe som setter begrensninger til nye tiltak som ikke tilh\u00f8rer opparbeiding av flomvegen. Flomveger blir markert i arealdelen for \u00e5 \u00f8ke sikkerhet mot oversv\u00f8mmelser. Her legges det til grunn at man klarer \u00e5 styre det st\u00f8rste volumet til flomvegene. Det understrekes at arealer som grenser til hensynssonen ogs\u00e5 kan v\u00e6re ber\u00f8rt av avrennende overvann ved ekstremv\u00e6r uten at disse er markert som flomfaresone. Side 5 av 12 Fra et planfaglig perspektiv er det viktig at flomveger b\u00f8r utformes flerfunksjonelt, fordi arealet vil ha en annen funksjon mesteparten av tiden. Avgrensning av hensynssonen p\u00e5 plankart Avgrensning av hensynssonen krevde en praktisk tiln\u00e6rming mellom estimert n\u00f8dvendig areal for avrennende overvann og tilgjengelig, helst ubebygd areal. Siden flomveger baserer seg p\u00e5 modellerte avrenningslinjer og ikke en hydraulisk modell som beregner vannmengder og utbredelsen av disse, er det per i dag vanskelig \u00e5 estimere hvordan overvann vil spre seg. Valg og avgrensning av flomvegene blir beskrevet ved noen eksempler i slutten av notatet. Hensynssoner for flomveger ble avsatt kun for byomr\u00e5det, der avrenningslinjer ble modellert og tolket. I den prosessen ble ogs\u00e5 byggegrenser langs vassdrag p\u00e5 hhv 20 m og 50 m vurdert. Mest i forhold til flom og overvann, men ogs\u00e5 med hensyn til \u00e5 bevare kantvegetasjon. N\u00e5r det gjelder de mindre bekkene i byomr\u00e5det, er det i liten grad kantvegetasjon igjen. Regulerte byggegrenser for utbyggingsform\u00e5l ligger ofte noen f\u00e5 meter fra bekkel\u00f8pet, mens form\u00e5lsgrensen ligger i selve bekkedraget. I byomr\u00e5det er hensynssonen for flomfare (=flomveger) byggegrense for de mindre bekkene, noe som ogs\u00e5 framg\u00e5r av bestemmelsen til hensynssonen. Flomveger ble ogs\u00e5 vurdert opp mot aktsomhetssoner for flom fra NVE og tatt hensyn til n\u00e5r det virket tilr\u00e5delig. N\u00e5r det gjelder utstrekning av aktsomhetssoner langs mindre bekker i byen, viser to modelleringer for bekkeflom gjennomf\u00f8rt av kommunen at flomviften sprer seg mye mer og i et annet m\u00f8nster enn NVE`s aktsomhetssoner markerer. Det antas at det kan tilbakef\u00f8res til terreng, nedb\u00f8rsfeltets st\u00f8rrelse, helning og form. Om disse resultatene vil endre dagens hensynssoner for flomfare ved en senere revisjon av kommuneplanen kan ikke utelukkes. P\u00e5 n\u00e5v\u00e6rende tidspunkt ansees de avsatte flomvegene som riktig og n\u00f8dvendig for \u00e5 forberede byen til kommende klimaendringer. Hvordan \u00e5 forholde seg til flomveger i byggesaker og reguleringsplaner? Kommuneplanbestemmelser krever anvendelse av 3-trinns-strategien med lokal infiltrasjon og fordr\u00f8yning, og deretter avledning til sj\u00f8. Planlegging i forhold til flomveger som ofte ligger helt eller delvis utenfor plangrensen, vil v\u00e6re en viktig del i reguleringsplanprosesser fremover. Hvor vidt en utbygger kan p\u00e5legges \u00e5 opparbeide hele eller deler av flomvegen nedstr\u00f8ms utbyggingsomr\u00e5det, avklares i planprosessen. Dersom ikke hele flomvegen opparbeides i forbindelse med en utbygging, m\u00e5 det sees p\u00e5 midlertidige l\u00f8sninger og risiko for skade nedstr\u00f8ms m\u00e5 vurderes. Forst\u00e5elsen av 3-trinns-strategien ligger i en innbyrdes rekkef\u00f8lge. F\u00f8rst m\u00e5 trinn 1 anvendes, f\u00f8r trinn 2 og deretter trinn 3 (avledning i flomveger) trer i kraft. Denne rekkef\u00f8lgen er grunnleggende for at overvann kan bli h\u00e5ndtert i byomr\u00e5det i framtiden. En avsatt flomveg i arealdelen kan foresl\u00e5s endret i en detaljregulering, siden overvannsmodellering i en reguleringsprosess vil v\u00e6re p\u00e5 et mer detaljert niv\u00e5 og sees i sammenheng med utbyggingsforslaget. Allikevel m\u00e5 en justering av flomvegen ikke \u00f8ke skadepotensialet for bebyggelsen nedstr\u00f8ms. En endring m\u00e5 gj\u00f8re situasjonen bedre for alle ber\u00f8rte. I en byggesak basert p\u00e5 en eldre reguleringsplan vil de nye bestemmelsene om overvannsh\u00e5ndtering p\u00e5 egen tomt bidra til at overvann f\u00f8rst ved store nedb\u00f8rshendelser vil renne over tomtegrensen og til n\u00e6rmeste flomveg. I en slik situasjon vil det allerede renne mye vann p\u00e5 overflaten i hele nedslagsfeltet. Virkeomr\u00e5de Selv om overvannsutfordringer ogs\u00e5 oppst\u00e5r i landlige omgivelser utenfor bysonen, vil utfordringene og l\u00f8sningene ofte v\u00e6re annerledes. Overvannsh\u00e5ndtering i en tettbygd by er ofte vanskeligere pga mangel av areal hvor overvann kan renne eller lagres. I distriktet hvor det er mye plass mellom husene, kan overvann ofte ledes uhindret forbi bebyggelsen. Naturlig vegetasjon vil ogs\u00e5 bidra til at overvann Side 6 av 12 fordr\u00f8yes i terrenget. I distriktet vil faren for oversv\u00f8mmelse fra n\u00e6rmeste vassdrag ofte v\u00e6re en st\u00f8rre utfordring. Flomveger ble derfor ikke definert for distriktet. Ulike hensynssoner for flomfare Den forventede klimaendringen krever ulike plangrep n\u00e5r det gjelder fare for flom. Derfor ble hensynssone H320 for flomfare delt opp i fem tematiske grupper. I tillegg til de omtalte flomvegene (bokstav b i listen nedenfor) finnes under samme type hensynssone (H320) ogs\u00e5 a. H320: Flomfare vassdragsflom; flommodellering av Tromsdalselva, Sollielva, Krokelva, Storelva b. H320: Flomveger i byomr\u00e5det langs veger, bekker og gr\u00f8fter imellom bebyggelsen c. H320: NVE aktsomhetssoner for vassdragsflom i distriktet d. H320: NVE aktsomhetssoner for stormflo; \u00f8vre estimat stormflo 2150 e. H320: Dambruddb\u00f8lgesone for omr\u00e5der nedstr\u00f8ms kommunale dammer Det knyttes ulike bestemmelser til de enkelte sonene. Temakart om flomveger og avrenningslinjer p\u00e5 kommunens hjemmeside Temakart \u00abovervann\u00bb Overvann, flomveier og flommodellering (arcgis.com) p\u00e5 kommunens hjemmeside viser avrenningslinjer og de vedtatte flomvegene fra kommuneplanens arealdel. Framtidige justeringer av flomveger foretatt og vedtatt i reguleringsplaner, vil etter hvert ogs\u00e5 vises i temakartet. Endringer vil v\u00e6re en f\u00f8lge av at reguleringsplaner vurderer flomveger p\u00e5 et annet detaljeringsniv\u00e5 enn kommuneplanen baserer seg p\u00e5. Flomveger i kommuneplanen gir det overordnete bildet, hvor overvann skal ledes ut til sj\u00f8. Side 7 av 12 Det f\u00f8lger noen eksempler som beskriver hvordan avrenningslinjer m\u00e5 tolkes og hvilke flomveger ble valgt. Alle omr\u00e5der har sine egne utfordringer og l\u00f8sninger. Det er n\u00f8dvendig at kommunen lager en egen plan med konkrete, overordnete l\u00f8sninger for overvannsh\u00e5ndtering for de enkelte bydeler. Planen vil v\u00e6re p\u00e5 et detaljeringsniv\u00e5 mellom kommuneplan og detaljreguleringsplan. Det nye avl\u00f8psdirektivet stiller dette kravet ved innf\u00f8ring av nye rensekrav. Dette for \u00e5 avlaste dagens ledningsnett og redusere spillvannsmengden. Tolkning av avrenningslinjer Den generelle framgangsm\u00e5ten for \u00e5 finne flomveger som kan avlede overvann (terrengavrenning) i en ekstremv\u00e6rsituasjon (20 \u00e5rs hendelse og oppover), er \u00e5 f\u00f8lge lengst mulig de eksisterende avrenningslinjene til sj\u00f8. Disse samles ofte i et bekkefar eller i anlagte gr\u00f8fter eller p\u00e5 veger. Men mange avrenningslinjer ligger ogs\u00e5 over innkj\u00f8rsler, langs husvegger og gjennom private hager. I en by er sammenhengende, relativ strake avrenningslinjer oftest brudd. F.eks. der hvor en bekk ble lagt i r\u00f8r eller i en stikkrenne under en veg eller under en bebygd tomt. Da dagens avrenningslinjer ble vurdert mht skadepotensial for tilliggende arealer, ble det unders\u00f8kt om en bevisst omlegging av en avrenningslinje i det hele tatt er mulig. Kan terrengh\u00f8yden justeres og avskj\u00e6re avrennende overvann og hvor mye kan en avrenningslinje \u00abb\u00f8yes\u00bb i en \u00f8nsket retning f\u00f8r vannet vil renne rett fram allikevel? I den vurderingen inng\u00e5r ogs\u00e5 den bebygde og regulerte situasjonen som legger begrensninger, n\u00e5r det gjelder \u00e5 endre dagens avrenningsm\u00f8nster. Generelt ble i kommuneplanens arealdel pekt p\u00e5 flere muligheter hvor overvann kan renne mot sj\u00f8en for \u00e5 spre overvannsmengden p\u00e5 st\u00f8rre areal og dermed ogs\u00e5 risikoen for skade. Dette gjelder spesielt omr\u00e5der n\u00e6r sj\u00f8en, siden overvannsmengden i de lavt liggende omr\u00e5dene vil v\u00e6re st\u00f8rre enn noe lengre oppstr\u00f8ms, der overvann f\u00f8rst m\u00e5 samles og akkumuleres. En planlagt skybruddsanalyse vil vise tydeligere, p\u00e5 hvilke arealer overvann vil samle seg og for\u00e5rsake skader. Fra avrenningslinje til flomveg De modellerte avrenningslinjene baserer seg p\u00e5 en overflatemodellering uten inntakspunkter til ledningsnettet. Dvs. at avrenningslinjer viser en situasjon der ledningsnettets kapasitet er n\u00e5dd. Avrennende overvann tas ikke lenger inn i ledningsnettet. Slike inntak oppfattes som kritiske punkter der vannet kan spre seg i u\u00f8nsket retning. Ved \u00e5 peke ut noen avrenningslinjer som skal lede hovedmengden av overvann til sj\u00f8, \u00aboppgraderes\u00bb disse til flomveger. Dette er uavhengig om det er eksisterende avrenningslinjer eller linjer som har behov for tilrettelegging for at overvann renner dit det skal. Eksempel 1: Lunheim I dette omr\u00e5det ledet opprinnelig tre bekker terrengavrenning fra fjellet til sj\u00f8. Alle tre ble lagt i ledninger under bakken. Masseuttak i steinbruddet oppstr\u00f8ms omr\u00e5det har ogs\u00e5 endret vannf\u00f8ringen i to av de tre bekkene. Ivaretakelse av bekker og avrenning fra steinbruddet ble ikke tilstrekkelig hensyntatt i de nye reguleringsplanene for steinbruddet. I tillegg ble det etablert en landfylling foran utl\u00f8p av to bekker nedstr\u00f8ms omr\u00e5det. Dette gj\u00f8r situasjonen enda vanskeligere, siden overvann m\u00e5 ved ekstremv\u00e6r ledes over fyllingen, som ofte ligger h\u00f8yere enn kj\u00f8revegen mellom fylling og opprinnelig landomr\u00e5de. Overvann fra omr\u00e5det oppstr\u00f8ms blir en utfordring for aktiviteter p\u00e5 fyllingen, som m\u00e5 l\u00f8se hvordan overvann kan ledes trygt gjennom omr\u00e5det til sj\u00f8. NVE`s aktsomhetssone for flom (bl\u00e5 skravur) viser hvor den tredje bekken hadde sitt opprinnelige l\u00f8p og gir samtidig et bilde av hvilke utfordringer som m\u00e5 h\u00e5ndteres i framtiden. Arealplanlegging fram til i dag baserte seg p\u00e5 at overvann og bekkel\u00f8p kan trygt legges i r\u00f8r under bakken, noe som ikke lenger er en gyldig regel i et klima i endring. Side 8 av 12 De to nordlige bekkedragene er delvis ivaretatt i regulerte gr\u00f8nne korridorer eller i regulert infrastrukturtras\u00e9. Traseene er sv\u00e6rt smale og klemt imellom boligbebyggelsen. Utfordringen blir enda st\u00f8rre siden traseene er ikke ivaretatt i reguleringsplanen over fyllingen. Den midterste flomvegen m\u00e5 antakeligvis ledes over fyllingen, mens den nordlige og s\u00f8rlige kan muligens ligge langs fyllingskanten. At disse \u00abrestarealene\u00bb hvor overvann/flomvann kan ledes til sj\u00f8, blir markert p\u00e5 plankartet er veldig viktig for \u00e5 kunne tilpasse byen til \u00f8kende nedb\u00f8r. Den s\u00f8rlige tras\u00e9en som NVE`s aktsomhetssone markerer, er imidlertid bebygd. Avrenningslinjene viser at Planetvegen per i dag har en avskj\u00e6rende funksjon og leder overvann nordover. Derfor markeres Planetvegen som hovedflomveg, der avrenning ledes til. Det gj\u00f8res oppmerksom p\u00e5 at kommuneplanen ikke tar stilling til om overvann b\u00f8r renne p\u00e5 kj\u00f8rebanen eller i en veggr\u00f8ft langs Planetvegen. Dette avklares enten i detaljprosjektering eller en omregulering av vegen. Det foresl\u00e5s at overvann krysser Planetvegen for \u00e5 ledes gjennom et eksisterende gr\u00f8ntdrag til sj\u00f8en. Siden det er en overordnet plan m\u00e5 det utredes n\u00e6rmere om l\u00f8sningen for \u00e5 la vannet krysse Planetvegen og fortsette sitt l\u00f8p vest for vegen mot sj\u00f8en, er praktikabel. Siden flomveger avsettes som hensynssone kan disse endres ved regulering basert p\u00e5 en overordnet avveining av fordeler og ulemper for omr\u00e5det nedstr\u00f8ms. I dette eksemplet kan det v\u00e6re at det er mer hensiktsmessig \u00e5 la vannet fortsette langs Planetvegen nordover. Her m\u00e5 det avveies om det er \u00f8nskelig \u00e5 tilf\u00f8re overvann fra den s\u00f8rligste bekken til den midterste, noe som vil \u00f8ke vannf\u00f8ring i flomvegen over fyllingen. Form\u00e5let med en overordnet plan er bl.a. \u00e5 avsette areal for overordnete strukturer, som hovedflomveger. Men samtidig er utredningsniv\u00e5et ogs\u00e5 overordnet og dermed grovere. Ved de to nordlige bekkene ble det markert varianter for etablering av en hovedflomveg i tilfellet en mulighet utg\u00e5r ved prosjektering. Eller om det er behov for \u00e5 fordele vannmengder p\u00e5 to floml\u00f8p. Side 9 av 12 Eksempel 2: Thyholdtelva s\u00f8r for Lunheim skole Overvannssituasjonen s\u00f8r for Lunheim skole kommer til \u00e5 v\u00e6re i stor grad knyttet til bekkeflom \u2013 fra Thyholdtelva samt sidebekken. Problemet er at bekkel\u00f8pene er i s\u00e5 stor grad p\u00e5virket av inngrep at overvann vil n\u00e6rmest renne \u00aboveralt\u00bb ved en ekstremv\u00e6rhendelse. Ikke bare langs de gamle bekkedragene, men ogs\u00e5 p\u00e5 kryss og tvers imellom disse. Overvannsmodelleringen viser at nesten flere avrenningslinjer ligger utenfor bekkedragene enn \u00e5 f\u00f8lge de gamle l\u00f8pene (turkise linjer). Siden ingen bekkel\u00f8p er gjennomg\u00e5ende lenger, m\u00e5 flommen p\u00e5 en m\u00e5te \u00abhoppe\u00bb fra det ene l\u00f8pet til det andre. Det er usannsynlig at terrengjusteringer vil f\u00e5 det helt til. P\u00e5 grunn av st\u00f8rrelse av nedb\u00f8rsfelt (relativt stort) og topografien (relativt bratt) ble det anlagt avskj\u00e6rende overvannsgr\u00f8fter ovenfor bebyggelsen. Gule linjer viser at disse gr\u00f8ftene vil lede overvann fra tilliggende nedb\u00f8rsfelt til Thyholdtelva, noe som vil \u00f8ke vannmengden ytterlig. Ser man p\u00e5 avrenningslinjer vil overvann samle seg langs Bl\u00e5b\u00e6rvegen og renne mot nord (r\u00f8de linjer) for \u00e5 svinge s\u00f8rover igjen og renne i veggr\u00f8ft langs Troms\u00f8ysundvegen. Dette fordi det opprinnelige bekkel\u00f8pet er lagt under bakken. Ledningskartet illustrerer godt hvilke inngrep langs bekkene ble gjort over tid, og som kan skape problemer i framtiden. R\u00f8de piler markerer de lange strekningene, der bekken ligger i ledning. Stikkrenner og bekkeinntak er alltid kritiske punkter og kan skape oversv\u00f8mmelser nedstr\u00f8ms og oppstuving oppstr\u00f8ms. Ved den nordligste bekken ser man at dersom bekkeinntaket ikke klarer \u00e5 ta unna en flom, vil boligomr\u00e5det nedstr\u00f8ms f\u00e5 oppleve en urban flom med overvann p\u00e5 avveier. Siden det ble tillatt boligbygging opp p\u00e5 bekkel\u00f8pet, kan avb\u00f8tende tiltak f.eks. v\u00e6re fordr\u00f8yningstiltak oppstr\u00f8ms. Denne bekken er ikke en \u00f8nsket flomveg, siden den ikke er gjennomg\u00e5ende. Men det eksisterende bekkedraget m\u00e5 allikevel ikke bli smalere ved at det tillates byggetiltak inntil bredden. Dette mht mulighet for fordr\u00f8yningstiltak og fare for oppstuving. Strategien her er \u00e5 f\u00e5 mest mulig overvann til \u00e5 renne langs Planetvegen, som bli styrt inn til det gr\u00f8nne vegetasjonsbeltet. Derfor er det viktig at slike gr\u00f8nne korridorer ikke forsvinner og blir utbyggingsform\u00e5l. I kommuneplanen er flomveger markert med hensynssone og bl\u00e5gr\u00f8nt arealform\u00e5l. Omr\u00e5der markert med r\u00f8d ring er de omr\u00e5dene som er utsatt og som skal \u00abberges\u00bb ved hjelp av de avsatte flomvegene. Side 10 av 12 Eksempel 3: Vestre Mortensnes - Solneset Omr\u00e5det \u00f8st for flyplassen er dannet av strandavsetninger med tett krattskog, flere sm\u00e5 bekker og myromr\u00e5der i forsenkninger. Torvdybden varierer fra 40 cm i nord til 120 cm i s\u00f8rvest. Overflatevann samler seg i flate partier, noe som tyder p\u00e5 at grunnvannet i omr\u00e5det ligger veldig grunt (Ramb\u00f8ll 2016). Som avrenningslinjer viser, ville overvann renne mot flyplassomr\u00e5det og havne p\u00e5 rullebanen, hvis ikke kunstige barrierer som Ringvegen med veggr\u00f8fter og dreneringsrenner innenfor flyplassomr\u00e5det avleder overvann mot nord. En oversv\u00f8mmelse av flyplassomr\u00e5det ved ekstremv\u00e6r m\u00e5 unng\u00e5s. Derfor ble det foresl\u00e5tt og konsekvensutredet en overvannsgr\u00f8ft fra \u00d8rnevegen i s\u00f8r til sj\u00f8en ved rideskolen i nord. Den planlagte overvannsgr\u00f8fta er en \u00e5pen gr\u00f8ft kombinert med ledning i bunnen, som skal ta b\u00e5de avrenning fra en normalsituasjon til en 100 \u00e5rs nedb\u00f8rhendelse. Siden traseen er veldig lang, m\u00e5 den ha tilstrekkelig fall. Plasseringen er derfor veldig viktig. Til denne traseen vil b\u00e5de nye utbyggingsfelt oppstr\u00f8ms gr\u00f8fta levere sitt overvann samt den ubebygde delen oppstr\u00f8ms (se r\u00f8de piler p\u00e5 avrenningskartet). I tillegg avskj\u00e6res overvann fra marka oppstr\u00f8ms eksisterende bebyggelse p\u00e5 Mortensnes og ledes nordover til samme trase ved rideskolen. Denne overvannsgr\u00f8fta med ledning i bunn er foresl\u00e5tt avsatt som arealform\u00e5l for infrastruktur/ledningsnett, mens bekker som tilf\u00f8rer vann fra terrenget avsettes som bl\u00e5gr\u00f8nn struktur med hensynssone for Side 11 av 12 flomveger. Den s\u00f8rligste flomvegen er mer en avrenningslinje enn en bekk og inng\u00e5r i gr\u00f8nne arealform\u00e5l. Detaljregulering m\u00e5 ivareta klimatilpasning n\u00e5r det gjelder overvann i dette omr\u00e5det, siden overvann fra utbyggingsomr\u00e5dene m\u00e5 ledes nordover i \u00e5pne (delvis lukkede) l\u00f8sninger. Eksempel 4: Storelva Omr\u00e5det rundt Storelva er preget av mange myr og h\u00f8yt grunnvannsniv\u00e5. Storelvafeltet er et godt eksempel p\u00e5 at utpekte flomveger kan b\u00e5de v\u00e6re vassdrag, overvannsgr\u00f8fter og veger. Siden reguleringsplaner vest for Storelva (Storvollen) vedtatt etter 2000, ikke har tilrettelagt for avrennende vann i bekker og p\u00e5 terreng, er det vanskelig \u00e5 finne plass til overvann i regulerte utbyggingsform\u00e5l. Reguleringsplaner fra 80- og 90-tallet derimot viser en langt bedre forst\u00e5else for overvann og tok hensyn til de viktige avrenningslinjene. Avhengig av arealets funksjon, opparbeidelse, beliggenhet og planstatus, tas i bruk b\u00e5de hensynssoner og ulike arealform\u00e5l i kommuneplanen for \u00e5 avsette areal til klimatilpasning. Kartutsnitt med avrenningslinjer viser de overordnete avrenningstraseer (gule piler), der to traseer \u00f8st for Storelva ligger i vegform\u00e5l, en i gr\u00f8nnstruktur og en i idrettsform\u00e5l. P\u00e5 vestsiden av elva tilf\u00f8res overvann Lilleelva som er en viktig dreneringslinje ved siden av Storelva. Lilleelva mottar i dag overl\u00f8p fra murene oppstr\u00f8ms og vil f\u00e5 en viktig funksjon som flomveg for framtidige utbyggingsfelt. Lilleelva ligger i gr\u00f8nnstruktur/LNFR, i veggr\u00f8ft/infrastruktur og regulert industriomr\u00e5det. Ved valg av gjennomg\u00e5ende flomveg til sj\u00f8 m\u00e5 det sees p\u00e5 om eksisterende bebyggelse i strandsonen vil gj\u00f8re det vanskelig \u00e5 f\u00e5 overvann ut til sj\u00f8. Lukkede l\u00f8sninger (overvannsledning) vil fungere kun inntil et visst gjentaksintervall. De bl\u00e5e pilene p\u00e5 kommuneplanen viser hvor b\u00e5de overvann (avrenning fra terrenget) og bekker renner. P\u00e5 \u00f8stsiden kommer hovedparten av overvannet fra fjellet. P\u00e5 vestsiden av Storelva er en god del av overvannsh\u00e5ndtering knyttet til \u00e5 lede bort overl\u00f8p fra muromr\u00e5dene. Side 12 av 12 Framtidig omregulering av de ubebygde arealene p\u00e5 vestsiden av Storelva anbefales p\u00e5 det sterkeste for \u00e5 skape et framtidig utbyggingsomr\u00e5de som takler klimaendringene. Generelt Overordnete f\u00f8ringer for klimatilpasning i arealdelen m\u00e5 sees i sammenheng ved detaljregulering av mindre felt. Dersom klimatilpasning mht overvann blir ivaretatt ved en god, men avvikende l\u00f8sning fra kommuneplanen, kan de enkelte reguleringsplanene avvike fra overordnet plan. I kommuneplanen sikrer kommunen areal for ulike l\u00f8sninger for \u00e5 forberede byen til de kommende klimaendringene. "
}