{
  "dokument_id": "d2792dea-626a-5178-8cab-9b781cf16089",
  "doc_type": "case_attachment",
  "kommune": 4601,
  "tittel": "Krohn\u00e5stoppen bofellesskap. Sluttmelding",
  "url": "https://bergen.kommune.no/politikere-utvalg/api/fil/bk360/11432617/Krohnastoppen-bofellesskap-Sluttmelding",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2019/74997-18 Krohn\u00e5stoppen bofellesskap. Sluttmelding Hva saken gjelder: Investeringsprosjektet Krohn\u00e5stoppen bofellesskap for utviklingshemmede er ferdigstilt. Prosjektet omfattet etablering av to nye bofellesskap med totalt 16 boenheter, samt to tjenestebaser for ansatte. Saken gjelder fremleggelse av sluttmelding for prosjektet. Fagetatens vurdering og anbefaling: Krohn\u00e5stoppen bofellesskap er en del av Boligl\u00f8ftet som ble vedtatt i bystyret 19.06.2019. Prosjektet ble utlyst som totalentreprise \u00abTomt med prosjekt\u00bb, der det var forutsatt at entrepren\u00f8r skulle stille med ferdig regulert tomt inn i prosjektet. Gravdal Bygg AS vant konkurransen, og tomten var lokalisert rett bak kj\u00f8pesenteret Lagunen. Tomten har h\u00f8y og luftig beliggenhet, kort vei til kollektivtrafikk, turomr\u00e5der og er integrert i et etablert bomilj\u00f8. Krohn\u00e5stoppen best\u00e5r av to bofellesskap med 8 boenheter og tjenestebase tilknyttet hver av dem. Brukergruppen er lettere utviklingshemmet, og boenhetene oppfyller Husbankens krav til omsorgsboliger. Bofellesskapene er innredet med stor grad av gjenbrukte m\u00f8bler. Det er vektlagt et klimavennlig prosjekt, med n\u00e6r nullutslipp og med utstrakt bruk av solceller p\u00e5 fasaden. Prosjektevalueringen gav gode tilbakemeldinger p\u00e5 blant annet kvalitetene i bygget. Etat for utbygging karakteriserer prosjektet som vellykket og egnet for form\u00e5let. 1 \u00d8konomiske konsekvenser: Gjennomf\u00f8ringsvedtaket til prosjektet ble behandlet og godkjent av Bergen Bystyre 22.09.2020, sak 263/20. Gjennomf\u00f8ringsvedtaket gjaldt oppf\u00f8ring av potensielt tre bofellesskap, hvor det ble bevilget en total kostnadsramme (P85) p\u00e5 64,1 mill. inkl. mva. per bofelleskap. Forventet prosjektkostnad (P50) var 59,4 mill. inkl. mva. per bofellesskap. Investeringsrammen ble bevilget fra BUD584 Boligl\u00f8ftet til BUD956 Krohn\u00e5stoppen bofellesskap for utviklingshemmede. I dette prosjektet har to bofellesskap blitt oppf\u00f8rt med en vedtatt kostnadsramme (P85) p\u00e5 128,2 mill. Grunnet en feil har prosjektet operert med en kostnadsramme (P85) p\u00e5 127,6 mill. innmeldt i handlings- og \u00f8konomiplan. Dette er lagt til grunn i tabell under budsjett for gjennomf\u00f8ringsvedtak. Ved 1. og 2. tertialrapport i 2023 ble det foretatt en nedjustering av budsjett p\u00e5 totalt 10 mill. I 1. tertialrapport 2024 ble det foretatt en ytterligere nedjustering p\u00e5 2,8 mill. Dette gir et justert budsjett fra 127,6 mill. til 114,8 mill. Ved avslutning av prosjektet er det p\u00e5l\u00f8pt totalt 114,3 mill, se vedlagte prosjektregnskap. Dette gir et mindreforbruk p\u00e5 kr 13,3 mill. (10,4 %) i forhold til budsjett ved gjennomf\u00f8ringsvedtak og et mindreforbruk p\u00e5 0,6 mill. (0,5%) i forhold til justert budsjett. Prosjektet har ogs\u00e5 mottatt investeringstilskudd fra Husbanken for etablering av omsorgsboliger p\u00e5 29 mill. Tilskuddet medf\u00f8rer at Bergen kommunes egenfinansiering av prosjektets justerte budsjett reduseres til 85,8 mill. f\u00f8r fradrag for mva-kompensasjon. Byr\u00e5dets vurdering og anbefaling/konklusjon: Det er et vedtatt politisk m\u00e5l at boligk\u00f8en for personer med utviklingshemming skal reduseres gjennom boligl\u00f8ftet, og de to bofellesskapene i \u00d8vre Krohn\u00e5sen 4 bidrar i stor grad til dette. Bofellesskapene huser n\u00e5 16 unge personer som siden 1.juni i fjor er kommet vel p\u00e5 plass i egne leiligheter. Beboerne synes \u00e5 trives godt i to bygg med sv\u00e6rt gode kvaliteter. Spesielt er aktivitetsrommene attraktive. De gir gode muligheter for sosial kontakt og utvikling. Dette, sammen med gode personalfasiliteter, skaper h\u00f8y grad av trivsel, ogs\u00e5 blant de ansatte. De to bofellesskapene er godt bemannet med kompetent ledelse og personell. Dette skaper trivsel og trygghet for beboere og p\u00e5r\u00f8rende. Byr\u00e5det anbefaler at sluttmeldingen godkjennes. Begrunnelse for framleggelse til bystyret: Budsjettfullmaktenes pkt. 2.3, bokstav h) Sluttmelding i denne st\u00f8rrelsesorden skal vedtas i bystyret. Byr\u00e5det innstiller til bystyret \u00e5 fatte f\u00f8lgende vedtak: 1. Sluttmelding for prosjekt BUD596 Krohn\u00e5stoppen bofellesskap for utviklingshemmede godkjennes. 2. Det settes av 0,6 mill. til gjenst\u00e5ende \u00f8konomiske forpliktelser. 2 Dato: 12. november 2024 Christine B. Meyer Jacob M\u00e6hle Byr\u00e5dsleder Byr\u00e5d for finans Dokumentet er godkjent elektronisk. Vedlegg: Fagnotat av 16.oktober 2024 Prosjektregnskap 3 "
}