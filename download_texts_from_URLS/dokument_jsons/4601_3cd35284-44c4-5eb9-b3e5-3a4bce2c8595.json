{
  "dokument_id": "3cd35284-44c4-5eb9-b3e5-3a4bce2c8595",
  "doc_type": "case_presentation",
  "kommune": 4601,
  "tittel": "\u00c5rstad, Gnr. 159, Bnr. 943 m.fl., Mindemyren Nord (arealplan-ID 70520000) - Sluttbehandling av reguleringsplan",
  "url": "https://bergen.kommune.no/politikere-utvalg/api/fil/bk360/10655225/Framstilling-Arstad-Gnr-159-Bnr-943-m-fl-Mindemyren-Nord-arealplan-ID-70520000-Sluttbehandling-av-reguleringsplan",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2022/56754-65 \u00c5rstad, Gnr. 159, Bnr. 943 m.fl., Mindemyren Nord (arealplan-ID 70520000) - Sluttbehandling av reguleringsplan Kva saka gjeld: Saka gjeld sluttbehandling av forslag til detaljregulering for eit omr\u00e5de nord p\u00e5 Mindemyren. Planomr\u00e5det er p\u00e5 om lag 95 daa. Det omfattar delfelta S16 og S17 og torg, parkareal og randsona rundt Solheimsvatnet i omr\u00e5deregulering for Mindemyren (arealplan-ID 61140000). Figur 1 og 2: Planomr\u00e5det, vist med delfelt fr\u00e5 gjeldande omr\u00e5deregulering og ortofoto. Planforslaget legg til rette for 170 bueiningar, n\u00e6ringsverksemd og barnehage for om lag 80 barn p\u00e5 delfelt S17 i omr\u00e5dereguleringa. P\u00e5 delfelt S16 er det f\u00f8resl\u00e5tt eit kontor- og n\u00e6ringsbygg og eit kommunalt fleirbruksbygg. Fleirbruksbygget skal blant annet omfatte barneskule for om lag 400 elevar, idrettshall, frivilligheitssentral, kultursal og aktivitetssenter. 1 Figur 3: Oversikt over delfelt i Mindebyen sett fr\u00e5 aust, felt S16 og S17 til h\u00f8gre i biletet. Planforslaget legg vidare opp til \u00e5 forsterke kvalitetane rundt Solheimsvatnet og gjere dei meir tilgjengeleg. Det blir \u00f2g regulert offentlege torg, byrom, park og uteopphaldsareal. Planforslaget legg mellom anna til rette for ein allmenning som knyter Kanalveien til Solheimsvatnet og dannar eit hovudtorg; Solheimstorget (felt o_T01 i plankartet). Torget legg til rette for n\u00e6ring, opphald, leik, handtering av overvatn og aktivitet. Det er opna for \u00e5 etablere eit aktivt offentleg parkbygg (o_GAA) mot torget o_TO5 som skal kunne nyttast til ulike aktivitetar. Torget i aust (o_TO2) er vidaref\u00f8rt fr\u00e5 omr\u00e5dereguleringa, og legg til rette for opphald og leik. Bustadbygga p\u00e5 S17 f\u00e5r variasjon i byggeh\u00f8gder p\u00e5 mellom fire til \u00e5tte etasjar mot Kanalveien og fire til seks etasjar mot parken og torget. N\u00e6ringsbygget f\u00e5r byggeh\u00f8gder mellom fire til seks etasjar, omsorgsbustadene fem til seks etasjar og fleirbruksbygget tre til fire etasjar. Det er lagt opp til eit plangrep som legg til rette for mest mogleg uteopphaldsareal p\u00e5 bakkeplan med tilknyting til park og offentleg torg. Det blir lagt opp til sambruk mellom uteopphaldsareal for bustad, barnehage og fleirbruksbygg og torget og parken. Det er sikra totalt uteopphaldsareal for bustad og barnehage p\u00e5 om lag 3650 m2. Felt f_UTE1-3, o_GG01, o_GT3 og f_GG09 er felles uteopphaldsareal for bustadene og barnehagen. Felt f_UTE2 blir gjerda inn og fungerer som uteopphaldsareal for barnehagen i barnehagens opningstid. Utanom opningstida vil arealet vere tilgjengeleg for bebuarane. Det er \u00f2g opna for \u00e5 etablere takterrassar/takhagar som supplement til felles uteopphaldsareal p\u00e5 bakkeplan. Uteopphaldsareal for barnehagen er 1500 m2 inngjerda uteareal, i tillegg til 800 m2 tilleggsareal i parken. Skulen i fleirbruksbygget f\u00e5r eit samla uteopphaldsareal p\u00e5 9000 m2, fordelt p\u00e5 areal p\u00e5 bakkeplan utanfor skulen, parken og taket til fleirbruksbygget. Det blir lagt opp til ein felles avk\u00f8yrsle til delfelta S16 og S17 som skal tene varelevering, av- og p\u00e5stiging og tilkomst for drifts- og flyttek\u00f8yret\u00f8y til funksjonane i planomr\u00e5det. Det blir \u00f2g lagt opp til ei vareleveringslomme i s\u00f8r ved fleirbruksbygget langs Kanalveien. Det blir opna opp for k\u00f8yrbar tilkomst til bustader og barnehage p\u00e5 S17 over torget for varelevering. Det kan etablerast fire HC-parkeringsplassar innafor planomr\u00e5det, S16 har intensjonsavtale med S14 om parkering der og f\u00e5r signal om at tiltakshavar kan f\u00f8resl\u00e5 endring av reguleringsplanen p\u00e5 eit seinare tidspunkt for \u00e5 f\u00e5 inn ein utsleppsfri tenesteparkering i kjellar i eige bygg. Ut over dette er parkering tenkt l\u00f8yst utanfor planomr\u00e5det, i parkeringsanlegg p\u00e5 delfelt S14 (arealplan-ID 66350000). Det er lagt opp til at sykkelparkering skal l\u00f8ysast innafor planomr\u00e5det. 2 Figur 4 og 5: Utsnitt av plankart og illustrasjonsplan for planforslaget. Figur 6: Tabell som viser f\u00f8resl\u00e5tt utnyttingsgrad f\u00f8r og etter h\u00f8yring og offentleg ettersyn. 3 Figur 7: 3D-perspektiv som viser av framtidig situasjon i planomr\u00e5det. Det er utarbeidd ein formingsrettleiar som gir f\u00f8ringar for utforming av nye tiltak i planomr\u00e5det. Planprosess og medverknad: Planforslaget blei sendt p\u00e5 h\u00f8yring og lagt ut til offentleg ettersyn 25.10.2022. Det kom inn 15 private merknader og 21 uttaler fr\u00e5 h\u00f8yringsinstansar. Merknadene kan oppsummerast til f\u00f8lgjande hovudpunkt: \u2022 Byggeh\u00f8gder og utforming av ny busetnad. \u2022 Solforhold for uteareal, park og nabobusetnad. \u2022 Barnehagen sitt uteopphaldsareal. \u2022 Parkering. \u2022 Vareleveringslomme langs Kanalveien. \u2022 Utforming av gatetun. \u2022 Overgangen mellom parken og fleirbruksbygget. \u2022 Handtering av overvatn. \u2022 Solheimsvatnet og kvalitetane rundt vatnet. \u2022 Naturmangfald. \u2022 Utforming av turvegen nordaust for Solheimsvatnet. \u2022 Felles renovasjonsl\u00f8ysing for nordre del av Mindemyren. Etter h\u00f8yring og offentleg ettersyn er planforslaget justert. Kort oppsummert gjeld endringane f\u00f8lgjande punkt: \u2022 Reduksjon av volum og byggeh\u00f8gder for \u00e5 betre solforhold p\u00e5 offentlege areal og fellesareala til bustader. \u2022 Endringar i utforming av foresl\u00e5tt busetnad for \u00e5 sikre betre arkitektonisk utforming. \u2022 Fotavtrykket til fleirbruksbygget er noko redusert, og det er sikra at minst 50 % av undervisningsrom skal plasserast mot stille side. \u2022 Utforming av taklandskapet p\u00e5 fleirbruksbygget er justert for \u00e5 sikre betre overgang mellom parken og bygget. \u2022 Grensesnittet mellom barnehagen sitt uteopphaldsareal, park og torg er justert. Fasadane p\u00e5 barnehagen er endra og akebakke er fjerna. 4 \u2022 Turveg og planavgrensing mot nordaust er justert. Omsynssone for bevaring av naturmilj\u00f8 er utvida som f\u00f8lgje av endring av turstien. \u2022 Delar av turveg framf\u00f8r eksisterande busetnad i aust er fjerna av omsyn til naturmangfald. \u2022 F\u00f8resegnsomr\u00e5de om bryggeanlegg langs fleirbruksbygget er fjerna. \u2022 Skatebane i parken i s\u00f8r er fjerna. \u2022 Gangvegen langs Solheimsvatnet er justert for \u00e5 sikre kantvegetasjon langs vatnet. \u2022 Overgangen fr\u00e5 hovudtorget til parken og vatnet er justert. Paviljong/bod knytt til aktivitet p\u00e5 vatnet har f\u00e5tt utvida funksjon og plassering for \u00e5 sikre eit samanhengande gr\u00f8nt parkbelte. \u2022 Vareleveringslomme i s\u00f8r langs Kanalveien er redusert. \u2022 Utforming av gatetunet er justert for \u00e5 ta vare p\u00e5 trafikktryggleiken for g\u00e5ande. Det er lagt til rette for 4 HC-plassar og ein av- og p\u00e5stigingsplass. \u2022 Gatetunet i nord er lagt til rette for varelevering med liten lastebil. \u2022 L\u00f8ysing for felles renovasjonsl\u00f8ysing for nordre del av Mindemyren. I planprosessen er det gjennomf\u00f8rt informasjonsm\u00f8te og nabom\u00f8ter. Det er \u00f2g gjennomf\u00f8rt fleire arbeidsm\u00f8ter med mellom anna Bymilj\u00f8etaten (BME), Byarkitekten og Vestland fylkeskommune. Planstatus og overordna f\u00f8ringar: I kommuneplanens arealdel (KPA) 2018 ligg planomr\u00e5det i byfortettingssona (BY2). Planomr\u00e5det er omfatta av omsynssoner/faresoner for st\u00f8y, flaumfare, luftkvalitet, konsesjonsomr\u00e5de for fjernvarme og naturmilj\u00f8. Planomr\u00e5det er omfatta av omr\u00e5deregulering for Mindemyren (arealplan-ID 61140000) som blei vedtatt i 2014. Planomr\u00e5det er omfatta av delfelt S16 og S17 i omr\u00e5dereguleringa, og offentlege torg T10 og T12, parkareal P1a og P1b og Solheimsvatnet. Det er knytt rekkef\u00f8lgjekrav til dei ulike felta i omr\u00e5dereguleringa som gjeld opparbeiding og ferdigstilling av infrastruktur. Finansiering av tiltaka er sikra i utbyggingsavtale mellom kommunen og utbyggarar for delomr\u00e5da. Det g\u00e5r fram av f\u00f8resegnene til KPA2018 \u00a7 2.4.3 b) at KPA2018 sine f\u00f8resegner om parkering for bustadf\u00f8rem\u00e5l gjeld framf\u00f8r omr\u00e5dereguleringa. Infrastrukturplan for Mindemyren er utarbeidd med utgangspunkt i omr\u00e5dereguleringsplanen sitt krav om at det skal utarbeidast ein overordna plan for teknisk infrastruktur, jf. \u00a7 2.1.4. Infrastrukturplanen er ikkje juridisk bindande, men kan reknast som eit kunnskapsgrunnlag ved utarbeiding av detaljregulering. Infrastrukturplanen tar for seg fire hovudtema; Byliv og gr\u00f8nstruktur, trafikk og mobilitet, kanal og overvasshandtering og tekniske anlegg i grunnen. Fagetaten si vurdering og tilr\u00e5ding: PBE har som fagetat utarbeidd eit grundig fagnotat i saka. I det f\u00f8lgjande er dei viktigaste vurderingane gjort greie for. For meir detaljerte opplysingar om PBE sine vurderingar blir det vist til fagnotatet i sin heilskap. Grad av utnytting, byggeh\u00f8gder, arkitektur og solforhold PBE vurderer at planforslaget svarar godt p\u00e5 overordna f\u00f8ringar med gode tverrforbindelsar mellom Solheimsvatnet, Inndalsveien og Kanalveien, samanhengande turveg langs vatnet, mange bustader, fleirbruk, gode uterom, at det sikrar sosial infrastruktur og bevaring og vidareutvikling av omr\u00e5det rundt Solheimsvatnet. 5 Utnyttingsgrad PBE viser til at planforslaget legg opp til utnytting p\u00e5 om lag 98 % av maksimalt tillate bruksareal i gjeldande omr\u00e5deregulering. Utnyttingsgraden p\u00e5 delfelt S17 og for n\u00e6ringsbygget p\u00e5 S16 er redusert noko etter h\u00f8yring og offentleg ettersyn, men ikkje for fleirbruksbygget p\u00e5 S16. PBE vurderer at endringane som er gjort er positive b\u00e5de for bygget og omr\u00e5det rundt. Byggeh\u00f8gder PBE viser til at det har vore ein f\u00f8resetnad for planarbeidet \u00e5 frigjere mest mogleg areal p\u00e5 bakkeplan til uteopphaldsareal for bustader, barnehage og fleirbruksbygget. Det har derfor blitt lagt vekt p\u00e5 \u00e5 samle busetnaden i relativt h\u00f8ge bygg mot Kanalveien og Bybanen slik at arealet mot Solheimsvatnet kan prioriterast til opphald for alle. PBE viser til at det vil bidra til ein tett, urban busetnad og sikre meir gr\u00f8ntareal langs Solheimsvatnet. PBE viser til at det er gjort justeringar i byggeh\u00f8gder og fordeling av busetnaden etter h\u00f8yring og offentleg ettersyn mellom anna for \u00e5 auke kvaliteten p\u00e5 uterom og solforhold i parken. Solforhold i parken i s\u00f8r (o_PA05) PBE viser til at det til offentleg ettersyn kom fleire merknader om byggeh\u00f8gder og solforhold i parken s\u00f8r-aust for Solheimsvatnet (o_PA05 i plankartet), og at f\u00f8resl\u00e5tte byggeh\u00f8gder i S17 vil skuggelegge parken om sommaren. PBE viser til at dette er unders\u00f8kt n\u00e6rare, og at omsorgsdelen til fleirbruksbygget vil skuggelegge ein mindre del av parkarealet seint p\u00e5 ettermiddagen om sommaren. Byggeh\u00f8gda her er derfor redusert fr\u00e5 kote +50 til +46 for \u00e5 minimere desse konsekvensane. Unders\u00f8kinga som er gjort viser at solforholda i parken vil bli redusert med om lag femten minutt mellom kl. 21.00-22.00 i midten av juni. PBE viser til at fleirbruksbygget er ein viktig del av den sosiale infrastrukturen og eit n\u00e6rmilj\u00f8anlegg som m\u00e5 bli vektlagt i den totale vurderinga av utbygging p\u00e5 Mindemyren. PBE vurderer at f\u00f8resl\u00e5tte byggeh\u00f8gder ikkje gir vesentlege negative konsekvensar for dei sentrale byromma, uterom og parken. Den totale gevinsten som blir tilf\u00f8rt omr\u00e5det er st\u00f8rre enn konsekvensane. Uteopphaldsareal PBE viser til at solforhold er ei generell utfordring p\u00e5 Mindemyren. PBE viser til at kvalitetskrava i KPA 2018 er oppfylt dersom barnehagen sitt sambruksareal blir inkludert. PBE viser vidare til at det i planforslaget er opna for \u00e5 for \u00e5 etablere takterrassar/takhagar som supplement til felles uteopphaldsareal p\u00e5 bakkeplan, og at det kan kompensere for manglande sol p\u00e5 bakkeplan p\u00e5 ettermiddagen. PBE vurderer at det valte plangrepet gir store samanhengande uteopphaldsareal for bustadene med god kopling mot parken ved Solheimsvatnet og at solforholda er tilfredsstillande vurdert opp mot KPA. N\u00e5r det gjeld barnehagen sitt uteopphaldsareal, viser PBE til at planforslaget sikrar 1500 m2 inngjerda uteareal, i tillegg til 800 m2 tilleggsareal i parken. Helsevernenheten og Barnehagemyndigheten i Bergen kommune stilte krav om eit samla inngjerda areal p\u00e5 eigen tomt p\u00e5 2300 m2, jf. Barnehagelova. PBE viser til at den tolkar lova slik at det m\u00e5 sikrast eit samla uteareal, men at det ikkje er krav om at heile uteopphaldsarealet er inngjerda. PBE viser vidare til at f\u00f8resl\u00e5tt uteopphaldsareal for barnehagen er i tr\u00e5d med tilr\u00e5dingane fr\u00e5 Norges milj\u00f8- og biovitenskapelige universitet (NMBU) for bysentrum/tettbygde str\u00f8k (Rapport: Uteomr\u00e5der i skoler og barnehager \u2013 Hvordan sikre kvalitet i utformingen?, NMBU 2019). Trafikk, logistikk og parkering PBE viser til at det er ein f\u00f8resetnad for at trafikksituasjonen i omr\u00e5det skal fungere at berre HC-k\u00f8yret\u00f8y og vareleveransar har lengre opphaldstid. Det blir vist til at parkering skal 6 l\u00f8ysast i fellesanlegg p\u00e5 delfelt S14, der det er p\u00e5g\u00e5ande planarbeid. Parkering kan \u00f2g l\u00f8ysast i andre anlegg p\u00e5 Mindemyren. Grunneigarane i planomr\u00e5det har meldt inn \u00f8nskje om 120 parkeringsplassar i tillegg til 20 delbilplassar. PBE viser til at det er ei stor auke fr\u00e5 h\u00f8yring og offentleg ettersyn, d\u00e5 totalt tal p\u00e5 parkeringsplassar var berekna til 90-98 plassar. PBE tilr\u00e5r ikkje ein slik auke og viser til intensjonen i omr\u00e5dereguleringa og KPA2018 om \u00e5 ikkje legge til rette for auka trafikk p\u00e5 Mindemyren. Redusert parkeringsdekning er eit m\u00e5l p\u00e5 heile Mindemyren, og det blir lagt opp til bruk av bildeling ved \u00e5 setje av plassar til det i felles parkeringsanlegg. PBE viser til at talet p\u00e5 parkeringsplassar som blei berekna til offentleg ettersyn vil bli lagt til grunn ved utarbeiding av planforslaget for delfelt S14 og bli sikra i parkeringsanlegget der. Naturmangfald PBE viser til at det langs austsida av Solheimsvatnet ikkje vil vere mogleg \u00e5 oppn\u00e5 universelt utforma gangveg ved torg o_TO2/framf\u00f8r delfelt S25 (arealplan-ID 66430000) p\u00e5 grunn av omsyn til naturmangfald. For \u00e5 unng\u00e5 for store inngrep her er det derfor f\u00f8resl\u00e5tt ein tursti som f\u00f8lgjer dagens etablerte sti. Klimgassberekning PBE viser til at det er utarbeidd klimagassberekning. Den viser mellom anna at riving av postterminalbygger ikkje er det mest klimavenlege alternativet, men at forslagsstillar har ambisjonar om BREEAM-sertifisering og \u00e5 vere del av Futurebuilt. Der er \u00f2g sikra at bygget skal oppf\u00f8rast med trekonstruksjon, gr\u00f8ne tak og h\u00f8ve for \u00e5 etablere solenergianlegg. Renovasjon Planomr\u00e5det skal kople seg p\u00e5 offentleg bossnettsystem for Mindemyren. Det blir planlagt for bossterminal p\u00e5 delfelt S13 som skal tene den nordlege delen av Mindemyren. Det er sikra n\u00f8dvendige privatrettslege avtalar for utbygging og tilkopling. Planforslaget opnar for midlertidig renovasjonsl\u00f8ysing fram til bossnettet er p\u00e5 plass slik at det er mogleg \u00e5 starte utbygging av omr\u00e5det f\u00f8r permanent renovasjonsl\u00f8ysing er etablert. Rekkef\u00f8lgjekrav PBE viser til at opparbeiding av felles infrastruktur fr\u00e5 gjeldande omr\u00e5deregulering er sikra i planf\u00f8resegnene, jf. \u00a7 9.1. PBE viser til at det er lagt inn rekkef\u00f8lgjekrav knytt til dei ulike delfelta S16 og S17 ettersom det er tre ulike grunneigarar og tre utbyggingsetappar innafor planomr\u00e5det. I delfelt S17 i nord med bustad- n\u00e6ring- og barnehagef\u00f8rem\u00e5l er det knytt rekkef\u00f8lgjekrav til at uteopphaldsareal, gangaksar og torgareal skal vere ferdig opparbeidd f\u00f8r bygga blir tatt i bruk. For n\u00e6ringsbygget skal torg og n\u00e6rliggande fortausareal vere ferdig opparbeidd f\u00f8r bygga blir tatt i bruk. I delfelt S16 skal avk\u00f8yrsle, gatetun, fortau, gangaksar, uteopphaldsareal og park vere ferdigstilt f\u00f8r fleirbruksbygget kan bli tatt i bruk. PBE viser til at planomr\u00e5det utgjer eit stort og viktig omr\u00e5de i den framtidige Mindebyen. Ved full transformasjon av Mindemyren kan det bli totalt om lag 3500 nye bustader, og mange vil nytte omr\u00e5da rundt Solheimsvatnet som rekreasjonsomr\u00e5de. Vidare blir det etablert sosial infrastruktur som blir viktig for den nye Mindebyen. PBE viser til at det derfor er viktig \u00e5 sikre trafikksikre l\u00f8ysingar f\u00f8r fleire barn og unge skal ferdast i omr\u00e5det. Konklusjon/tilr\u00e5ding til vedtak PBE tilr\u00e5r f\u00f8lgjande vedtak: 1. I medhold av plan- og bygningsloven \u00a7\u00a7 12-12, jf. 12-11, vedtas f\u00f8lgende forslag til detaljregulering: a. \u00c5rstad, Gnr. 159, Bnr. 943 m.fl., Mindemyren Nord, arealplan-ID 70520000 vist p\u00e5 plankart, sist datert 26.06.2023. b. Tilh\u00f8rende reguleringsbestemmelser, sist datert 26.06.2023. 7 Tilleggsnotat fr\u00e5 Plan- og bygningsetaten datert 19.08.2024: I brev datert 01.07.2024 bad Byr\u00e5dsavdeling for byutvikling om eit tilleggsnotat til saka, fordi det var behov for fleire opplysningar/vurderingar f\u00f8r saka kunne bli fremja for politisk behandling. Det gjaldt vurderingar knytta til l\u00f8ysinga for parkering, knytt til naturmangfald, jf. naturmangfaldlova \u00a7 7 og knytt til sp\u00f8rsm\u00e5l om overgangsfelt mot delfelt S14. I tilleggsnotat datert 19.08.2024 har Plan- og bygningsetaten (PBE) gitt f\u00f8lgjande tilleggsvurderingar: Parkering PBE viser til at planforslaget si l\u00f8ysing med fellesanlegg i delfelt S14 er i tr\u00e5d med f\u00f8resegner i gjeldande omr\u00e5deregulering der det g\u00e5r fram at parkeringsplassar skal etablerast i parkeringskjellarar under terreng og samlast i f\u00e5 og robuste anlegg. PBE viser til at f\u00f8rem\u00e5let med det er \u00e5 utvikle eit enkelt og oversiktleg k\u00f8yrem\u00f8nster og parkeringssystem i omr\u00e5det. PBE viser til at Mindemyren har sentral lokalisering og s\u00e6rskilt godt kolletiv- og sykkeltilbod. Forholda ligg derfor sv\u00e6rt godt til rette for \u00e5 velje andre reisemidlar enn personbil. I tillegg blir det vurdert som n\u00f8dvendig \u00e5 sikre ein parkeringsdekning i nedre sjikt av parkeringsspennet i KPA 2018 av omsyn til bystrukturen p\u00e5 Mindemyren med bustader, sosial infrastruktur og n\u00e6ring som ligg tett p\u00e5 kvarandre i felles gatestruktur. For delfelt S16 og S17 har PBE tilr\u00e5dd 98 parkeringsplassar som blir l\u00f8yst i felles anlegg p\u00e5 delfelt S14. Til sluttbehandling av detaljreguleringa blei parkeringsdekninga vurdert p\u00e5 nytt som f\u00f8lgje av at grunneigarane \u00f8nska h\u00f8gare parkeringsdekning p\u00e5 120 plassar i tillegg til 20 bildeleplassar. PBE viser til at grunneigar sitt \u00f8nske er ei vesentleg auke fr\u00e5 h\u00f8yring og offentleg ettersyn, d\u00e5 totalt tal p\u00e5 parkeringsplassar var 90-98 plassar. PBE viser til at ettersom parkering skal l\u00f8ysast innafor delfelt S14, vil endeleg parkeringsdekning bli avklart som del av dette planarbeidet. Planforslaget for S14 har vore p\u00e5 h\u00f8yring og offentleg ettersyn, men det ligg f\u00f8re motsegn fr\u00e5 Statens vegvesen knytt til parkeringsdekning. Som f\u00f8lgje av det har PBE og forslagsstillar hatt jamleg dialog for \u00e5 arbeide fram eit justert forslag til parkeringsdekning. Her er parkeringsdekninga for n\u00e6ringsf\u00f8rem\u00e5l justert opp fr\u00e5 1 til 2 plassar per 1000 m2. Dette forslaget skal danne grunnlag for dialog med Statens vegvesen med m\u00e5l om at motsegna kan trekkast. Det er avtalt dialogm\u00f8te med Statens vegvesen i september 2024. PBE viser \u00f2g til at det har vore dialog med forslagsstillar for delfelt S17 om bruk av eksisterande bygningsmasse p\u00e5 S14 til parkering i midlertidig fase fram til parkeringsanlegg p\u00e5 S14 er etablert. Det er to moglege innk\u00f8yringar fr\u00e5 Kanalveien til eksisterande bygg som PBE vurderer kan nyttast, sj\u00e5 figur 8. PBE er positiv til ei slik midlertidig l\u00f8ysing. 8 Figur 8: Dagens situasjon og mogleg innk\u00f8yring p\u00e5 delfelt S14. Naturmangfald PBE har vurdert planforslaget opp mot prinsippa i naturmangfaldlova, jf. \u00a7 7, jf. \u00a7\u00a7 8 til 12. PBE viser til at det er utarbeidd naturmangfaldrapport. Det blir vist til at Solheimsvannet har regional verdi for naturmangfaldet, sj\u00f8lv om omr\u00e5det har vore sterkt prega av utfyllingar og utbygging. Omr\u00e5det inneheld viktige kvalitetar for fuglar og regionalt sjeldne undervassplantar. Vatnet og omr\u00e5det i nord er eit viktig raste- og hekkeomr\u00e5de for fuglar. Det er registrert fleire raudlista fugleartar som brukar vatnet, til d\u00f8mes soth\u00f8ne, hettem\u00e5ke og bergand. I nord er det kartlagt kalkrik helofyttsump som er ein s\u00e5rbar naturtype p\u00e5 norsk raudliste for naturtypar. Det er tilr\u00e5dd at det samanhengande omr\u00e5det i nord med helofyttsump og undervassbasseng held fram utan inngrep d\u00e5 dei st\u00f8rste verdiane finst her. I s\u00f8r er verdiane mindre. PBE vurderer at prinsippa i naturmangfaldlova \u00a7\u00a7 8 til 12 er tilstrekkeleg f\u00f8lgt i planarbeidet. Det blir mellom anna vist at kunnskapsgrunnlaget er tilstrekkeleg, at planforslaget vil kunne bidra positivt til det lokale \u00f8kosystemet, at det er gjort n\u00f8dvendige justeringar av plangrep og at avb\u00f8tande tiltak er sikra. Overgangsfelt PBE viser til at Kanalveien med bybanelinja ligg som ei barriere mellom planomr\u00e5det og naboplanen p\u00e5 delfelt S14, der det skal byggast om lag 435 nye bustader. Det er i dag om lag 350 meter mellom dei etablerte overgangsfelta i gata. Dersom det ikkje blir etablert nye overgangsfelt vurderer PBE at trafikktryggleiken, s\u00e6rleg for barn, ikkje vil bli god nok, og at det er avgjerande \u00e5 f\u00e5 etablert to nye overgangsfelt. PBE tilr\u00e5r derfor \u00e5 etablere to nye kryssingspunkt mellom skulen p\u00e5 S16 og delfelt S14, sj\u00e5 figur 9. 9 Figur 9: PBE sitt forslag til nye kryssingspunkt mellom delfelt S16 og S14, vist p\u00e5 utklipp av illustrasjonsplan. PBE viser til at etablering av nye kryssingsfelt krev RAMS-analyse og s\u00f8knadar til Statens vegvesen og Jernbaneverket. PBE tilr\u00e5r at det b\u00f8r stillast eit rekkef\u00f8lgjekrav knytt til opparbeiding av overgangsfelt, og at det b\u00f8r sikrast i planforslaget for S16/S17: \u00abF\u00f8r skolen kan tas i bruk skal det etableres nytt/nye overgangfelt i Kanalveien i henhold til l\u00f8sning regulert i naboplan for delfelt S14 PLANID: 66350000\u00bb \u00d8konomiske konsekvensar: Saka har ingen direkte \u00f8konomiske konsekvensar for Bergen kommune. Byr\u00e5det si vurdering og tilr\u00e5ding/konklusjon: Byr\u00e5det vil f\u00e5 fart p\u00e5 utviklinga av Bergen, og Mindemyren er eit sv\u00e6rt viktig transformasjonsomr\u00e5de som ved full transformasjon vil gi mange nye bustader sentralt i Bergen. Bybanelinje 2 g\u00e5r gjennom Mindemyren, og linje 1 er i gangavstand. Vidare er det bygd ut gang- og sykkelveg og kanal som gir gode kvalitetar til omr\u00e5det. Mykje ligg derfor til rette for ein utvikling av ein attraktiv bydel der mange kan velje \u00e5 reise kollektiv, sykle eller g\u00e5. Det vil bidra til oppn\u00e5ing av mange nasjonale, regionale og lokale m\u00e5l om berekraftig byutvikling med mellom anna reduksjon av personbiltrafikken. Utviklinga av Mindebyen skal skje over lang tid, og det har hittil vore fleire vanskelege problemstillingar som har tatt tid \u00e5 l\u00f8yse. Byr\u00e5det meiner det er viktig \u00e5 sikre god framdrift i den vidare utviklinga, og ser det som sv\u00e6rt positivt at det no blir lagt fram forslag til ein detaljregulering med viktige felles funksjonar som vil vere heilt n\u00f8dvendig for utvikling av dei andre delfelta p\u00e5 Mindemyren. Planforslaget legg til rette for viktig sosial infrastruktur med fleirbruksbygg/skule og barnehage. I tillegg s\u00e5 vil parkomr\u00e5det rundt Solheimsvannet bli ein viktig kvalitet for n\u00e6rmilj\u00f8et i den framtidige Mindebyen. Dette er viktig \u00e5 f\u00e5 p\u00e5 plass tidleg i transformasjonsprosessen og det store talet bustader som etter kvart vil byggast ut i omr\u00e5det. Planforslaget legg \u00f2g til rette for mange nye bustader n\u00e6rt gode kollektivforbindelsar og med eit godt lokalt tenestetilbod. Byr\u00e5det sluttar seg i all hovudsak til PBE sine vurderingar, men vil kommentere nokre punkt. 10 Parkering I gjeldande omr\u00e5deregulering for Mindemyren er det krav om felles parkeringsanlegg under bakken. Planforslaget legg opp til at parkering skal l\u00f8ysast i felles parkeringsanlegg under bakken p\u00e5 delfelt S14. Det vil seie at dette planforslaget for S16 og S17 blir vedtatt utan parkeringsplassar innafor eige planomr\u00e5de. Byr\u00e5det ser at det kan vere hensiktsmessig \u00e5 samle parkering i nokre f\u00e5, robuste fellesanlegg framfor at kvart delfelt skal s\u00f8rgje for parkering innafor eige omr\u00e5de. Det vil gi eit enkelt og oversiktleg k\u00f8yrem\u00f8nster og parkeringssystem i omr\u00e5det. Byr\u00e5det er likevel opptatt av at det m\u00e5 setjast av eit avgrensa areal til noko tenestebilparkering i detaljreguleringsplanane, og skulle prim\u00e6rt ha sett at det var gjort \u00f2g i denne planen. Det ligg f\u00f8re motsegn fr\u00e5 Statens vegvesen knytt til parkeringsdekning til planarbeidet for S14, men PBE jobbar aktivt for \u00e5 l\u00f8yse denne og har blitt einig med forslagsstillar om ei ny l\u00f8ysing som skal presenterast for Statens vegvesen i september 2024. Som PBE viser til er det \u00f2g h\u00f8ve for parkering for Mindemyren nord/S16 og S17 i eksisterande bygningsmasse i S14 i midlertidig fase fram til S14 er bygd ut. Byr\u00e5det vurderer at denne l\u00f8ysinga m\u00e5 aksepterast. Mindemyren er eit stort transformasjonsomr\u00e5de som skal utviklast over lang tid, og dette er den andre detaljreguleringa som blir vedtatt etter reguleringsplanen for Meieritomta (S8/S10) lenger s\u00f8r. Det er derfor naturleg at ikkje alle funksjonar kan vere l\u00f8yst s\u00e5 tidleg i transformasjonsprosessen, og at nokre funksjonar for permanent situasjon m\u00e5 vente p\u00e5 andre detaljreguleringar. Grunneigar for n\u00e6ringsbygget i planforslaget (Kuben n\u00e6ringsbygg p\u00e5 S16) har i dialog med Byr\u00e5d for byutvikling gitt uttrykk for eit behov for parkeringsplassar innafor planomr\u00e5det, og har f\u00f8resl\u00e5tt parkering i kjellar under n\u00e6ringsbygget. Byr\u00e5det vurderer det ikkje som aktuelt \u00e5 endre planforslaget for \u00e5 legge til rette for parkering innafor planomr\u00e5det no. Ei slik endring av planforslaget vil krevje ny vurdering av vegl\u00f8ysingar og ha konsekvensar for belastinga p\u00e5 trafikksystemet som krev ny h\u00f8yring, og det er stor risiko for motsegn fr\u00e5 h\u00f8yringsinstansar. Det vil forseinke planen og resten av transformasjonen ytterlegare. Dette er ein n\u00f8kkelplan med funksjonar som transformasjonen og dei andre p\u00e5g\u00e5ande reguleringsplanane er avhengig av. Byr\u00e5det er opptatt av \u00e5 f\u00e5 fart p\u00e5 utviklinga av Mindemyren og viser \u00f2g til at det er h\u00f8ve til parkering i delfelt S14 b\u00e5de i midlertidig og permanent situasjon. Det er inng\u00e5tt intensjonsavtale om parkering p\u00e5 delfelt S14 for delfelt S16. Byr\u00e5det er likevel positiv til at tiltakshavar for Kuben n\u00e6ringsbygg p\u00e5 S16 f\u00f8resl\u00e5r endring av reguleringsplan for sitt omr\u00e5de p\u00e5 eit seinare tidspunkt for \u00e5 f\u00e5 inn ein utsleppsfri tenesteparkering i kjellar i eige bygg. Renovasjon Planomr\u00e5det skal kople seg p\u00e5 offentleg bossnettsystem for Mindemyren, og det blir planlagt for bossterminal p\u00e5 delfelt S13 som skal tene planomr\u00e5det. Det er sikra n\u00f8dvendige privatrettslege avtalar for utbygging og tilkopling gjennom ein avtale som etter planen skal bli behandla i bystyret 02.10.2024. Planforslaget opnar for midlertidig renovasjonsl\u00f8ysing fram til bossnettet er p\u00e5 plass slik at det er mogleg \u00e5 starte utbygging av omr\u00e5det f\u00f8r permanent renovasjonsl\u00f8ysing er etablert. Byr\u00e5det tilr\u00e5r ikkje \u00e5 opne for midlertidig renovasjonsl\u00f8ysing, d\u00e5 det vil gi risiko for at tilkopling til bossnettet ikkje blir gjennomf\u00f8rt. Store delar av bossnettet er allereie utbygd i samband med bybaneutbygginga og etableringa av elvepark og gang- og sykkelveg, og det er sv\u00e6rt viktig for byr\u00e5det \u00e5 sikre ei permanent l\u00f8ysing med tilkopling til dette. Det har blitt jobba mykje med \u00e5 lande avtale om utbygging og tilkopling til bossnettet i eit samarbeid mellom grunneigarane, kommunen og BIR. Denne avtalen legg opp til at fellesdelen av bossnettet skal vere ferdig innan 30.06.2026. Tilkopling til bossnettet skal derfor kunne l\u00f8ysast samtidig som gjennomf\u00f8ring av planforslaget elles. Dersom gjennomf\u00f8ring av 11 planforslaget skjer f\u00f8r ferdigstilling av fellesdelen av bossnettanlegget, vurderer byr\u00e5det det som ei betre l\u00f8ysing at tiltakshavar s\u00f8kjer om midlertidig dispensasjon fr\u00e5 rekkef\u00f8lgjekravet om tilkopling til bossnettanlegget i ein tidsavgrensa periode, etter f\u00f8ringane i nemnde avtale. P\u00e5 den m\u00e5ten vil tilkopling til bossnettanlegget som permanent l\u00f8ysing bli betre sikra. Byr\u00e5det tilr\u00e5r derfor \u00e5 fjerne dei to siste setningane i planf\u00f8resegn \u00a7 9.2.3 (jf. innstilling til vedtak punkt 1 b) i): \u00abI p\u00e5vente av et felles bossnett m\u00e5 alternativt midlertidig renovasjonsl\u00f8sning v\u00e6re godkjent og satt i drift. Midlertidig l\u00f8sning tillates ikke p\u00e5 offentlige arealer\u00bb Fotgjengarovergang til delfelt S14 Byr\u00e5det er einig med PBE i at det er behov for \u00e5 sikre trygge overgangar mellom planomr\u00e5det og delfelt S14, ettersom det vil bli bygd ut eit stor tal bustader p\u00e5 S14 og andre delfelt, og mange vil krysse vegen for \u00e5 kome til fleirbruksbygget/skulen og parken rundt Solheimsvannet. Byr\u00e5det stiller likevel sp\u00f8rsm\u00e5l ved om det er n\u00f8dvendig \u00e5 regulere overgangsfelt i reguleringsplan for \u00e5 sikre dette, slik PBE tilr\u00e5r. Det er mogleg \u00e5 stille rekkef\u00f8lgjekrav som gjeld areal utanfor planomr\u00e5det, jf. plan- og bygningslova \u00a7 12-7, og byr\u00e5det meiner det er tilstrekkeleg \u00e5 stille rekkef\u00f8lgjekrav i reguleringsplanen for Mindemyren nord om \u00e5 sikre opparbeiding av kryssingspunkt. Byr\u00e5det tilr\u00e5r derfor \u00e5 stille f\u00f8lgjande rekkef\u00f8lgjekrav i ny f\u00f8resegn \u00a7 9.2.7.9 (jf. innstilling til vedtak punkt 1 b) ii): \u00abF\u00f8r skolen kan tas i bruk skal nytt/nye overgangfelt i Kanalveien v\u00e6re etablert\u00bb Arkitektur og utforming Byr\u00e5det \u00f8nskjer \u00e5 skape ein vakker by, der det blir lagt vekt p\u00e5 kulturhistorisk og stadstilpassa arkitektur som tar vare p\u00e5 Bergen sitt s\u00e6rpreg. I forslaget til planf\u00f8resegner er det sikra at alle tiltak skal ha gode kvalitetar og harmonere med omgivnadene. Det skal vere h\u00f8g kvalitet i formgiving og materialbruk jf. \u00a7 2.1.1. Det er \u00f2g utarbeidd formingsrettleiar som er gitt juridisk verknad gjennom f\u00f8resegnene og som skal leggast til grunn for byggesaksbehandling. Byr\u00e5det vurderer at forslaget til f\u00f8resegner vil bidra til at ny busetnad f\u00e5r h\u00f8g kvalitet og at den er tilpassa omgivnadene. Konklusjon Med bakgrunn i det som er nemnd over og dei endringane i reguleringsplanf\u00f8resegnene som er f\u00f8resl\u00e5tt tilr\u00e5r byr\u00e5det \u00e5 vedta planforslaget. Grunngjeving for \u00e5 legge saka fram for bystyret: Etter plan- og bygningslova \u00a7 3-3, andre ledd, ligg det til bystyret sj\u00f8lv \u00e5 vedta reguleringsplan, jf. \u00a7 12-12. Utval for milj\u00f8 og byutvikling skal gi innstilling i saka. Byr\u00e5det innstiller til bystyret \u00e5 fatte f\u00f8lgjande vedtak: 1. Med heimel i plan- og bygningslova \u00a7\u00a7 12-12, jf. 12-11, blir f\u00f8lgjande forslag til detaljregulering vedtatt: a) \u00c5rstad, Gnr. 159, Bnr. 943 m.fl., Mindemyren Nord, arealplan-ID 70520000 vist p\u00e5 plankart, sist datert 26.06.2023. b) Tilh\u00f8yrande reguleringsf\u00f8resegner, sist datert 26.06.2023, med f\u00f8lgjande endringar: i. Dei siste to setningane i f\u00f8resegn \u00a7 9.2.3 blir fjerna: I p\u00e5vente av et felles bossnett m\u00e5 alternativt midlertidig renovasjonsl\u00f8sning v\u00e6re godkjent og satt i drift. Midlertidig l\u00f8sning tillates ikke p\u00e5 offentlige arealer. ii. Ny f\u00f8resegn \u00a7 9.2.7.9: F\u00f8r skolen kan tas i bruk skal nytt/nye overgangfelt i Kanalveien v\u00e6re etablert. 12 2. Reguleringsf\u00f8resegnene blir oppdatert f\u00f8r vedtak. Dato: 15. oktober 2024 Christine B. Meyer Christine Kahrs Byr\u00e5dsleiar Byr\u00e5d for byutvikling Dokumentet er godkjent elektronisk. Vedlegg: Fagnotat datert , med f\u00f8lgjande vedlegg: 1. Plankart, datert 26.06.2023 2. Reguleringsbestemmelser, datert 26.06.2023 3. Planbeskrivelse, datert 26.06.2023 4. Merknadsskjema oppstart, datert 27.05.2022 5. Merknadsskjema offentlig ettersyn, datert 26.06.2023 6. Illustrasjonsplan, datert 26.06.2023 7. Illustrasjonsvedlegg, datert 26.06.2023 8. Formingsveileder, datert 26.06.2023 9. Barnehagenotat, Bybarnehage Mindemyren, Detaljregulering, datert mai 2022 10. Stedsanalyse, datert 19.05.2022 11. Medvirkningsnotat, Medvirkning Mindemyren nord, datert 27.05.2022 (Inkl. vedlegg 1- 5) 12. St\u00f8yutredning, datert 25.05.2022 13. ROS-analyse, datert 13.01.2022 14. Naturmangfoldrapport, datert desember 2021 15. Trafikkanalyse, datert 26.06.2023 16. Tekniske vegtegninger, datert 26.06.2023 17. Midlertidig parkering \u2013 notat, datert 26.06.2023 18. VA-rammeplan, datert 16.05.2023 19. Uttalelsene til VA-rammeplan, Bergen Vann, datert 08.06.2023 20. Geoteknisk vurdering av Kanalveien 52B, datert 05.11.2021 21. Vurdering av Postterminalens gjenbrukspotensiale, datert 13.05.2022 22. Mindemyren flerbruksbygg \u2013 prosess og valg av konsept, datert 19.05.2022 23. Milj\u00f8teknisk grunnunders\u00f8kelse Mindemyren, datert 18.03.2022 24. Kulturminnedokumentasjon - Postterminal, datert 20.05.2022, 25. Kulturminnedokumentasjon \u00c5rstad, gnr.159 bnr. 959 m.fl. Mindemyren S17 datert 31.05.2023 26. Klimagassberegning S16, datert 12.05.2023 27. Klimagassberegning S17, datert 30.05.2023 28. Krav til uteoppholdsarealer i Mindebyen, Bergen kommune, datert 27.05.2021 29. Fagnotat - Parkering i Mindebyen, Bergen kommune, datert 03.11.2021 30. Risikovurdering av Gnr. 159, bnr. 126 Mindemyren, datert 26.06.2005 31. Nettstasjoner \u2013 m\u00f8tereferat og lastberegning, datert 08.02.2022 32. Medvirkning_sp\u00f8rreunders\u00f8kelse, datert 01.04.2021 33. Medvirkning_ skriftlig og muntlig innspill, datert 10.05.2021 34. Medvirkning_ rapport, datert 10.05.2021 35. Medvirkning_protokoll, datert 10.05.2021 36. VA_vedlegg 1, datert 16.05.2023 37. VA_vedlegg 2, datert 16.05.2023 38. VA_vedlegg 3, datert 16.05.2023 13 39. VA_vedlegg 4, datert 31.03.2022 40. VA_vedlegg 5, datert 31.03.2022 41. VA_vedlegg 6, datert 31.03.2022 Brev fr\u00e5 byr\u00e5dsavdeling for byutvikling datert 01.07.2024 Tilleggsnotat fr\u00e5 Plan- og bygningsetaten datert 19.08.2024 14 "
}