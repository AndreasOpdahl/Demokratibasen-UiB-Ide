{
  "dokument_id": "f67c2990-6326-5d96-b301-4619be87e777",
  "doc_type": "case_presentation",
  "kommune": 4601,
  "tittel": "S\u00f8knader om leie av Festplassen sommeren 2024",
  "url": "https://bergen.kommune.no/politikere-utvalg/api/fil/bk360/10016561/Framstilling-Soknader-om-leie-av-Festplassen-sommeren-2024",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/40179-2 S\u00f8knader om leie av Festplassen sommeren 2024 Hva saken gjelder: Saken gjelder to s\u00f8knader for leie av Festplassen sommeren 2024. Bymilj\u00f8etaten har mottatt s\u00f8knad fra: - Beck Live AS, datert 4. juni 2023 (vedlegg 1), om \u00e5 f\u00e5 benytte Festplassen til fotballfestival i ca. 5 uker, i perioden 11. juni til 16. juli 2024. Dette omfatter ogs\u00e5 tid for rigging- og demontering. - Bergen Julemarked AS, datert 24. november 2023 (vedlegg 4 og 5), om \u00e5 f\u00e5 leie Festplassen til sommermarked i ca. 6 uker, i perioden 26. juni -5. august 2024, inkl. opp- og nedrigging. Arrangementenes karakter, st\u00f8rrelse i tid og plassering gj\u00f8r etter etatens vurdering saken prinsipiell. Bymilj\u00f8etaten mener at saken ligger utenfor etatens gjeldende fagfullmakter \u00e5 avgj\u00f8re, og at den dermed m\u00e5 l\u00f8ftes til politisk niv\u00e5 for avgj\u00f8relse. S\u00f8knaden fra Beck Live AS. I s\u00f8knaden fremkommer det at arrang\u00f8ren har som m\u00e5l med \u00e5 arrangere en fotballfestival for fotballglade bergensere, \u00e5 v\u00e6re en samlende m\u00f8te- og aktivitetsplass for store og sm\u00e5. Det s\u00f8kes om \u00e5 benytte Festplassen til gratis visning av fotball EM p\u00e5 storskjerm, matservering og alkoholservering. Det s\u00f8kes ogs\u00e5 om \u00e5 leie Bergen kommunes mobile scene til bruk for aktiviteter for barn- og barnefamilier gjennom arrangementsperioden, n\u00e5r ikke fotball EM har sending. Kombinasjonen med mat, fotball og andre aktiviteter skal gj\u00f8re Festplassen attraktiv for b\u00e5de innbyggere og tilreisende/turister. Arrangementet skal v\u00e6re en gr\u00f8nn festival, med s\u00f8kelys p\u00e5 klimatiltak i fem hovedomr\u00e5der: energi, transport, innkj\u00f8p, mat/servering og avfall. Det s\u00f8kes om \u00e5 rigge opp et telt p\u00e5 40m x 40m, hvor det er beregnet en kapasitet p\u00e5 2000 sitteplasser. Arrangementet er \u00e5pent og gratis for allmennheten. Under sending av fotballkampene vil deler av bordene kunne bookes gratis p\u00e5 forh\u00e5nd via Ticketmaster, resterende bord vil v\u00e6re tilgjengelig for drop-in. Det vil v\u00e6re behov for et mindre produksjonsomr\u00e5de i tilknytning til teltet som skal benyttes til lager, personalomr\u00e5de, kj\u00f8lelager o.l. I tillegg er det behov for et omr\u00e5de for 20-25 festivaltoaletter. Omr\u00e5det vil ha d\u00f8gnbemannede vektere i hele leieperioden. Det er planlagt \u00e5 inng\u00e5 et samarbeid med en profesjonell aktivitetsakt\u00f8r, for \u00e5 tilrettelegge aktiviteter for barn- og barnefamilier gjennom arrangementsperioden, eksempelvis Kjempeg\u00f8y AS. Servering av mat fra Foodtrucks vil foreg\u00e5 i hele \u00e5pningstiden. 1 I tr\u00e5d med forvaltningspraksis n\u00e5r s\u00f8knader blir mottatt, har etaten formidlet at arealet er reservert i p\u00e5vente av en mer detaljert s\u00f8knad. Ny oppdatert s\u00f8knad og kartskisse ble mottatt 27. november 2023 (vedlegg 2 og 3). Arrangementet vil dekke deler av Festplassen, men sammenlignet med andre store arrangementer, vil mye av det offentlige byrommet fremdeles v\u00e6re tilgjengelig for vanlig bruk. Fremkommeligheten for alle myke trafikanter er godt ivaretatt rundt hele arealet, og arrangementet hindrer ikke tilkomst til vannet. S\u00f8knaden fra Bergen Julemarked AS. Arrangementets form\u00e5l er \u00e5 bidra til \u00e5 gj\u00f8re Bergen til en enda mer attraktiv og levende sommerby, b\u00e5de for byens innbyggere og bes\u00f8kende gjester. Opplevelsene arrangementet byr p\u00e5 grupperes i fire kategorier: \u2022 Gratis kulturprogram for barn og unge \u2022 Attraksjoner tilsvarende som p\u00e5 Bergen Julemarked (Pariserhjul, slenggunga, elefantkarusell og tekopper) \u2022 Marked med varierende innhold \u2022 Uteservering og fotball EM Det fremheves at Bergen Julemarked AS er et heleid datterselskap av Bergen Sentrum AS, og at form\u00e5let med selskapet anses \u00e5 v\u00e6re ideelt siden det ikke har til hensikt \u00e5 skaffe aksjeeier \u00f8konomisk utbytte. Planskissen for arrangementet viser at hele Festplassen tas i bruk. Det vil ikke v\u00e6re enkelt fremkommelig rundt arrangementsomr\u00e5det, tilgangen til vannet stenges, og byrommet vil ikke kunne brukes til annen hverdagsaktivitet. I dialog med s\u00f8ker ble det informert om at etaten allerede hadde f\u00e5tt en s\u00f8knad om \u00e5 benytte Festplassen i deler av det samme tidsrommet. Det ble ogs\u00e5 informert om at det m\u00e5tte betales ordin\u00e6r leie, minimum kr. 16 920,- per dag (prisen for marked) eller kr. 26 440,- per dag (prisen for kommersielt arrangement). Etatens vurdering er at dette er et kommersielt arrangement etter definisjonen i Regelverk for bruk av kommunale parker, friomr\u00e5der, byfjell og byrom til arrangementer m.m. Tilbakemeldingen fra s\u00f8ker var at de ikke hadde \u00f8konomi til \u00e5 betale ordin\u00e6r leiepris, selv om de skulle f\u00e5 det priset som marked. En tilpasning av s\u00f8knaden for \u00e5 tilfredsstille ulike krav om hvordan Festplassen skulle benyttes ble da vurdert som lite hensiktsmessig. I ettertid av disse samtalene er det kommet et muntlig forslag fra Bergen Julemarked AS om \u00e5 lage til en forn\u00f8yelsespark med tivoliattraksjoner i samme tidsrom. En av attraksjonene som ble nevnt var bl.a. et pariserhjul p\u00e5 45 meter. Dersom det ble gitt tillatelse til et slikt konsept kunne s\u00f8ker betale ordin\u00e6r leiepris. Bymilj\u00f8etaten har ikke mottatt en formell s\u00f8knad om forn\u00f8yelsespark p\u00e5 n\u00e5v\u00e6rende tidspunkt. Fagetatens vurdering og anbefaling: Begge s\u00f8knadene omfatter en relativ lang periode, i et av byens peneste og mest attraktive byrom. Perioden mai-juli er det tidsrommet den gr\u00f8nne akse, med Byparken, Festplassen og arealene ved Lille Lungeg\u00e5rdsvann fremst\u00e5r p\u00e5 sitt vakreste. Omr\u00e5det er viktig b\u00e5de for bergensernes identitet, og noe mange av Bergens tilreisende \u00f8nsker \u00e5 se. S\u00f8knad fra Bergen Julemarked AS Bymilj\u00f8etatens vurdering er at det er det som faktisk er oms\u00f8kt som m\u00e5 tas stilling til, for \u00e5 sikre likebehandling av s\u00f8knadene. I tillegg er det et viktig prinsipp for forutsigbarheten ved utleie av offentlige rom, at prislistene i stor grad f\u00f8lges. Hvis omfattende rabatter p\u00e5 leiepris innvilges for enkeltakt\u00f8rer, er det potensielt mange andre akt\u00f8rer som ogs\u00e5 kunne s\u00f8kt om bruk av byrommet, men som har vurdert det som for dyrt basert p\u00e5 bystyrets prisvedtak. 2 Bergen Julemarked AS har etter eget utsagn ikke mulighet til \u00e5 betale leiekostnaden for det arrangementet de formelt har sendt s\u00f8knad om. Basert p\u00e5 det ovenfor, samt at det foreligger en s\u00f8knad hvor s\u00f8ker har tatt utgangspunkt i at vedtatt prisliste er f\u00f8rende for bruken av byrommet, kan ikke Bymilj\u00f8etaten se at det foreligger gode grunner for \u00e5 vurdere en rabattert l\u00f8sning for Bergen Julemarked AS. S\u00f8knad fra Beck Live AS Beck var tidlig ute med sin s\u00f8knad og det har v\u00e6rt en god dialog gjennom h\u00f8sten. S\u00f8ker har ogs\u00e5 tilpasset arrangementet etter innspill fra etaten, blant annet ved \u00e5 komprimere arrangementsomr\u00e5det for \u00e5 sikre at andre enn arrangementsdeltakerne ogs\u00e5 kan bruke byrommet i sommer. Etter at det ogs\u00e5 kom en s\u00f8knad fra Bergen Julemarked ble det behov for avklaringer rundt denne s\u00f8knaden ogs\u00e5, noe som har medf\u00f8rt at saksbehandlingen har dratt ut i tid. Dette er en ulempe for s\u00f8ker som trenger en avklaring for \u00e5 f\u00e5 planlagt og gjennomf\u00f8rt et godt arrangement. S\u00f8ker har lagt til rette for et arrangement som ivaretar tilkomsten til vannet og fremkommeligheten over Festplassen. Teltet og de andre installasjonene sentreres midt p\u00e5 Festplassen, slik at det blir god tilkomst til resten av Festplassen fra alle sider. Tilkomst for n\u00f8detater er dermed ogs\u00e5 ivaretatt p\u00e5 en god m\u00e5te. Etaten er av den oppfatning at arrangementet har liten negativ konsekvens for byens brukere som ikke \u00f8nsker \u00e5 benytte dette tilbudet. Fotball og servering treffer ikke alle, men det skal ogs\u00e5 tilbys et kulturtilbud for barn og barnefamilier. Arrangementet er \u00e5pent i 31 dager og i 9 av disse er det ikke kamper under fotball-EM. Dette gir arrang\u00f8r et relativt stort handlingsrom til \u00e5 skape kulturelle aktiviteter som ikke omhandler fotball. Etter etatens syn er aktiviteter for barn og barnefamilier med p\u00e5 \u00e5 gj\u00f8re tilbudet bedre, og m\u00e5lgruppen st\u00f8rre. Arrangementet skal v\u00e6re en gr\u00f8nn festival, og det er fokus p\u00e5 klimatiltak. Dette vurderes ogs\u00e5 som positivt fra etatens side, og i tr\u00e5d med overordnede f\u00f8ringer til milj\u00f8krav for arrangementer. Et arrangement med s\u00e5 lang varighet vil g\u00e5 p\u00e5 bekostning av andre som \u00f8nsker \u00e5 bruke Festplassen. Historisk sett er det begrenset med s\u00f8kere i dette tidsrommet, og s\u00e5 langt det er mulig vil eventuelt andre s\u00f8kere f\u00e5 tilbud om andre byrom. Per i dag er det to andre s\u00f8kere som har s\u00f8kt om \u00e5 f\u00e5 leie Festplassen i dette tidsrommet, og som Bymilj\u00f8etaten da vil fors\u00f8ke \u00e5 plassere i andre egnede byrom. Etter en totalvurdering er Bymilj\u00f8etaten positive til \u00e5 leie ut Festplassen til Beck Live AS i tidsrommet 11. juni \u2013 16. juli for \u00e5 arrangere fotballfestival. Etaten mener at et slikt arrangement er med \u00e5 skape en mer attraktiv og levende by, og det vil ogs\u00e5 gi oss erfaringer rundt denne type arrangementer i det offentlige rom. \u00d8konomiske konsekvenser: Beck Live AS betaler ordin\u00e6r leie, kr. 26 440,- per dag (prisen for kommersielt arrangement) i hele leieperioden. Bergen Julemarked AS har tidligere f\u00e5tt leiefritak i perioden 2017 \u2013 2021 for bruk av byrommene til julemarked. For julemarkedene i 2022 og 2023 besluttet byr\u00e5det at det m\u00e5tte betales minimumsleie, kr. 8.000 per dag, totalt kr. 328.000, jf, byr\u00e5dssak 1305/22 og sak 1096/23. Tilbakemeldingen fra Bergen Julemarked AS er at de ikke har \u00f8konomi til \u00e5 betale ordin\u00e6r leiepris, selv om de skulle f\u00e5 det priset som marked. Konsekvensen blir dermed reduserte leieinntekter. 3 Byr\u00e5dens vurdering og anbefaling/konklusjon: Byr\u00e5den viser til Bymilj\u00f8etatens fagnotat datert 1. mars, og slutter seg til de vurderinger og konklusjon som fremkommer der. Beck Live AS har levert en solid s\u00f8knad og var f\u00f8rst ute med \u00e5 s\u00f8ke om leie av plassen. Arrangementsomr\u00e5det er avgrenset til senter av Festplassen, slik at det ikke er til hinder for forbipasserende og det ivaretar tilkomst til Lille Lungeg\u00e5rdsvann og for n\u00f8detatene. Byr\u00e5den slutter seg derfor til Bymilj\u00f8etatens anbefaling om at Beck Live f\u00e5r leie Festplassen i det aktuelle tidsrommet, innenfor det angitte arealet og til de vilk\u00e5r Bymilj\u00f8etaten stiller i egen avtale. Det inneb\u00e6rer at Bergen Julemarked ikke f\u00e5r leie Festplassen i det samme tidsrommet. Byr\u00e5den overlater til Bymilj\u00f8etaten \u00e5 vurdere utleie i et annet tidsrom. Vedtakskompetanse: Byr\u00e5dets fullmakter \u00a7 2.4 vedtatt av bystyret 16.12.2020 i sak 378/20: Byr\u00e5det har ansvar og myndighet til \u00e5 forest\u00e5 den l\u00f8pende drift av kommunens virksomhet. Byr\u00e5d for byutvikling innstiller til byr\u00e5det \u00e5 fatte f\u00f8lgende vedtak: 1. Det gis tillatelse til fotballfestival p\u00e5 Festplassen, arrangert av Beck Live AS, innenfor det angitte areal og de vilk\u00e5r etaten stiller i egen avtale, i perioden 11. juni til 16. juli 2024. 2. Bergen Julemarked AS f\u00e5r avslag p\u00e5 sin s\u00f8knad om \u00e5 leie Festplassen i samme tidsrom. 3. Det skal betales full leie for dager som g\u00e5r med til arrangementet, inkl. opp- og nedrigg. Dato: 2. april 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: 1. Fagnotat, datert 1.mars 2024. 2. S\u00f8knad fra Beck Live AS datert 04.06.2023 3. E-post fra Beck Live AS datert 24.11.2023 4. Kartskisse fra Beck Live AS Vedlegg 5. S\u00f8knad fra Bergen Julemarked AS datert 24.11.2023 6. Kartskisse fra Bergen Julemarked AS 4 "
}