{
  "dokument_id": "5cf3bd38-fcba-558b-aa08-7b3c0dd2f6b4",
  "doc_type": "case_attachment",
  "kommune": 4601,
  "tittel": "\u00c5rsrapport B\u00e6rekraftig Destinasjonsutvikling i Bergen 2022.pdf",
  "url": "https://bergen.kommune.no/politikere-utvalg/api/fil/bk360/9616134/Arsrapport-Baerekraftig-Destinasjonsutvikling-i-Bergen-2022-pdf",
  "tekst": " Innledning Merket for b\u00e6rekraftig reisem\u00e5l Global Destination Sustainability Index Forankring av b\u00e6rekraftarbeidet p\u00e5 destinasjonen Natur, kultur og milj\u00f8 Tiltak for \u00e5 gj\u00f8re Bergen til en mer milj\u00f8- og klimavennlig reiselivsdestinasjon Andel milj\u00f8sertifiserte reiselivsbedrifter Andel milj\u00f8sertifiserte medlemmer av destinasjonsselskapet Andel milj\u00f8sertifiserte hotellsenger i Bergen Andel milj\u00f8sertifiserte arrangement- og eventbyr\u00e5 (PCO- / DMCer) Tiltak for \u00e5 \u00f8ke andelen milj\u00f8sertifiserte reiselivsbedrifter Sosiale verdier \u00d8konomisk levedyktighet Reiselivets verdiskapning i Bergen Gjested\u00f8gn og bes\u00f8kende Sesongvariasjoner Oppholdstid Utvikling i antall medlemsbedrifter av destinasjonsselskapet Tiltak for \u00e5 styrke den \u00f8konomiske utviklingen p\u00e5 reisem\u00e5let Utfordringer Bedre bes\u00f8ksforvaltning \u00d8ke oppholdstiden til gjestene Redusere sesongvariasjonene Suksesshistorier Formidling av rapporten Ytterligere ressurser Innledning Denne rapporten beskriver strategier og aktiviteter som har bidratt til \u00e5 utvikle Bergen til et mer b\u00e6rekraftig reisem\u00e5l i 2022. Dette er f\u00f8rste \u00e5rsrapport for b\u00e6rekraftarbeidet som reisem\u00e5let leverer etter at Bergen er merket som B\u00e6rekraftig reisem\u00e5l, og rapporten f\u00f8lger merkeordningens mal for \u00e5rsrapportering. Mange akt\u00f8rer har en rolle i reiselivsutviklingen i Bergen. Som ledd i arbeidet med Merket for b\u00e6rekraftig reisem\u00e5l er Visit Bergen, Bergen kommune og Bergen havn definert som reisem\u00e5lets destinasjonsledelse. Hver enkelt reiselivsbedrift p\u00e5 reisem\u00e5let spiller naturligvis ogs\u00e5 en avgj\u00f8rende rolle for \u00e5 utvikle reisem\u00e5let i mer b\u00e6rekraftig retning. Andre akt\u00f8rer som f.eks. Vestland fylke, Bergen N\u00e6ringsr\u00e5d og Matarena mfl. har ogs\u00e5 viktige roller i reisem\u00e5lsutviklingen. Denne rapporten sikter mot \u00e5 presentere de viktigste aktivitetene og den viktigste utviklingen p\u00e5 reisem\u00e5let i 2022. Rapporten er skrevet av Visit Bergen, p\u00e5 vegne av hele reisem\u00e5let. Visit Bergen dekker totalt 12 kommuner. Denne rapporten omfatter derimot kun Bergen kommune sitt geografiske omr\u00e5de. For Austevoll og Tysnes ledes arbeidet med B\u00e6rekraftig reisem\u00e5l av Samarbeidsr\u00e5det for Sunnhordland. For Nordhordland og \u00d8ygarden vil arbeidet med B\u00e6rekraftig reisem\u00e5l igangsettes i 2023/2024. Til tross for at rapporten kun belyser Bergen er det verdt \u00e5 merke seg at arbeidet som gj\u00f8res i Bergen har ringvirkninger langt utover kommunens grense. For \u00e5 utvikle Bergen som reisem\u00e5l i en mer b\u00e6rekraftig retning benyttes i dag to styringsverkt\u00f8y, nemlig Merket for b\u00e6rekraftig reisem\u00e5l og Global Destination Sustainability Index (GDS-indeksen). Det er disse styringsverkt\u00f8yene som ligger til grunn for det strategiske arbeidet som gj\u00f8res. Merket for b\u00e6rekraftig reisem\u00e5l B\u00e6rekraftig reisem\u00e5l er en merkeordning og et utviklingsverkt\u00f8y for norske reisem\u00e5l. Merket er et kvalitetsstempel for destinasjoner som har forpliktet seg til og arbeider proaktivt med b\u00e6rekraftig utvikling. Gjennom 31 kriterier og 84 indikatorer, i tillegg til egne cruisekriterier, definerer merkeordningen hvordan reisem\u00e5l kan bidra til \u00e5 oppfylle FNs b\u00e6rekraftm\u00e5l. Merkeordningen eies av Innovasjon Norge. Bergen sitt arbeid med \u00e5 oppn\u00e5 Merket for b\u00e6rekraftig reisem\u00e5l ble p\u00e5begynt i desember 2019 og har v\u00e6rt organisert i to faser. Mens fase en av arbeidet ble godkjent i 2021 har det i 2022 v\u00e6rt arbeidet med fase to av prosjektet. En stor del av arbeidet med fase to har handlet om \u00e5 kartlegge status p\u00e5 reisem\u00e5let. Det har blant annet v\u00e6rt gjennomf\u00f8rt gjeste-, innbygger-, og bedriftsunders\u00f8kelser. Bergen oppn\u00e5dde merket som B\u00e6rekraftig reisem\u00e5l i januar 2023. Merket oppn\u00e5s av hele destinasjonen, og samarbeid mellom destinasjonsledelsen og reiselivsn\u00e6ringen er avgj\u00f8rende for at arbeidet lykkes. Global Destination Sustainability Index Global Destination Sustainability Index (GDS-indeksen) en \u00e5rlig benchmarking av ulike reisem\u00e5ls arbeid med, og oppn\u00e5else, av FNs b\u00e6rekraftm\u00e5l. Her konkurrerer Bergen med andre reisem\u00e5l verden over. Indeksen har gjennom 69 indikatorer fordelt p\u00e5 fire kategorier, definert hvordan reisem\u00e5l b\u00f8r arbeide med b\u00e6rekraft. Det er opp til reisem\u00e5lene selv om de \u00f8nsker \u00e5 delta i indeksen. I 2022 deltok 65 reisem\u00e5l fra hele verden. Visit Bergen dekker kostnadene for Bergen sin deltakelse i indeksen og er ogs\u00e5 ansvarlig for \u00e5 innrapportere \u00e5rlige data til indeksen. Siden en rekke av kriteriene og indikatorene i GDS-indeksen har overlapp med Merket for b\u00e6rekraftig reisem\u00e5l er det en fordel \u00e5 se p\u00e5 de to styringsverkt\u00f8yene i sammenheng. Forankring av b\u00e6rekraftarbeidet p\u00e5 destinasjonen Visit Bergen (destinasjonsselskapet) har p\u00e5 vegne av reisem\u00e5let (Bergen) hatt prosjektansvar for arbeidet med Merket for b\u00e6rekraftig reisem\u00e5l. Prosjektansvaret inneb\u00e6rer blant annet ansvar for innrapportering, men hele destinasjonen m\u00e5 bidra om arbeidet skal lykkes. Arbeidet har v\u00e6rt organisert i en styringsgruppe som har hatt operativt ansvar og en destinasjonsledelse som har hatt det strategiske ansvaret. Styringsgruppen har i fase to best\u00e5tt av: \u2022 Aina Tysse, Avinor \u2022 Anita Nyb\u00f8, Fl\u00f8ibanen \u2022 Arnfinn Djukastein, Fish Me \u2022 Birte Hevr\u00f8y, Scandic Flesland Airport \u2022 Hege Bakke-Alis\u00f8y, Bergen kommune \u2013 Byantikvaren \u2022 Inger Merete \u00d8ygard, Innovasjon Norge \u2022 Kari E. Natland, Region Nordhordland IKS \u2022 Kristin Kj\u00e6r\u00e5s, Bergen kommune \u2022 Laura Ve, Bergen kommune \u2022 Marta Rongved, Vestland fylkeskommune \u2022 Mikael Sletten, Ulriken 643 \u2022 Renate Morild, Fjordkraft Magnus Brekke Nygaard i Visit Bergen har fungert som prosjektleder og leder for styringsgruppen, hvor det har det v\u00e6rt avholdt seks m\u00f8ter i fase 2. Reiselivsdirekt\u00f8r, Anders Nyland, har v\u00e6rt prosjekteier og har deltatt aktivt i arbeidet. I tillegg til m\u00f8ter i styringsgruppen det v\u00e6rt avholdt l\u00f8pende m\u00f8ter i ulike arbeidsgrupper hvor ogs\u00e5 medlemmer av styringsgruppen har bidratt. Bergen Havn, Bergen kommune og Visit Bergen har utgjort destinasjonsledelsen, som har det strategiske ansvaret. Destinasjonsledelsen har ikke v\u00e6rt formelt organisert, men har i perioden best\u00e5tt av Michal Forland (fra august 2022) / Johnny Breivik (til jan 2022), havnedirekt\u00f8r Bergen havn, Per Arne Larsen, Byr\u00e5d for finans, n\u00e6ring og eiendom i Bergen kommune og Anders Nyland, reiselivsdirekt\u00f8r i Bergen. Destinasjonsledelsen har hatt l\u00f8pende dialog gjennom prosjektperioden. Akt\u00f8rene p\u00e5 reisem\u00e5let har v\u00e6rt orientert om arbeidet med b\u00e6rekraftig destinasjonsutvikling gjennom en rekke ulike fora i 2022. Bergen kommune har, b\u00e5de administrativt og politisk, v\u00e6rt involvert i og orientert om arbeidet gjennom \u00e5ret. Tettest dialog og samarbeid har det v\u00e6rt med Byr\u00e5dsavdeling for finans, n\u00e6ring og eiendom, s\u00e6rlig med n\u00e6ringsseksjonen. Ogs\u00e5 Byr\u00e5dsavdeling for klima, milj\u00f8 og byutvikling har v\u00e6rt tett koblet p\u00e5 arbeidet, blant annet Klimaetaten, Bymilj\u00f8etaten og Byantikvaren. Visit Bergen sine medlemsbedrifter, Bergen Havn og andre samarbeidspartnere, har ogs\u00e5 v\u00e6rt tungt involvert i og holdt l\u00f8pende orientert om arbeidet med b\u00e6rekraftig destinasjonsutvikling. Blant annet har Visit Bergen sitt \u00e5rsm\u00f8te og andre medlemsm\u00f8ter v\u00e6rt viktige treffpunkt for \u00e5 orientere reiselivsn\u00e6ringen om b\u00e6rekraftarbeidet. Mellom de fysiske treffpunktene har det v\u00e6rt informert i nyhetsbrev og bransjenytt. Det har ogs\u00e5 v\u00e6rt avholdt en rekke innspillsm\u00f8ter i 2022 for at reisem\u00e5let skal kunne arbeide bedre med bes\u00f8ksforvaltning i tiden som kommer. For \u00e5 knytte innbyggere tettere p\u00e5 arbeidet med b\u00e6rekraftig destinasjonsutvikling er det i 2022 etablert faste treffpunkt mellom reiselivsn\u00e6ringen og beboerforeninger i sentrum. Arbeidet med b\u00e6rekraftig destinasjonsutvikling har ogs\u00e5 v\u00e6rt omtalt i lokalmedia i 2022. Blant sakene som er omtalt er resultatene fra innbyggerunders\u00f8kelsen og Bergen sin 2. plass p\u00e5 GDS-indeksen i 2022. I 2022 har et viktig fokus ogs\u00e5 v\u00e6rt \u00e5 styrke informasjonen om b\u00e6rekraft p\u00e5 visitBergen.com og i trykte oppslag som Bergensguiden. Et funn fra gjesteunders\u00f8kelsene har v\u00e6rt at et flertall av gjestene har hatt lav kjennskap til arbeidet med b\u00e6rekraft p\u00e5 reisem\u00e5let. Vi ser likevel en tendens i riktig retning for hver gjennomf\u00f8rt unders\u00f8kelse. At Bergen i 2023 har oppn\u00e5dd Merket for b\u00e6rekraftig reisem\u00e5l vil ogs\u00e5 gj\u00f8re b\u00e6rekraftarbeidet mer synlig for gjestene i tiden som kommer. \u00d8kende medieinteresse for Bergen sitt b\u00e6rekraftarbeid, blant annet som f\u00f8lge av god plassering p\u00e5 GDS-indeksen i 2022, vil trolig ogs\u00e5 bidra positivt til \u00e5 n\u00e5 fremtidige gjester med informasjon f\u00f8r de ankommer reisem\u00e5let. Natur, kultur og milj\u00f8 Norsk reiselivs sitt st\u00f8rste fortrinn og viktigste salgsargument er v\u00e5re unike natur- og kulturverdier. \u00d8kt nedbygging av natur og et endret klima representerer to utfordringer og trusler for reiselivet. Samtidig bidrar ogs\u00e5 reiselivet med negative avtrykk p\u00e5 natur og klima. Tiltak for \u00e5 gj\u00f8re Bergen til en mer milj\u00f8- og klimavennlig reiselivsdestinasjon I Bergen arbeides det aktivt for at reiselivet og selve reisem\u00e5let skal redusere sitt avtrykk. Dette skjer p\u00e5 flere forskjellige omr\u00e5der og gjennom flere strategier og tiltak. Det viktigste arbeidet g\u00e5r gjerne over flere \u00e5r. Her vil vi liste noen tiltak som i 2022 har bidratt til \u00e5 gj\u00f8re Bergen til en mer klima- og milj\u00f8vennlig reiselivsdestinasjon. Av st\u00f8rre tiltak p\u00e5 destinasjonen kan s\u00e6rlig disse tiltakene fremheves: \u2022 Lansert Bes\u00f8ksstrategi for Bergen med kartlegging av naturverdier og kulturarv av s\u00e6rlig relevans for reiseliv som gir enklere oversikt over retningslinjer og regler i omr\u00e5dene for planlegging av reiselivsaktivitet. \u2022 \u00c5pning av landstr\u00f8manlegg for cruiseskip 17. februar. \u2022 Makstall for antall cruisepassasjerer per dag (8000) holdes fast. Beslutningen gir f\u00f8ringer for bedre bes\u00f8ksfordeling gjennom st\u00f8rre fleksibilitet i antall anl\u00f8p, avfallsplan for havnen og at Bergen skal ha samme utslippskrav som verdensarvfjordene fra 2026. \u2022 Bybane til Fyllingsdalen \u00e5pnet 21. november, noe som blant annet gir enklere tilkomst for gjester til Ulriksbanen. \u2022 Arbeid med ny Klimastrategi og Naturstrategi for Bergen som gir styrkede f\u00f8ringer for reduksjon av klimagassutslipp og ivaretakelse av naturverdier i Bergen. Reiselivet, destinasjonsselskapet blant andre, har deltatt aktivt i arbeidet med strategiene. \u2022 Kommunale tilskuddsutlysninger til n\u00e6ringsliv som gir st\u00f8tte til solcelleanlegg og elektriske lastesykler. \u2022 Fylkeskommunal tilskuddsutlysning for reiselivsbedrifter som gir st\u00f8tte til etablering av normalladere til elbiler. Fra destinasjonsselskapet har det videre v\u00e6rt arbeidet s\u00e6rlig med dette: \u2022 Styrket gjesterettet informasjon for \u00e5 oppfordre gjestene til \u00e5 ta ned sine avtrykk: o Styrket informasjon om hensynsfull og sporl\u00f8s ferdsel i byen og naturen p\u00e5 visitBergen.com og i Bergensguiden o Styrket merking og informasjon om milj\u00f8sertifiserte tilbydere p\u00e5 visitBergen.com og i Bergensguiden og annet trykt materiell. \u25aa Tatt i bruk reis-gr\u00f8nt merket o Styrket informasjon om mer milj\u00f8vennlig transport, som sykkel, kollektivtransport og el-bil p\u00e5 visitBergen.com o Styrket gjesterettet informasjon om adferd for \u00e5 sk\u00e5ne og beskytte s\u00e5rbart dyreliv. Blant annet gjennom tips til sk\u00e5nsom ferdsel i natur, ved \u00e5 opplyse om regler for fiske og om r\u00f8dlistede arter. \u2022 Det er lansert veiledere som arrang\u00f8rer kan benytte for \u00e5 planlegge for mer b\u00e6rekraftige arrangementer, m\u00f8ter, konferanser, kongresser og incentivturer. \u2022 Kontinuerlig medlemsrettet informasjon om arbeidet med b\u00e6rekraft p\u00e5 destinasjonen og gjennom \u00e5 gi medlemmer verkt\u00f8y og tips i sitt eget arbeid med b\u00e6rekraft. \u2022 Visit Bergen har signert Gr\u00f8nnvaskingsplakaten for \u00e5 fremme egen ansvarliggj\u00f8ring rundt kommunikasjon av b\u00e6rekraft til gjester og samarbeidspartnere. Andel milj\u00f8sertifiserte reiselivsbedrifter Milj\u00f8sertifiseringer er et effektivt virkemiddel for \u00e5 arbeide systematisk med b\u00e6rekraft i bedrifter. Det finnes en rekke ulike milj\u00f8sertifiseringer for bedrifter. De vanligste i Norge er; Norsk \u00f8koturisme, Milj\u00f8fyrt\u00e5rn, ISO 14001, Green Key, Bl\u00e5tt flagg og Svanemerket. Disse seks sertifiseringsordningene omfattes ogs\u00e5 av Visit Norway sitt Reis-gr\u00f8nt merke, som brukes for \u00e5 enklere formidle for gjester hvilke reiselivsbedrifter som er milj\u00f8sertifisert. Alle er s\u00e5kalt tredjeparts milj\u00f8sertifiseringer. Det vil si at bedriftene m\u00e5 gjennom en ekstern evaluering for \u00e5 oppn\u00e5 sertifisering. Visit Bergen kartlegger jevnlig andelen milj\u00f8sertifiserte reiselivsbedrifter p\u00e5 reisem\u00e5let. Dette er et av kriteriene i merket for b\u00e6rekraftig reisem\u00e5l (C4-1.3). I Bergen m\u00e5ler vi ogs\u00e5 andelen milj\u00f8sertifiserte bedrifter i ulike bransjer for \u00e5 kunne svare ut en rekke av kriteriene i GDS- indeksen, men ogs\u00e5 for \u00e5 kunne vurdere hvilke bransjer som har h\u00f8y sertifiseringsgrad og hvilke bransjer som trenger \u00f8kt fokus p\u00e5 milj\u00f8sertifisering. En utfordring vi har blitt mer oppmerksom p\u00e5 i 2022 er at der man i Norge gjerne har fokus p\u00e5 milj\u00f8sertifisering, har man internasjonalt et tydeligere fokus p\u00e5 b\u00e6rekraftsertifisering. Milj\u00f8 er kun en av de tre b\u00e6rekraftdimensjonene. De to andre er sosial- og \u00f8konomisk b\u00e6rekraft. Selv om de mest brukte milj\u00f8sertifiseringene i Norge ogs\u00e5 inneholder kriterier innen sosial og \u00f8konomisk b\u00e6rekraft er det likevel en sterk vekting mot milj\u00f8 i flere av sertifiseringsordningene. Svanemerket, som har et eget kriteriesett for hoteller, m\u00e5ler kun milj\u00f8 og blir derfor ikke anerkjent som en b\u00e6rekraftsertifisering i GDS-indeksen. Derfor har vi i 2022 oppgitt to forskjellige prosentsatser i tabellen under, en prosentandel for andel milj\u00f8sertifiserte hotellsenger og en prosentandel for andel b\u00e6rekraftsertifiserte hotellsenger. Andel milj\u00f8sertifiserte medlemmer av destinasjonsselskapet Andelen milj\u00f8sertifiserte medlemmer av destinasjonsselskapet viser svak vekst fra 2021 til 2022. 2021 er f\u00f8rste \u00e5rstall man har m\u00e5lt denne andelen. M\u00e5lingen inkluderer alle medlemmer av destinasjonsselskapet, b\u00e5de i og utenfor Bergen kommune. Om lag 60 % av destinasjonsselskapets medlemmer har registrert adresse i Bergen kommune. Andel milj\u00f8sertifiserte medlemmer av Visit Bergen 2021-2022 \u00c5rstall Prosent 2021 25% 2022 26,5 % Kilde: Visit Bergen medlemsdatabase Blant andre, er Bergen havn sin oppn\u00e5else av ISO-14001 sertifisering en viktig milep\u00e6l i 2022. Siden man startet \u00e5 kartlegge milj\u00f8sertifiserte reiselivsbedrifter ser man at det til dels er store forskjeller i andelen etter bedriftens st\u00f8rrelse og bransje. For eksempel er st\u00f8rre virksomheter oftere milj\u00f8sertifisert enn mindre virksomheter. En bransje som har lav andel milj\u00f8sertifiserte bedrifter er s\u00e6rlig serveringsbransjen. Ogs\u00e5 museumsbransjen har en litt lav andel milj\u00f8sertifiserte bedrifter, men Museumssenteret i Hordland (MUHO) har sertifisert flere av sine museer i l\u00f8pet av 2022 noe som har l\u00f8ftet andelen i denne bransjen. Andel milj\u00f8sertifiserte hotellsenger i Bergen For hoteller gjennomf\u00f8res \u00e5rlige m\u00e5linger av antall hotellsenger som befinner seg p\u00e5 et milj\u00f8sertifisert/b\u00e6rekraftsertifisert hotell vs. antall senger p\u00e5 hoteller som ikke er sertifisert. M\u00e5lemetoden svarer ut kriteria SU-1 i GDS-indeksen. Indeksen har valgt denne m\u00e5lemetoden for \u00e5 hensynta hotellenes st\u00f8rrelse i m\u00e5lingen. Andel milj\u00f8sertifiserte hotellsenger i Bergen 2021 - 2022 \u00c5rstall Prosent 2021 88 % 2022 89 % (56%)1 Kilde: Visit Bergen kartlegging 2021 - 2022 I 2022 ble blant annet OPUS XVI i Bergen og Fjordslottet Hotell p\u00e5 Oster\u00f8y milj\u00f8sertifisert. Andel milj\u00f8sertifiserte arrangement- og eventbyr\u00e5 (PCO- / DMCer) M\u00f8te- og arrangementsturisme er viktig for reiselivet i Bergen. Som f\u00f8lge av dette har reisem\u00e5let et spesielt fokus p\u00e5 \u00e5 redusere reiselivets avtrykk ogs\u00e5 i dette segmentet. Fordi det er et arrangement- og eventbyr\u00e5 som ofte er ansvarlig for den praktiske gjennomf\u00f8ringen av et arrangement eller en kongress i Bergen, er denne bransjen en sv\u00e6rt viktig akt\u00f8r p\u00e5 vei mot en mer b\u00e6rekraftig destinasjon. Andel milj\u00f8sertifiserte arrangements- og eventbyr\u00e5 i Bergen 2021 - 2022 \u00c5rstall Prosent 2021 43% 1 56 % er andel b\u00e6rekraftsertifiserte hotellsenger. 2022 83% Kilde: Visit Bergen kartlegging 2021 - 2022 For m\u00f8tesegmentet er det ogs\u00e5 vesentlig at konferanse- og kongressentrene i Bergen er milj\u00f8sertifisert. I tillegg til Grieghallen befinner de st\u00f8rste konferanse- og kongressentrene i Bergen seg p\u00e5 hoteller som alle er milj\u00f8sertifisert. Tiltak for \u00e5 \u00f8ke andelen milj\u00f8sertifiserte reiselivsbedrifter Ettersom det ikke finnes faste m\u00e5lrettede st\u00f8tteordninger som kan hjelpe bedriftene \u00e5 bli milj\u00f8sertifisert har tiltakene for \u00e5 \u00f8ke andelen milj\u00f8sertifiserte reiselivsbedrifter i Bergen i hovedsak best\u00e5tt i informasjonstiltak og enkel r\u00e5dgivning i regi av destinasjonsselskapet. Mange reiselivsbedrifter har ogs\u00e5 brukt de midlertigere omstillingsmidlene fra koronapakkene p\u00e5 \u00e5 igangsette arbeidet med milj\u00f8sertifisering av bedriften. Flere reiselivsbedrifter var fortsatt i prosess med \u00e5 bli milj\u00f8sertifisert ved hjelp av omstillingsmidlene ved utgangen av 2022. Sosiale verdier For at reiselivet skal v\u00e6re en berikelse og ikke en belastning for byens innbyggere har det i 2022 v\u00e6rt gjennomf\u00f8rt en innbyggerunders\u00f8kelse for destinasjonen. Dette er f\u00f8rste gang innbyggernes tilfredshet med reiselivet m\u00e5les p\u00e5 destinasjonen. Innbyggerunders\u00f8kelsen, sammen med annen kartlegging i b\u00e6rekraftarbeidet, gir destinasjonen bedre grunnlag for \u00e5 tilpasse sin aktivitet og minimere sitt negative sosiale avtrykk. For eksempel har man i kommunikasjon til gjester blitt tydeligere p\u00e5 \u00e5 ogs\u00e5 stille noen forventninger til hensynsfull adferd, blant annet at gjestene m\u00e5 v\u00e6re klar over, og ha respekt for, privat eiendomsrett. For \u00e5 enda bedre fange opp innbyggernes bekymringer og utfordringer med reiselivsaktiviteten i byen er det i 2022 ogs\u00e5 etablert et innbyggerforum som hadde sitt f\u00f8rste m\u00f8te i oktober. Innbyggerforumet er et fast treffpunkt mellom destinasjonsselskapet, reiselivsn\u00e6ring og beboerforeninger i Bergen sentrum. For destinasjonens gjester har man i 2022 utarbeidet en overordnet risikoanalyse for reisem\u00e5let. Det er i den sammenheng ogs\u00e5 opprettet dialog med Samfunnssikkerhetens hus i Bergen, med m\u00e5l om \u00e5 kunne minimere og h\u00e5ndtere eventuelle negative hendelser for gjester. Videre har man i 2022 gjennomf\u00f8rt gjesteunders\u00f8kelser for \u00e5 kartlegge gjestenes forn\u00f8ydhet ved ulike deler av reisem\u00e5let. En stor andel av gjestene er sv\u00e6rt forn\u00f8yd med sitt opphold i Bergen, men p\u00e5 enkelte omr\u00e5der har man forbedringspotensialer. For de ansatte i reiselivet er det et m\u00e5l om \u00e5 \u00f8ke statusen, rekrutteringen og stoltheten til reiselivsbransjen. Den st\u00f8rste utfordringen for bedriftene har i 2022 v\u00e6rt \u00e5 rekruttere nok ansatte. Det har derfor i den sammenheng v\u00e6rt gjennomf\u00f8rt en jobbs\u00f8kerdag. Flere organisasjoner i Bergen tilbyr kompetansehevende initiativ og kurs for reiselivsansatte, blant andre Matarena. Et viktig arrangement i 2022 var Kick-off for frontpersonell som ble avholdt for f\u00f8rste gang siden 2019. M\u00e5let med Kick-off er \u00e5 styrke frontpersonalets kompetanse om aktivitets- og opplevelsestilbudet p\u00e5 destinasjonen, noe som kan bidra positivt til \u00f8kt verdiskapning, gjestetilfredshet og oppholdstid. Utover Kick-off er det ikke gjennomf\u00f8rt m\u00e5lrettede kurs for reiselivsansatte i 2022 i regi av destinasjonsselskapet, men informasjons- og kunnskapsformidling om b\u00e6rekraftig reiselivsutvikling har v\u00e6rt tema for nesten samtlige medlemsm\u00f8ter i regi av Visit Bergen. Det planlegges \u00f8kt innsats for reiselivskurs i 2023. \u00d8konomisk levedyktighet 2022 ble ogs\u00e5 et annerledes \u00e5r for reiselivet. Ved inngangen av \u00e5ret var Norge fremdeles preget av restriksjoner som begrenset aktiviteten. Utreiseregler i enkelte markeder har ogs\u00e5 p\u00e5virket reiselivet. Russland sin fullskalainvasjon av Ukraina, stigende inflasjon, \u00f8kende renter og det generelle makro\u00f8konomiske bildet har videre p\u00e5virket reiselivets aktivitet og l\u00f8nnsomhet i 2022. Sammenlignet med 2020 og 2021 ble 2022 likevel et godt \u00e5r for reiselivet i Bergen. Antall gjested\u00f8gn var nesten tilbake til niv\u00e5ene f\u00f8r pandemien og \u00e5ret ga god optimisme for flere bransjer. En bransje som fremdeles rapportere om utfordringer ved utgangen av 2022 var serveringsbransjen, hvor aktiviteten ikke var tilbake til niv\u00e5ene man har sett f\u00f8r pandemien. Vi vet ikke sikkert hva endringene skyldes, men til forskjell fra f.eks. overnattingsbransjen, har serveringsbransjen en h\u00f8y andel av sine kunder fra lokalmarkedet. For statistikken under har vi rapportert p\u00e5 flere \u00e5r for at man skal kunne sammenligne utviklingstrekk. 2019 representerer siste normal\u00e5r f\u00f8r pandemien og er derfor satt som f\u00f8rste m\u00e5le\u00e5r der dette har v\u00e6rt mulig. Reiselivets verdiskapning i Bergen Det finnes en hel rekke m\u00e5ter \u00e5 m\u00e5le verdiskapning i reiselivet. Menon Economics, p\u00e5 vegne av NHO Reiseliv, publiserte i 2019 en ringvirkningsanalyse for reiselivet i Bergen, som beregnet at reiselivet i Bergen sto for en verdiskapning p\u00e5 over 5,1 milliarder kroner i 2017. Dette er de siste og mest omfattende tallene vi har over verdiskapningen i reiselivet i Bergen. Som f\u00f8lge av pandemien har det ikke v\u00e6rt gjennomf\u00f8rt lignende ringvirkningsanalyser de siste \u00e5rene. NHO Reiseliv planlegger imidlertid nye ringvirkningsanalyser i tiden som kommer. For \u00e5 kunne f\u00f8lge utviklingen i verdiskapning mer regelmessig kan se vi til Asplan Viak, som p\u00e5 oppdrag for Innovasjon Norge har beregnet verdiskapning i reiselivet i Norge fordelt p\u00e5 fylker og kommuner. M\u00e5lemetoden er ulik den brukt i ringvirkningsanalysen Menon Economics, og tallene er derfor forskjellig, men de gir oss likevel mulighet til \u00e5 f\u00f8lge utviklingen over tid. Reiselivets verdiskapning i Bergen 2019 - 2021 \u00c5rstall Verdiskapning 1000 NOK 2019 3.562.230 2020 2.214.930 2021 3.489.315 2022 N/A (Nye tall ikke tilgjengeliggjort per april 23) Kilde: Visit Norway Innsikt Gjested\u00f8gn og bes\u00f8kende Et m\u00e5l for \u00e5 analysere aktiviteten i reiselivet p\u00e5 destinasjonen er \u00e5 se til antall gjested\u00f8gn. I tabellen nedenfor er antall gjested\u00f8gn siden 2019 presentert. Tabellen gir ogs\u00e5 et overblikk over hvilke deler av \u00e5ret gjestene velger \u00e5 bes\u00f8ke Bergen. Antall gjested\u00f8gn Bergensregion2 2019 \u2013 2022 \u00c5r New Season Prosent New Hovedsesong Prosent Total (jan \u2013 mars, season (apr \u2013 sep) hovedsesong okt - des) 2019 904 432 34,11 % 1 747 415 65,89 % 2 651 847 2020 557 033 42,82 % 743 884 57,18 % 1 300 971 2021 618 985 39,49 % 948 507 60,51 % 1 567 492 2022 878 946 33,92 % 1 711 923 66,08 % 2 590 869 Kilde: Visit Norway Innsikt Antall gjested\u00f8gn p\u00e5 reisem\u00e5let fanger ikke opp hvor mange dagsbes\u00f8kende som f.eks. cruisegjester, som har bes\u00f8kt Bergen, disse kommer i tillegg. Tall fra Kystverket viser utviklingen i antallet cruisepassasjer i Bergen. Ikke alle cruisepassasjerer som ankommer Bergen g\u00e5r i land. Bergen Havn arbeider med l\u00f8sninger som i fremtiden vil gj\u00f8re det mulig \u00e5 telle antall passasjer som g\u00e5r i land. Antall dagsbes\u00f8kende som ankommer med andre transportformer, som for eksempel buss, har vi ikke regelmessige og gode m\u00e5linger p\u00e5. Antall cruiseanl\u00f8p og gjester til Bergen 2019 - 2022 \u00c5rstall Antall anl\u00f8p Antall passasjerer 2 Bergenregion best\u00e5r av kommunene Alver, Ask\u00f8y, Austrheim, Bergen, Bj\u00f8rnafjorden, Fedje, Gulen, Masfjorden, Modalen. Oster\u00f8y, Samnanger og \u00d8ygarden. 2019 341 553 750 2020 36 10 357 2021 31 23 541 2022 309 364 701 Kilde: Kystverket Sesongvariasjoner Innovasjon Norge har utviklet en kalkulator som gj\u00f8r det mulig \u00e5 analyse sesongsvingninger i reiselivet p\u00e5 kommuneniv\u00e5. Utregninger ser p\u00e5 andel gjested\u00f8gn i lavsesong i forhold til h\u00f8ysesong og beregner en GINI-koeffisient. M\u00e5let er \u00e5 ha en GINI-koeffisient som er s\u00e5 n\u00e6rt null som mulig. Mer om m\u00e5lemetoden i lenken under tabellen. GINI-koeffisient for sesongvariasjoner i Bergen 2020-2022 \u00c5rstall GINI-koeffisient Bergen GINI-koeffisient Norge 2019 N/A N/A (m\u00e5ling ikke tilgjengelig) (m\u00e5ling ikke tilgjengelig) 2020 34 39 2021 29 37 2022 23 27 Kilde: Visit Norway Innsikt Man har hatt en positiv utvikling for \u00e5 redusere sesongvariasjonene i Bergen siden 2020 og man har mindre sesongvariasjoner i Bergen sammenlignet med landet ellers. Sammenligningsgrunnlaget med 2020 og 2021 gir derimot ikke et klart bilde av hva som var normalsituasjon f\u00f8r pandemien. Oppholdstid Det er viktig \u00e5 analysere utviklingen i oppholdstid p\u00e5 reisem\u00e5let fordi det kan si noe om hvilket potensiale gjestene ser i reisem\u00e5let, men oppholdstid er viktig av mange flere grunner. For overnattingsvirksomheter kan \u00f8kt oppholdstid gi \u00f8kt l\u00f8nnsomhet fordi man kan bruke f\u00e6rre ressurser p\u00e5 inn/utsjekk og potensielt ogs\u00e5 rengj\u00f8ring. \u00d8kt oppholdstid kan ogs\u00e5 redusere transportintensiteten til reiselivet. Hvis alt annet er lik kan en dobling av oppholdstiden p\u00e5 reisem\u00e5let potensielt f\u00f8re til 50 prosent reduksjon i klimagassutslipp fra gjesterelatert transport til reisem\u00e5let. \u00d8kt oppholdstid reduserer behovet for \u00e5 stadig ta imot nye gjester for \u00e5 kunne opprettholde samme l\u00f8nnsomhet og aktivitet. Oppholdstid Bergensregion3 2019 - 2022 2019 2020 2021 2022 Antall d\u00f8gn 1,8 1,9 2,0 1,9 Kilde: Visit Norway Innsikt Utvikling i antall medlemsbedrifter av destinasjonsselskapet Antall medlemmer av destinasjonsselskapet sier oss noe om hvor viktig rolle destinasjonsselskapet spiller for utviklingen p\u00e5 reisem\u00e5let og det kan ogs\u00e5 si oss noe om hvor godt organisert samarbeidet mellom reiselivsbedriftene p\u00e5 destinasjonen er. For destinasjonsselskapets del har antall medlemmer ogs\u00e5 betydning for organisasjonen l\u00f8nnsomhet. Antall medlemmer av Visit Bergen 2019 - 2022 \u00c5rstall Antall medlemmer 2019 443 2020 378 2021 362 2022 384 Kilde: Visit Bergen \u00e5rsrapporter 2019 - 2022 Som tabellen over viser er antallet medlemsbedrifter av Visit Bergen redusert siden 2019. Dette kan ha flere \u00e5rsaker, men pandemien spiller en viktig rolle. Usikkerhet knyttet til bedriftenes l\u00f8nnsomhet ved starten av pandemien f\u00f8rte til at flere bedrifter sa opp sitt medlemskap, og utfordrende l\u00f8nnsomhet for flere bedrifter i l\u00f8pet av pandemien har f\u00f8rt til lav vekst i antall medlemsbedrifter siden 2020. Flere bedrifter har ogs\u00e5 g\u00e5tt konkurs som f\u00f8lge av pandemien og ettervirkningene av denne. Til tross for koronapandemien og nedgang i antall medlemmer har Visit Bergen likevel hatt en relativt stor og stabil medlemsmasse de siste \u00e5rene. 2022 er ogs\u00e5 det \u00e5ret med h\u00f8yest medlemstall siden 2019. Tiltak for \u00e5 styrke den \u00f8konomiske utviklingen p\u00e5 reisem\u00e5let Styrket l\u00f8nnsomhet og \u00f8konomisk utvikling for reiselivet p\u00e5 destinasjonen er et langsiktig arbeid. Reisem\u00e5lets strategier for dette er angitt i Destinasjonsstrategi og \u00e5rlige handlingsplaner. For 2022 kan vi likevel trekke frem noen aktiviteter og tiltak som kan bidra til \u00f8kt l\u00f8nnsomhet p\u00e5 reisem\u00e5let i \u00e5rene som kommer: Bergenregion best\u00e5r av kommunene Alver, Ask\u00f8y, Austrheim, Bergen, Bj\u00f8rnafjorden, Fedje, Gulen, Masfjorden, Modalen. Oster\u00f8y, Samnanger og \u00d8ygarden \u25aa Digitalt Bergenskort lansert med gode salgstall. Dette kommer mange bedrifter p\u00e5 reisem\u00e5let som deltar i samarbeidet om Bergenkortet til gode. \u25aa Utvidelse av kapasiteten til b\u00e5de Ulriksbanen og Fl\u00f8ibanen som kan gi \u00f8kt l\u00f8nnsomhet for to st\u00f8rre bedrifter p\u00e5 reisem\u00e5let og positive ringvirkninger for naturbasert reiseliv i Bergen generelt. \u25aa Bergens Ambassad\u00f8rprogram er videreutviklet for \u00e5 hedre og styrke samarbeidet med sentrale personer i akademia som har arbeidet for, og arbeider for, \u00e5 s\u00f8rge for at viktige konferanser innen sitt fagfelt arrangeres i Bergen. Utfordringer For at Bergen skal bli et mer b\u00e6rekraftig reisem\u00e5l og for at reisem\u00e5let skal kunne bidra til \u00e5 oppfylle FNs b\u00e6rekraftm\u00e5l innen 2030 er det en rekke utfordringer som m\u00e5 l\u00f8ses. Det er ikke rom for \u00e5 belyse alle utfordringer i denne rapporten, men for Bergen som reisem\u00e5l er de st\u00f8rste utfordringen trolig disse: \u27a2 Bedre bes\u00f8ksforvaltning \u27a2 \u00d8ke oppholdstiden til gjestene \u27a2 Redusere sesongvariasjonene i reiselivet De tre utfordringene er omr\u00e5der reisem\u00e5let har mulighet til \u00e5 p\u00e5virke, og er ogs\u00e5 omr\u00e5der som er trukket frem av Innovasjon Norge sin kontroll\u00f8r for Merket for B\u00e6rekraftig reisem\u00e5l etter sitt bes\u00f8k p\u00e5 reisem\u00e5let i starten av 2023. Bedre bes\u00f8ksforvaltning Gjennom innbygger-, gjeste- og medlemsunders\u00f8kelser har reisem\u00e5let i 2022 kartlagt hvordan bes\u00f8kspresset i byen oppleves p\u00e5 ulike omr\u00e5der. Gjestene opplever generelt lite bes\u00f8kspress i Bergen, men flere gjester rapporterte i 2022 at de oppleve bes\u00f8kspress sammenlignet med 2021. Innbyggerne er mer delt i oppfattelsen av bes\u00f8kspresset i Bergen, men et flertall i Bergenhus bydel mener bes\u00f8kspresset er for stort. B\u00e5de gjester og innbyggere opplever bes\u00f8kspresset i vinterhalv\u00e5ret som lavt. Videre er b\u00e5de innbyggere og medlemmer spurt om hvilke geografiske omr\u00e5der i byen man opplever st\u00f8rst bes\u00f8kspress. Det historiske sentrum, med Bryggen, Fisketorget og Fl\u00f8yen (Vetrlidsallmenningen), trekkes frem som de omr\u00e5dene som oppleves mest overfylt p\u00e5 grunn av turisme. Bes\u00f8kspresset knyttes i hovedsak til sommersesongen. Den st\u00f8rste utfordringen reisem\u00e5let st\u00e5r overfor i bes\u00f8ksforvaltningen er at reisem\u00e5let ikke har et helhetlig verkt\u00f8y for \u00e5 kunne analysere bes\u00f8ks- og bevegelsesm\u00f8nstre i byen. Og at man ikke i tilstrekkelig grad har klart \u00e5 samarbeide om felles strategier og tiltak for en helhetlig bes\u00f8ksforvaltning i Bergen. En faktor som gj\u00f8r samarbeid utfordrende er at sv\u00e6rt mange akt\u00f8rer spiller en rolle i bes\u00f8ksforvaltningen, men ingen har i dag et tydelig hovedansvar for \u00e5 arbeide proaktivt med feltet. \u00d8ke oppholdstiden til gjestene I rapporten har vi allerede omtalt noen av de positive effektene ved \u00e5 \u00f8ke oppholdstiden for gjestene i Bergen, blant annet for \u00e5 redusere transportrelaterte klimautslipp. Man vet ikke sikkert hvilke virkemidler som best vil bidra til \u00e5 \u00f8ke oppholdstiden, men det m\u00e5 trolig arbeides p\u00e5 flere omr\u00e5der. Destinasjonsselskapet har allerede \u00f8kt markedsf\u00f8ringen av bredden av ulike aktiviteter gjester kan oppleve og gj\u00f8re i Bergen. Et viktig ledd i denne markedsf\u00f8ringen er \u00e5 ta hele regionen i bruk i markedsf\u00f8ringen av destinasjonen. Man ser ogs\u00e5 at noen kundesegmenter og markeder blir lengre p\u00e5 destinasjonen enn andre. I tiden som kommer m\u00e5 man trolig \u00f8ke markedsf\u00f8ringen mot de kundesegmenter og markeder som vi vet har interesse av \u00e5 bli lenge p\u00e5 destinasjonen. Videre m\u00e5 trolig overnattingsbransjen bidra med ytterligere virkemidler som stimulerer gjester til \u00e5 oppholde seg lengre i Bergen. Dynamisk prising er allerede et virkemiddel som kan bidra til \u00f8kt oppholdstid. Men kanskje kan ogs\u00e5 enkelte overnattingssteder for eksempel stille krav til kunden om minimums oppholdstid? Redusere sesongvariasjonene Rapporten har allerede belyst at det er utfordringer knyttet til sesongvariasjoner p\u00e5 reisem\u00e5let. Det \u00e5 redusere sesongvariasjonene i Bergen er viktig av flere \u00e5rsaker: \u27a2 Mindre sesongvariasjoner kan redusere midlertidighet i reiselivet og \u00f8ke antallet hel\u00e5rsarbeidsplasser. \u27a2 Mindre sesongvariasjoner f\u00f8rer til bedre ressursutnyttelse av reiselivets infrastruktur (en tom hotellseng er verken l\u00f8nnsom eller spesielt b\u00e6rekraftig). \u27a2 Bidra til flere aktivitetstilbud p\u00e5 destinasjonen hele \u00e5ret. Noe ogs\u00e5 lokale innbyggere kan dra nytte av. Fra destinasjonsselskapet har det over flere \u00e5r v\u00e6rt arbeidet strategisk med \u00e5 markedsf\u00f8re Bergen som et reisem\u00e5l for mat, kunst og kultur, i tillegg til natur som har v\u00e6rt og fortsatt er sv\u00e6rt viktig. Mat-, kunst- og kulturopplevelser er i mindre grad utsatt for (d\u00e5rlig) v\u00e6r enn naturbaserte aktiviteter, samtidig kan reisem\u00e5let ogs\u00e5 bli bedre p\u00e5 \u00e5 markedsf\u00f8re naturopplevelser som man kan erfare i Bergen p\u00e5 vinterstid. For gjestesegmenter som lever store deler av \u00e5ret med sol og 30 varmegrader kan regn og kulde v\u00e6re eksotisk. En generell utfordring for \u00e5 redusere sesongvariasjonene er at utvalget og tilgjengeligheten av aktiviteter man kan oppleve i Bergen ogs\u00e5 svinger med sesongene. Sesongvariasjonene blir alts\u00e5 en selvforsterkende effekt. Denne trenden m\u00e5 snues. Flere aktivitets- og opplevelsestilbydere m\u00e5 v\u00e6re i stand til og satse p\u00e5 vinter og skuldersesongene Suksesshistorier Den st\u00f8rste suksesshistorien fra 2022 er trolig Bergen sin 2. plass p\u00e5 Global Destination Sustainability Index. Siden Visit Bergen startet med \u00e5 rapportere p\u00e5 indeksen i 2017 er det f\u00f8rste gang Bergen plasseres innenfor topp 10 p\u00e5 rangeringen. De allerede nevnte utvidelsene av Fl\u00f8ibanen og Ulriksbanen m\u00e5 ogs\u00e5 her l\u00f8ftes frem som suksesshistorier. Utvidelsen av Fl\u00f8ibanen har blant annet bidratt til redusert trengsel ved Vetrlidallmenningen (Fl\u00f8ien nedre stasjon), et sted innbyggere har trukket frem som et problematisk omr\u00e5de med henblikk p\u00e5 trengsel. Videre har begge gondolbaner blitt bedre universelt utformet, noe som gj\u00f8r tilbudet og opplevelsen bedre og enklere for personer med ulike funksjonsnedsettelser. B\u00e5de Ulriken 643 og Fl\u00f8ibanen As sin formidling- og salg av lokale produkter og lokalmat m\u00e5 i denne sammenheng ogs\u00e5 applauderes. P\u00e5 Fl\u00f8ien finnes blant annet egen mathage og man produserer ogs\u00e5 egen honning. Av andre suksesser kan det nevnes at Visit Bergen, sammen med Solstand Hotell & Bad og Fjord1, vant Grand Travel Award sin nyinnstiftede b\u00e6rekraftpris i 2022. Formidling av rapporten Formidling av denne b\u00e6rekraftrapporten for Bergen som reisem\u00e5l planlegges slik: \u27a2 Rapporten publiseres visitBergen.com \u27a2 Rapporten formidles til medlemmer og samarbeidspartnere av Visit Bergen gjennom nyhetsbrev og aktuelle bransjekanaler \u27a2 Rapporten oversendes Bergen kommune for behandling i Bystyret, som ledd i \u00e5rlig orientering for Bystyret om arbeidet med b\u00e6rekraftig destinasjonsutvikling Ytterligere ressurser Destinasjonsstrategi for en b\u00e6rekraftig reiselivsutvikling i Bergen 2021 \u2013 2023. Tilgjengelig fra: https://www.visitbergen.com/dbimgs/Destinasjonsstrategi-for-en-baerekraftig- reiselivsutvikling-2021.pdf Handlingsplan for en b\u00e6rekraftig reiselivsutvikling i Bergen 2021 \u2013 2023. Tilgjengelig fra: https://www.visitbergen.com/dbimgs/Handlingsplan-for-en-baerekraftig- reiselivsutvikling-i-Bergen-2021.pdf Menon Economics (2019) Ringvirkningsanalyse av reiselivet i Bergen. Gjennomf\u00f8rt p\u00e5 vegne av NHO Reiseliv Tilgjengelig fra: https://www.nhoreiseliv.no/contentassets/dadbd08878014293a4bebeca6d4815cb/r apport-ringvirkningsanalyse-av-reiselivsbransjen-i-bergen.pdf Opinion (2022) Innbyggerunders\u00f8kelse Bergen. Gjennomf\u00f8rt p\u00e5 vegne av Visit Bergen. Tilgjengelig fra: https://www.visitbergen.com/dbimgs/Innbyggerundersokelse- 2022.pdf Reiselivets bes\u00f8ksstrategi for Bergen 2030. Tilgjengelig fra: https://www.visitbergen.com/dbimgs/Besoksstrategi-for-bergen-2023-2030_.pdf "
}