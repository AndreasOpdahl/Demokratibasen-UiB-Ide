{
  "dokument_id": "ea7fc29d-0178-5e11-86d9-4f10932a3d48",
  "doc_type": "case_attachment",
  "kommune": 4601,
  "tittel": "TILLEGGSNOTAT TIL UMBY-SAK 44-25 - \u00c5rstad gnr 159 bnr 1016 Falsens vei 59. Klage p\u00e5 avslag p\u00e5 s\u00f8knad om firemannsbolig",
  "url": "https://bergen.kommune.no/politikere-utvalg/api/fil/bk360/12056524/TILLEGGSNOTAT-TIL-UMBY-SAK-44-25-Arstad-gnr-159-bnr-1016-Falsens-vei-59-Klage-pa-avslag-pa-soknad-om-firemannsbolig",
  "tekst": " BBU - kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/83000-18 Saksbehandler: Hilde Heggheim Fra Dato: 4. februar 2025 Byr\u00e5d for byutvikling TILLEGGSNOTAT TIL UMBY-SAK 44/25 - \u00c5rstad gnr 159 bnr 1016 Falsens vei 59. Klage p\u00e5 avslag p\u00e5 s\u00f8knad om firemannsbolig Det vises til UMBY sak 44/25, som ble utsatt av utvalget i m\u00f8tet 16.01.2025. Vi har i ettertid mottatt f\u00f8lgende sp\u00f8rsm\u00e5l fra utvalgsleder: Kan Bystyrets kontor be byr\u00e5dsavdelingen unders\u00f8ke hva som er riktig behandling n\u00e5r ansvarlig s\u00f8ker er konkurs? Oppf\u00f8ring av firemannsbolig er s\u00f8knadspliktig etter pbl \u00a7 20-3 jf. \u00a7 20-1. Det inneb\u00e6rer bl.a. at tiltaket som skal forest\u00e5s av ansvarlige foretak for s\u00f8knad, prosjektering, utf\u00f8relse og kontroll. Byr\u00e5dsavdelingen har v\u00e6rt i kontakt med Bygg Prosjekt AS, som holdt muntlig innlegg for utvalget. De har signalisert at de trolig overtar funksjonen som ansvarlig s\u00f8ker, men det er ikke sendt inn n\u00f8dvendige papirer pr n\u00e5. Det f\u00f8lger videre av plan- og bygningsloven \u00a7 23-1 f\u00f8rste ledd at \u00ab[t]iltakshaver er ansvarlig for at tiltak utf\u00f8res i samsvar med de krav som f\u00f8lger av bestemmelser gitt i eller i medhold av denne lov.\u00bb Tiltakshaveren selv er den prim\u00e6rt ansvarlige, for eksempel i tilfeller der det ikke er n\u00f8dvendig med viderefordeling av ansvar, eller hvis det av en eller annen grunn skulle v\u00e6re hull i dekningen. Dersom utvalget kommer til den konklusjon at en vil ta klagen til f\u00f8lge, foresl\u00e5r byr\u00e5den at omgj\u00f8ringsvedtaket avgrenses til \u00e5 gjelde de vesentlige forhold ved avslagsvedtaket. Det vil si at utvalget avklarer sitt syn p\u00e5 tiltakets visuelle kvaliteter og eventuelle behov for dispensasjon(er) mv. Deretter kan selve avslagsvedtaket oppheves, slik at saken returneres til Plan- og bygningsetaten, som vil behandle saken etter gitte politiske f\u00f8ringer og gj\u00f8re n\u00f8dvendige kontroller ved ansvarsrettene f\u00f8r rammetillatelsen eventuelt utstedes. Vedtaket kan f.eks. utformes slik: \u2022 Plan- og bygningsetaten avslagsvedtak datert 26.04.2024 oppheves i medhold av forvaltningsloven \u00a7 33 annet ledd. \u2022 (Heretter f\u00f8lger utvalgets syn p\u00e5 de vesentlige forhold ved oms\u00f8kte tiltak, herunder avklaringer om mangler, eventuelle dispensasjoner og utvalgets oppfatning av tiltakets visuelle kvaliteter) \u2022 Saken returneres til Plan- og bygningsetaten for videre byggesaksbehandling. Bygges\u00f8knaden behandles med de forutsetninger som er gitt, og rammetillatelse skal utstedes forutsatt at s\u00f8knaden er komplett og at alle n\u00f8dvendige ansvarsretter foreligger. Med hilsen Christine Kahrs \u2013 byr\u00e5d for byutvikling Dokumentet er godkjent elektronisk. Kopi: Bystyrets kontor - Bjarte Kristiansen Fr\u00f8nsdal, Bystyrets kontor - Andreas Graue Berg "
}