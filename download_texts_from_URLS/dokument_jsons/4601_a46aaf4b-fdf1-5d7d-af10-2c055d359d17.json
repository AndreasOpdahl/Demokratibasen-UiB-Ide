{
  "dokument_id": "a46aaf4b-fdf1-5d7d-af10-2c055d359d17",
  "doc_type": "case_presentation",
  "kommune": 4601,
  "tittel": "Kj\u00f8replan for bystyrets m\u00f8te 27. mai 2025 - oppf\u00f8lging",
  "url": "https://bergen.kommune.no/politikere-utvalg/api/fil/bk360/12695753/Framstilling-Kjoreplan-for-bystyrets-mote-27-mai-2025-oppfolging",
  "tekst": " Forretningsutvalget Saksframstilling V\u00e5r referanse: 2023/257830-119 Saksbehandler: \u00d8ivind Hauge St\u00f8le Kj\u00f8replan for bystyrets m\u00f8te 27. mai 2025 - oppf\u00f8lging Hva saken gjelder: Forretningsutvalget behandlet sak 141/25 i sitt m\u00f8te 13. mai, og vedtok f\u00f8lgende alternative forslag fra H: \u00abForretningsutvalget slutter seg til vedlagt kj\u00f8replan, men med f\u00f8lgende endring: Forretningsutvalget ber om at oppstart for bystyrem\u00f8tet er kl. 12-21, og at bystyrets kontor vurderer hvilke saker som skal prioriteres i m\u00f8tet og hvordan m\u00f8tet kan effektiviseres\u00bb. Bystyredirekt\u00f8ren viser til at sakskartet allerede er satt opp i den rekkef\u00f8lge som anses som riktig mht hvilke saker som b\u00f8r prioriteres. N\u00e5r det gjelder sp\u00f8rsm\u00e5l om hvordan m\u00f8tet kan effektiviseres, vil antall talere og taletid ha stor betydning. Eksempelvis er det i sak 127/25 \u00abSamfunnsplanlegging i bystyreperioden\u00bb (utsatt fra m\u00f8tet 22. april) forh\u00e5ndsinntegnet 19 innlegg og 16 forslag/merknader i tillegg til innstillingen. Det tilsier at behandlingen av denne saken alene vil ta mer enn 1 time. Med tidsrammene som er bestemt for dette m\u00f8tet, er total behandlingstid til ordin\u00e6re saker 5 timer og 35 minutter, alts\u00e5 at det er maks 4,5 timer igjen til de gjenv\u00e6rende 38 sakene p\u00e5 sakskartet. Bystyredirekt\u00f8ren peker p\u00e5 at den politiske arbeidsgruppen p.t. ikke har kommet frem til enighet om tiltak n\u00e5r det gjelder talertid, og det er derfor ikke naturlig at bystyredirekt\u00f8ren forf\u00f8lger dette f\u00f8r arbeidsgruppen eventuelt har dr\u00f8ftet dette p\u00e5 ny. Av andre tiltak som kan ha betydning for tidsbruk, er blant annet f\u00f8lgende: - Forberedelser til m\u00f8tet: Informere ordf\u00f8rer og bystyrets kontor om \u00f8nsker om \u00e5 st\u00f8tte deler av forslag \u2013 grunnlag for effektivisering av votering - Rent praktiske forhold ifm m\u00f8tegjennomf\u00f8ringen \u2013 overholdelse av oppsatt kj\u00f8replan mht varighet av pauser - Ordf\u00f8rer vil fortsette \u00e5 minne om tidsbruk gjennom m\u00f8tet, blant annet basert p\u00e5 inntegnede talere og innmeldte forslag, merknader, etc. - Alle har n\u00e5 mulighet til \u00e5 se hvor mange som har tegnet seg til de ulike sakene \u2013 og dette er en indikator p\u00e5 tidsbruken i debattene. Alle representanter har et ansvar for samlet tidsbruk og kan vurdere behovet for \u00e5 tegne seg/muligheten til \u00e5 trekke seg fra talerlisten. Gruppeledere har et spesielt ansvar for eget parti som helhet. Den andre faktoren som har stor betydning for muligheten til \u00e5 komme gjennom sakslisten, er m\u00f8tets varighet. Bystyredirekt\u00f8ren har ved flere anledninger anbefalt \u00e5 starte m\u00f8tene tidligere, eventuelt/samt \u00e5 utsette tidspunkt for m\u00f8teslutt. Representanter i 1 forretningsutvalget har i den forbindelse v\u00e6rt opptatt av \u00e5 fastsette eventuelle endringer i m\u00f8tetidspunkt s\u00e5 tidlig som mulig, s\u00e6rlig av hensyn til fritidspolitikere. Bystyredirekt\u00f8ren vil allerede n\u00e5 anbefale \u00e5 utvide m\u00f8tetiden for bystyrem\u00f8tet i juni, til f\u00f8lgende: Onsdag 18. juni: kl. 10:00-21:00 Torsdag 19. juni: kl. 09:00-21:00 Forslag til vedtak: 1. Forretningsutvalget slutter seg til momentene for effektivisering av tidsbruk for fremtidige bystyrem\u00f8ter, slik det fremg\u00e5r av saken. 2. Forretningsutvalget slutter seg til foresl\u00e5tt utvidelse av tidsramme for bystyrem\u00f8tet 18.- 19. juni 2025. 3. Ytterligere tiltak vil bli vurdert videre i den politiske arbeidsgruppen som er nedsatt av forretningsutvalget. Dato: 19. mai 2025 Trine Pettersen Gr\u00f8nbech - bystyredirekt\u00f8r \u00d8ivind Hauge St\u00f8le - seksjonssjef Dokumentet er godkjent elektronisk. Vedlegg: Kj\u00f8replan bystyrem\u00f8tet 27.05.2025 \u2013 revidert 2 "
}