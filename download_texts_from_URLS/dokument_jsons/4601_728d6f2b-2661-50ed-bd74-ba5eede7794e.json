{
  "dokument_id": "728d6f2b-2661-50ed-bd74-ba5eede7794e",
  "doc_type": "case_attachment",
  "kommune": 4601,
  "tittel": "Klage",
  "url": "https://bergen.kommune.no/politikere-utvalg/api/fil/bk360/9463180/Klage",
  "tekst": " M\u00f8hlenpris velforening Wolffs gate 12 \u2013 5006 Bergen | org.nr. 999320082 | epost: mohlenprisvelforening@gmail.com | telefon: 992 84 825 Saken: Dispensasjon p\u00e5 sykkelvei og fortau ved Olaf Ryes vei Saksnr: 2023/18126 |BYGG-2023/10805 Dato: 06.10.2023 Klage p\u00e5 vedtak om dispensasjon p\u00e5 sykkelvei og fortau i Olaf Ryes vei Bakgrunn Vi viser til vedtaket om dispensasjon fra kommunedelplan Sentrum p\u00e5 utforming av sykkelvei og fortau i Olaf Ryes vei med hensyn til gatedekke, og \u00f8nsker \u00e5 p\u00e5klage vedtaket. Sameiet Olaf Ryes vei 35 har gitt merknad i saksbehandlingen og har som tilgrensende nabo klagerett p\u00e5 vedtaket. Som representant for hele nabolaget, mener velforeningen at dette gatestrekket i Olaf Ryes vei er av stor interesse for alle som bor p\u00e5 M\u00f8hlenpris. Som den viktigste kobling til sentrum for myke trafikanter, er det viktig at gatestrekket f\u00e5r en god utforming b\u00e5de funksjonelt og estetisk, og vi stiller oss derfor bak hjemmelshaveren i denne klagen. Vi kommer her med f\u00f8lgende innspill som vi tror blir en bedre l\u00f8sning for utformingen, og samtidig bedre ivaretar kulturminnene i og ved omr\u00e5det. Overordnede innspill Vi mener at vedtaket er mangelfullt begrunnet, og at det finnes alternativer til asfalt som fint vil kunne dekke de rullende sine behov, og samtidig bedre ivareta kulturminnevernet og slik oppfylle intensjonen i kommunedelplanen. Gjeldende kommuneplan har f\u00f8lgende f\u00f8resegn knyttet til hensynssone bevaring kulturmilj\u00f8: 12.2 Bygninger, anlegg eller milj\u00f8 som har kulturhistorisk verdi skal i st\u00f8rst mulig grad ivaretas i plan- og byggesaksbehandlingen. Olaf Ryes vei er hovedadkomsten til M\u00f8hlenpris bydel fra sentrum. Selv om denne delen h\u00e5ndteres som et eget prosjekt, b\u00f8r den sees i sammenheng med forslag til M\u00f8hlenpris gatebruksplan, som Byr\u00e5det vedtok f\u00f8r sommeren. Dette slik at det oppn\u00e5s en mest mulig helhetlig plan. Traseen er per i dag stengt for biltrafikk. Museumstrikken kj\u00f8rer ved spesielle anledninger. Denne veien (inkl. fortau og trikkeskinner) har en veibredde p\u00e5 9-10 meter p\u00e5 det bredeste, og g\u00e5ende, vogner, syklister og sparkesyklister rusler opp- og nedover i en fredfull flyt. Fortauet derimot er smalt og humpete. I tillegg til hensynet til kulturhistorisk verdi, mener vi trafikkbildet tilsier at hensynet til g\u00e5ende, og da s\u00e6rlig til skolebarna, m\u00e5 veie tungt. Gatens utforming, materialitet, samt trygge og synlige overganger F\u00f8rst av alt s\u00e5 stiller Velforeningen seg negativt til utformingen av veien som sykkelveg med fortau. Dette strekket er i dag stengt for gjennomgangstrafikk, som ogs\u00e5 er nedfelt i kommunedelplanen. Det tilsier at det ikke er behov for en fortauskant for g\u00e5ende, da det i all hovedsak er g\u00e5ende og syklende som bruker dette strekket, i tillegg til sporadisk bruk av trikkesporet. 1 M\u00f8hlenpris velforening Wolffs gate 12 \u2013 5006 Bergen | org.nr. 999320082 | epost: mohlenprisvelforening@gmail.com | telefon: 992 84 825 Vi stiller ogs\u00e5 sp\u00f8rsm\u00e5l ved om det er behov, i en s\u00e5 bred gate, for et eget felt for sykkel, da den urbane situasjonen tilsier at det kan tillates blandet trafikk, som her i praksis vil tilsi fotgjengere og syklister. Et slikt sykkelfelt vil splitte traseen for g\u00e5ende i to og gi feil signaler til syklistene om at de kan holde h\u00f8y hastighet nedover gaten. Kombinasjonen synes \u00e5 utgj\u00f8re en un\u00f8dvendig \u00f8kt risiko langs en skolevei. Vi registrerer at saken har v\u00e6rt til uttale hos Byantikvaren, som har lagt revidert s\u00f8knad til grunn, og godkjent asfalt (uten den opprinnelige r\u00f8de fargen) som dekke i sykkelfeltet. Vi mener at s\u00f8keren (Bymilj\u00f8etaten) ikke tilstrekkelig har utredet alternativer for materialbruk. Alternativene b\u00f8r im\u00f8tekomme en bedre tilpasning til kulturmilj\u00f8et og det tilst\u00f8tende gatenettet. Traseen er per i dag stengt for biltrafikk og brukes i hovedsak av fotgjengere, inkludert mange skolebarn. Her er det ogs\u00e5 viktig med en tydelig overgang mellom hoved innkj\u00f8ringsvei til M\u00f8hlenpris Olaf Ryes vei/ Ole Vigs gate (bilister), og \u00abgatetunet\u00bb ved den \u00f8verste delen av Olaf Ryes vei (myke trafikanter). Anbefalingen Vi foresl\u00e5r derfor at veien blir oppgradert med et uttrykk som ligner de planlagte \u00f8vrige gatetunene p\u00e5 M\u00f8hlenpris, uten opph\u00f8yde gangsoner med kantstein, etc. Dette for \u00e5 oppn\u00e5 en bedre og tryggere utnyttelse av arealet. Utformingen burde legge opp til trygg, funksjonell, myk mobilitet, og samtidig gjenspeile den historiske bruken. Dette er gjort i renoveringen av de mange gatetunene p\u00e5 M\u00f8hlenpris, som har brostein som hovedmateriale. I tillegg foresl\u00e5r vi at det ikke gis dispensasjon fra kravet om bruk av brostein. Vi tror at sk\u00e5ret og flammet brostein vil fungere som en mye bedre l\u00f8sning i Olaf Ryes vei, ettersom sk\u00e5rede og flammede brostein er vel s\u00e5 rullevennlige og trygge overflater som asfalt. Alternativt s\u00e5 ber vi kommunen vurdere igjen steinheller, eller maisdekke (slik som i Nyg\u00e5rdsparken) i hele gatebredden og ikke bare ved trikkeskinnene. Vi mener at disse alternativene vil i mye st\u00f8rre grad ivareta den historiske uttrykket som er form\u00e5let i kommunedelplanen. \u00c5 g\u00e5 vekk fra asfalten som det foretrukne materialvalget vil skape et skifte i materialer i dekket i krysset Olaf Ryes vei/ Ole Vigs gate. Dette vil ogs\u00e5 bidra til en tryggere og synligere overgang mellom hovedinnkj\u00f8ringen til M\u00f8hlenpris (bilister), og \u00abgatetunet\u00bb ved den \u00f8verste delen av Olaf Ryes vei (myke trafikanter). M\u00f8hlenpris velforening stiller seg til disposisjon for sp\u00f8rsm\u00e5l vedr\u00f8rende denne saken. Med vennlig hilsen, M\u00f8hlenpris velforening 2 "
}