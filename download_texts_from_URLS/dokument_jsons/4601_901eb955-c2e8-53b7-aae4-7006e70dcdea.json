{
  "dokument_id": "901eb955-c2e8-53b7-aae4-7006e70dcdea",
  "doc_type": "case_presentation",
  "kommune": 4601,
  "tittel": "Bergenhus, gnr. 164, bnr. 923, Foreningsgaten 3. Klage p\u00e5 vedtak om endring av tillatelse, \noppf\u00f8ring av yttervegger i nabogrense, oppf\u00f8ring av trappehus m.m. Del 1 \nav 3",
  "url": "https://bergen.kommune.no/politikere-utvalg/api/fil/bk360/9385071/Framstilling-Bergenhus-gnr-164-bnr-923-Foreningsgaten-3-Klage-pa-vedtak-om-endring-av-tillatelse-oppforing-av-yttervegger-i-nabogrense-oppforing-av-trappehus-m-m-Del-1-av-3",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2022/54563-34 Bergenhus, gnr. 164, bnr. 923, Foreningsgaten 3. Klage p\u00e5 vedtak om endring av tillatelse, oppf\u00f8ring av yttervegger i nabogrense, oppf\u00f8ring av trappehus m.m. Del 1 av 3 Hva saken gjelder Saken gjelder ny behandling av klagesak. Kommunens vedtak i klagesak ble opphevet av Statsforvalteren i Vestland den 28.09.2022, jf. historikken nedenfor p\u00e5 side 2. Et sentralt moment i saken er h\u00f8yden p\u00e5 nybygget. Heishusets gesimsh\u00f8yde er m\u00e5lt til kote 30,11 meter (Plan 1 ligger p\u00e5 kote 4,1 meter). Total h\u00f8yde p\u00e5 bygget inkludert heishuset blir dermed 26,01 meter, som vil si 10,51 meter over maksimalt tillatte gesimsh\u00f8yde 15,5 meter. Klage til ny behandling: Nabo Steinar Aagesen, eier av Nyg\u00e5rdsgaten 2A, klager p\u00e5 Plan- og bygningsetatens vedtak datert 20.01.2017 om \u00abTillatelse til endring/avslag p\u00e5 s\u00f8knad\u00bb. Tiltakshaver er Bj\u00f8rn K\u00e5re V\u00e5genes. Ansvarlig s\u00f8ker er Fortunen AS. Av det p\u00e5klagde vedtaket framg\u00e5r f\u00f8lgende: Tillatelse: - Punkt 2: Oppf\u00f8ring av trappehus til takterrasse mot naboeiendom. - Punkt 3: Utkraging av takterrasser p\u00e5 bakbygning mot bakg\u00e5rd mellom for- og bakbygning og mot bakg\u00e5rd mot Nyg\u00e5rdsgaten 2a. - - Punkt 4: Delvis innbygging av terrasse p\u00e5 plan 7 p\u00e5 bakbygning mot bakg\u00e5rd mellom for- og bakbygning og p\u00e5 plan 5, 6 og 7 mot bakg\u00e5rd mot Nyg\u00e5rdsgaten 2a. - Punkt 9: Konkrete kotefestede byggeh\u00f8yder p\u00e5 hele p\u00e5bygget inklusive trappehus og heishus. - Med f\u00f8lgende vilk\u00e5r: Vegg mot naboeiendom mot s\u00f8r trekkes tilbake til yttervegg trappehus p\u00e5 takterrasse. Avslag: I medhold av plan- og bygningsloven \u00a7 70 nr. 2 Avstand fra nabogrense gis avslag til f\u00f8lgende: - Punkt 1 Oppf\u00f8ring av yttervegger i nabogrense i plan 6 og 7 i hele L-formen i nabogrense mot naboeiendom gnr 164 bnr 79. Dispensasjoner: Med hjemmel i plan- og bygningsloven \u00a7 19 gis det dispensasjon fra plan- og bygningsloven \u00a7 70 nr.2 for punkt 2, 3 og 4 for oppf\u00f8ring av trappehus til takterrasse med 0 meter mot naboeiendom 164/112 og med ca. 2,5 meter mot naboeiendom 164/793, samt for utkraging av takterrasse ca. 2,5m mot naboeiendom 164/793. Side 1 av 14 Dispensasjonen gis p\u00e5 vilk\u00e5r av at bygningsvolumet mot eiendom gnr 164 bnr 793 mot s\u00f8r i etasje 6 og 7 trekkes tilbake til yttervegg trappehus. Med hjemmel i plan- og bygningsloven \u00a7 19 gis det dispensasjon fra Kommunedelplan Sentrum \u00a7 4.3 Kvartalsbebyggelse vedr\u00f8rende gesimsh\u00f8yde for heishus. Plassering p\u00e5 eiendommen: Med hjemmel i plan- og bygningsloven \u00a7 70 nr 1 godkjennes plasseringen som oms\u00f8kt med den begrensning som f\u00f8lger av gitte vilk\u00e5r. H\u00f8ydeplassering: Med hjemmel i plan- og bygningsloven \u00a7 70 nr. 1 godkjennes plasseringen som oms\u00f8kt. Tidligere tillatelse: For \u00f8vrig gjelder vilk\u00e5rene som er gitt i tillatelsen 21.05.13. Nyere historikk: Byr\u00e5det innstilte p\u00e5 \u00e5 opprettholde fagetatens vedtak om \u00e5 opprettholde tillatelsen, jf. sak 2017/06276-5, datert 06.11.2018. Nedenfor gjengis milep\u00e6lene som har direkte relevans for denne klagesaken, i kronologisk rekkef\u00f8lge: - 09.05.2019: Komite for milj\u00f8 og byutvikling tok klagen til f\u00f8lge og opphevet delvis tillatelsen, jf. sakene 136/19, 137/19 og 138/19. - 01.11.2019: Fylkesmannen i Vestland opphevet komit\u00e9ens vedtak pga. mangelfull begrunnelse. Sakene ble sendt tilbake til kommunen for ny behandling. - 05.11.2020: Utvalg for milj\u00f8 og byutvikling (UMBY) behandlet sakene p\u00e5 nytt, i sak 375/20, 376/20 og 377/20. Klagen ble tatt til f\u00f8lge, som ved komit\u00e9ens behandling i 2019. Dette var i samsvar med byr\u00e5dets endrede innstilling, jf. sak 2017/06276-75 (byr\u00e5dets saksframstilling). - 09.12.2020: Tiltakshaver v/ advokatfirmaet Harris p\u00e5klaget utvalgets vedtak. - 28.09.2022: Statsforvalteren tok klagen til f\u00f8lge og opphevet utvalgets vedtak datert 05.11.2020. - 10.08.2023: Byr\u00e5det innstilte p\u00e5 \u00e5 stadfeste fagetatens vedtak datert 20.01.2017. - 05.10.2023: Utvalg for milj\u00f8 og byutvikling behandlet saken p\u00e5 nytt i sak 351/23 og fattet f\u00f8lgende vedtak: (Sitat) \u00abBystyret sender saken tilbake til byr\u00e5det for ny behandling og ber byr\u00e5det f\u00f8lge opp saken i henhold til utvalgets vedtak datert 05.11.2020. Utvalget forst\u00e5r det som at rammetillatelsen fra 01.02.11 er siste lovlige vedtak. Da med utgangspunkt i tillatelse til bruksendring og p\u00e5bygg vedtatt av KMBY 20.10.2010. Det sentrale i saken er at rammetillatelsen fra 01.02.2011 legger til grunn at tiltaket ikke skal bryte med m\u00f8neh\u00f8yde til Rica hotell. Dette er uavhengig av forskjeller i tegninger og kan kun tolkes som at det forholder seg til de faktiske forholdene. I mangel p\u00e5 skriftliggj\u00f8ring av koteh\u00f8yder og juridisk bindende formuleringer knyttet til byggeh\u00f8yder m\u00e5 formuleringene i s\u00f8knadsprosessen legges til grunn. Dette ser vi ogs\u00e5 at fagetaten gj\u00f8r i fagnotat datert 23.02.2010: \u00ab\u00abAnsvarlig s\u00f8ker har i klage anf\u00f8rt for det f\u00f8rste at det oms\u00f8kte prosjektet er utformet slik at takoppbygg ikke blir synlig fra gaten, og at det derfor ikke kan sies \u00e5 forringe det eksisterende bygg. Det blir vist til p\u00e5bygg til Rica Hotell som klager hevder har bakbygg med samme h\u00f8yde.\u00bb\u00bb Side 2 av 14 Utvalget hadde i 2010 ikke koteh\u00f8yde \u00e5 forholde seg til. Kmby hadde KDP Sentrum og maksimal byggeh\u00f8yde p\u00e5 21 meter. Det er ikke s\u00f8kt om dispensasjon i forhold til h\u00f8ydebestemmelse. Tegningsmateriell viser h\u00f8yder nesten lik som nabobygg og s\u00f8ker viser til at p\u00e5byggets m\u00f8neh\u00f8yde ligger i lik linje med den gang Rica hotell. I 2013 sender de endringss\u00f8knad p\u00e5 rammetillatelse gitt 11.02.11 og s\u00f8ker skriftlig p\u00e5 tiltak i 4 punkt, men vedlagt s\u00f8knad er nye tegninger som viser helt andre dimensjoner og skriftlig vises til utvidelser opptil 710,5 m2 totalt bruksareal 4025,5m2 og koteh\u00f8yder over 26 m. Disse utvidelsene er ikke s\u00f8kt om og endringer i tegningsgrunnlag er heller ikke s\u00f8kt om. Hva er da de godkjente h\u00f8yder og totalt BRA? (Sitat slutt) Tidligere historikk gjengis kort nedenfor: Statsforvalterens vedtak om oppheving: - Klage fra tiltakshaver v/advokatfirmaet Harris ble behandlet av Statsforvalteren den 28.09.2022. Klagen ble tatt til f\u00f8lge. Statsforvalteren opphevet utvalgets vedtak datert 05.11.2020 og sendte saken tilbake til kommunen for ny behandling. Opphevelsen begrunnes med at utvalgets vedtak ikke er tilstrekkelig begrunnet, og at det er uklart om rett lovforst\u00e5else er lagt til grunn. I Statsforvalterens vurdering fremg\u00e5r bl.a. f\u00f8lgende: \u00abBergen kommune har i tillatelsen til endring/avslag av 20.01.2017 vurdert hvilke konsekvenser feilen i tegningsgrunnlaget vil f\u00e5 for gyldigheten av vedtak i Komite \u0301 for milj\u00f8 og byutvikling av 21.10.2010 og for rammetillatelsen som er gitt p\u00e5 vilk\u00e5r den 01.02.2011. Kommunen har ikke funnet grunn til \u00e5 endre tidligere vedtak. Kommunen har vist til at den opprinnelige tillatelsen godkjenner mange forhold, bl.a. bruksendring fra kontor til bolig, som det ikke er reist tvil om. I vedtaket heter det videre: \u00abDet som gjelder tiltakets h\u00f8yde vil kunne endelig avklares ved behandling av endringss\u00f8knaden, og en eventuell ny behandling av opprinnelig s\u00f8knad med rettede snittegninger vil derfor ikke i vesentlig grad f\u00f8re til andre vurderinger i forhold til det som gj\u00f8res i forbindelse med behandlingen av endringss\u00f8knaden.\u00bb Videre heter det i vedtaket at: \u00abVed endringss\u00f8knaden er saken ytterligere opplyst med hensyn til konkrete kotefestede h\u00f8yder, tiltakets plassering i forhold til sine omgivelser og avstand til nabogrense samt snittegninger. Kommunen har p\u00e5 denne Side 3 av 14 m\u00e5ten f\u00e5tt en s\u00f8knad til behandling som blant annet tar for seg de forhold som var misvisende p\u00e5 tidligere snittegning.\u00bb Videre uttaler Statsforvalteren: \u00abDet er for oss uklart hva som er den siste lovlig etablerte tilstanden for bygget, herunder hva kommunen har godkjent av byggeh\u00f8yder, og dette er en svakhet ved kommunens begrunnelse. Inneb\u00e6rer kommunens vedtak av 21.10.2010, 01.02.2011 og 20.01.2017 at byggets h\u00f8yder er godkjent? For \u00e5 ta stilling til dette m\u00e5 de tidligere s\u00f8knadene og vedtakene tolkes. N\u00e5r denne vurderingen er p\u00e5 plass, m\u00e5 det gj\u00f8res en konkret vurdering av endringss\u00f8knadene som er fremsatt opp mot regelverket og plangrunnlaget. Vi mener det er viktig \u00e5 f\u00e5 den siste lovlig etablerte tilstanden entydig avklart f\u00f8r man tar stilling til endringss\u00f8knadene, bl.a. fordi Utvalg for milj\u00f8 og byutvikling har avsl\u00e5tt s\u00f8knaden om kotefesting av p\u00e5byggets h\u00f8yder. \u00c5 f\u00e5 fastsatt hva som er lovlig etablert har ogs\u00e5 betydning for t\u00e5legrensen for naboer n\u00e5r det skal tas stilling til ytterligere tiltak i h\u00f8yden. Vi mener at det ikke kan utelukkes at feilen har hatt innvirkning p\u00e5 vedtaket, jf. prinsippet i fvl. \u00a7 41. Vi finner etter dette \u00e5 m\u00e5tte oppheve kommunens vedtak i saker datert 05.11.2020, sak 375/20, 376/20 og 377/20, slik at de ovennevnte forhold kan avklares n\u00e6rmere.\u00bb Statsforvalteren uttaler ogs\u00e5 at \u00abN\u00e5r saken n\u00e5 behandles p\u00e5 nytt, m\u00e5 det ogs\u00e5 tas stilling til hvordan KDP \u00a7 4.3 er \u00e5 forst\u00e5 og om det kreves dispensasjon fra KDP \u00a7 4.3.\u00bb Det fremg\u00e5r av fagnotat datert 20.11.2017 at heishusets gesimsh\u00f8yde er m\u00e5lt til kote 30,11 meter, som tilsvarer 10,51 meter over gesimsh\u00f8yden angitt i \u00a7 4.3. Foto som viser de aktuelle eiendommene, jf. vedlegg til fagnotat datert 23.01.2023: Side 4 av 14 Plansituasjon: Eiendommen er uregulert. I kommunedelplan (KDP) Sentrum fra 2001 er den p\u00e5 plankart 2 vist som bygning med h\u00f8y antikvarisk verdi, og p\u00e5 plankart 4 som blandet sentrumsform\u00e5l. I Kommuneplanens arealdel (KPA) er den vist som sentrumsform\u00e5l. Tiltaket krever dispensasjon fra plan- og bygningsloven av 1985 \u00a7 70, nr. 2 om avstand til nabogrense, samt dispensasjon fra KDP Sentrum \u00a7 4.3 Kvartalsbebyggelse vedr\u00f8rende gesimsh\u00f8yde for heishus. Det er s\u00f8kt om dispensasjon. Byantikvaren uttalte seg til den opprinnelige s\u00f8knaden i brev datert 26.07.07. Byantikvaren var negativ til oppl\u00f8ft av eksisterende takflate mot bakg\u00e5rd, men hadde ingen innvendinger mot tiltak mot bakg\u00e5rd s\u00e5fremt de ble holdt under eksisterende gesims. Ved senere s\u00f8knader om endringer er det ikke innhentet ny uttalelse fra Byantikvaren. Klagerens anf\u00f8rsler Klagen er datert 13.02.2017. Det klages over pkt. 1, 2 ,3, 4 og 9 i vedtaket datert 20.01.2017. I hovedtrekk anf\u00f8rer klageren at oms\u00f8kt tiltak er til skade for hans eiendom. Tiltakshaver har bygget h\u00f8yere enn tillatt, og har fullf\u00f8rt byggverket til tross for stoppordre. I stedet for \u00e5 sl\u00e5 ned p\u00e5 ulovlighetene har bygningsetaten n\u00e5 velsignet ulovlighetene. Klagerens bygg f\u00e5r mindre lysinnfall og friskluftssirkulasjon i bakg\u00e5rden. Klageren \u00f8nsker nybygget tilbakef\u00f8rt i samsvar med tillatelsen fra 2011. Forutsetningen var at nybygget ikke skulle g\u00e5 over m\u00f8neh\u00f8yden til klagers bygg. Klagen er et resultat av ulovlig utf\u00f8rt byggearbeid, der Plan- og bygningsetaten har \u00e5pnet for \u00e5 s\u00f8ke godkjennelse av ulovlighetene. Klageren p\u00e5peker manglende inngripen fra bygningsmyndighetene mot p\u00e5g\u00e5ende ulovlige byggearbeid. Klagen er omfattende med 14 nummererte vedlegg. Tiltakshavers tilsvar Den 23.06.17 har Advokatfirmaet Harris DA p\u00e5 vegne av tiltakshaver gitt tilsvar til den supplerende klagen. N\u00e5r det gjelder avstanden mellom pipe og p\u00e5bygg vil en ytterligere tilbaketrekning inneb\u00e6re at trappeatkomsten/r\u00f8mningstrapp til takterrassen m\u00e5 rives, en l\u00f8sning som vil v\u00e6re negativt for b\u00e5de bruk og sikkerhet for beboerne og dette vil ikke st\u00e5 i rimelig forhold til det man eventuelt vil oppn\u00e5 av bedre lysforhold i bakg\u00e5rd. N\u00e5r det gjelder bruk av pipen er det dokumentert gjennom korrespondanse med Side 5 av 14 brannvesenet at bruken fortsatt er lovlig og at det er mulig med avb\u00f8tende tiltak dersom det skulle vise seg at trekkforholdene blir d\u00e5rligere. Tiltakshaver har b\u00e5de i s\u00f8knaden og tilsvaret bekreftet at han p\u00e5tar seg \u00e5 gjennomf\u00f8re eventuelle n\u00f8dvendige tiltak for \u00e5 sikre tilfredsstillende trekkforhold. Fagetatens vurdering og anbefaling: Fagnotatet er datert 23.01.2023. Om vurdering av klagen sier fagetaten f\u00f8lgende: \u00abStatsforvalteren trekker blant annet frem, i sin avgj\u00f8relse av 28.09.2022, at det m\u00e5 tas stilling til hvordan KDP Sentrum \u00a7 4.3 er \u00e5 forst\u00e5 og om det kreves dispensasjon. V\u00e5r vurdering fremg\u00e5r av fagnotatet datert 20.11.2017 supplert med vurderingen gjort i vedtaket av 20.01.2017. Det er i fagnotatet under pkt. 3.3 gitt en utfyllende vurdering og denne m\u00e5 ses i sammenheng med begrunnelsen gitt i vedtaket datert 20.01.2017 pkt. 3.3. Sammenholdt besvarer dette kommentaren fra Statsforvalteren. Det vises for \u00f8vrig til vurderingene som er gjort i fagnotatet av 20.11.2017 og etterf\u00f8lgende saksbehandling.\u00bb Saken oversendes uten innstilling. Av fagnotat fra 20.11.2017 fremg\u00e5r i hovedtrekk f\u00f8lgende: - Opprinnelig s\u00f8knad om bruksendring fra kontor til bolig ble avsl\u00e5tt av Plan- og bygningsetaten den 30.01.2009. Avslaget ble p\u00e5klaget av ansvarlig s\u00f8ker. - Komit\u00e9 for milj\u00f8 og byutvikling tok klagen til f\u00f8lge 21.10.2009. Det ble gitt tillatelse til oms\u00f8kt tiltak, og innvilget dispensasjon fra avstand til nabogrense og KDP sentrum \u00a7 4.3 om tomteutnyttelse. - Tillatelser til endring ble delvis innvilget 05.11.2014. Dav\u00e6rende fylkesmann (n\u00e5v\u00e6rende Statsforvalter) opphevet vedtaket den 08.08.2016. - Nye tillatelser til endring ble innvilget den 20.01.2017. Oppf\u00f8ring av yttervegg i nabogrense i plan 6 og 7, mot klagers eiendom, ble avsl\u00e5tt. Om dispensasjoner fremg\u00e5r av vedtaket: Plassering p\u00e5 eiendommen og h\u00f8ydeplassering ble godkjent som oms\u00f8kt. Det er dette vedtaket som n\u00e5 skal klagebehandles p\u00e5 nytt, etter Statsforvalterens siste vedtak. Fagetaten viser til at klagen gjelder f\u00f8lgende tiltak: Side 6 av 14 Fagnotatet datert 20.11.2017 har i pkt. 3 vurdert klagen og tatt stilling til f\u00f8lgende forhold: - Avstand til nabogrense. - Byggeh\u00f8yde. - Dispensasjon (KDP sentrum \u00a7\u00a7 4.1 og 4.3). - Andre forhold (forholdet mellom KPA og KDP, ulovlighetsoppf\u00f8lging/legalisering, opplysning av saken). Byr\u00e5det viser til fagnotatet datert 20.11.2017 side 4 \u2013 10 for utfyllende opplysninger og argumentasjon. Etter en konkret vurdering og dr\u00f8fting av klagen, anbefaler fagetaten ikke \u00e5 ta klagen til f\u00f8lge. \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Byr\u00e5det viser til UMBY sitt vedtak datert 05.10.2023 og anbefaler at klagen tas delvis til f\u00f8lge. Om merknader fra Statsforvalteren i vedtak datert 28.09.2022 Siste lovlige etablerte tilstand Byr\u00e5det legger til grunn at siste lovlige etablerte tilstand framg\u00e5r av rammetillatelsen datert 01.02.2011 med godkjent tegningsgrunnlag. Tillatelsen legger til grunn at tiltaket ikke skal bryte med m\u00f8neh\u00f8yden til Rica hotell (gnr. 164, bnr. 1142). I mangel p\u00e5 skriftliggj\u00f8ring av koteh\u00f8yder og juridisk bindende formuleringer knyttet til byggeh\u00f8yder m\u00e5 formuleringene i s\u00f8knadsprosessen legges til grunn. F\u00f8lgende framg\u00e5r av fagnotat datert 23.02.2010: \u00abAnsvarlig s\u00f8ker har i klage anf\u00f8rt for det f\u00f8rste at det oms\u00f8kte prosjektet er utformet slik at takoppbygg ikke blir synlig fra gaten, og at det derfor ikke kan sies \u00e5 forringe det eksisterende bygg. Det blir vist til p\u00e5bygg til Rica Hotell som klager hevder har bakbygg med samme h\u00f8yde\u00bb. Utvalget hadde i 2010 ikke en koteh\u00f8yde \u00e5 forholde seg til. KMBY forholdt seg til KDP Sentrum og maksimal byggeh\u00f8yde p\u00e5 21 meter. Det ble ikke s\u00f8kt om dispensasjon i forhold til h\u00f8ydebestemmelsen. Tegningsmateriellet viser h\u00f8yder nesten lik som nabobygg og s\u00f8ker viste til at p\u00e5byggets m\u00f8neh\u00f8yde skulle ligge i lik linje med den gang Rica hotell. S\u00f8knad om endring datert 20.12.2012 viser helt andre dimensjoner, \u00f8kning av totalt bruksareal fra 3350 m2 i rammetillatelse datert 01.02.2011, til 4025 m2 og koteh\u00f8yder over 26 meter. Side 7 av 14 Om KDP \u00a7 4.3 gjelder for eiendommen Byr\u00e5det legger til grunn at bestemmelsene \u00a7 4.3 gjelder for eiendommen. Byr\u00e5det tolker dermed bestemmelsen annerledes enn det som fremg\u00e5r av fagetatens notat datert 20.11.2027, jf. fagnotatet p\u00e5 side 8: (Sitat) (Sitat slutt) Fargene som fagetaten viser til framg\u00e5r av utklippet nedenfor, der nybygget er innringet. Byr\u00e5det mener i motsetning til fagetaten at en bokstavfortolkning av \u00a7 4.3 m\u00e5 legges til grunn. Bokstavfortolkningen tilsier at \u00a7 4.3 gjelder, jf formuleringene i \u00a7\u00a7 4.1 og 4.3 sett i sammenheng, jf. utklipp av bestemmelsene nedenfor: Side 8 av 14 Byr\u00e5det tolker bestemmelsene slik at \u00a7 4.3 supplerer/utfyller \u00a7 4.1. Dermed krever det aktuelle tiltaket dispensasjon fra byggeh\u00f8yder som angitt i \u00a7 4.3 for \u00e5 kunne godkjennes. Vurdering Tiltakets ytre rammer (uten kotefestede h\u00f8yder) ble godkjent i Komite \u0301 for milj\u00f8 og byutviklings (KMBYs) vedtak i sak 487-10 den 21.10.2010. I samme vedtak ble det gitt dispensasjon fra avstandsbestemmelsen i pbl. 1985 \u00a7 70 nr. 2, og h\u00f8ydebestemmelsen i KDP Sentrum \u00a7 4.3. P\u00e5 bakgrunn av KMBYs vedtak i sak 487-10 den 21.10.10 utstedte fagetaten rammetillatelse p\u00e5 vilk\u00e5r den 01.02.11 til bruksendring og p\u00e5bygg av Foreningsgaten 3, fra kontor til boligform\u00e5l med i alt 39 boenheter, p\u00e5bygg med 2 etasjer med tiln\u00e6rmet flatt tak mot bakg\u00e5rd, takterrasse p\u00e5 bakbygning, samt tilbakef\u00f8ring av fasade mot gate. KMBY begrunnet sitt avslag i sak 136/19 med at \u00ab[h]\u00f8yden p\u00e5 p\u00e5bygget overstiger dagens m\u00f8neh\u00f8yde, og er derfor i strid med eksisterende taklandskap.\u00bb Videre skriver KMBY at den er \u00abkritisk til hvordan p\u00e5bygget svekker naboenes lys- og lydforhold, og mener det ikke er grunnlag for \u00e5 dispensere fra pbl \u00a7 70, nr. 2, da naboene p\u00e5f\u00f8res ulemper som kun tiltakshaver har interesse av. KMBY viste til at det var \u00abet sentralt premiss at p\u00e5bygget ikke skulle overstige nabobyggenes h\u00f8yde og at oms\u00f8kte tiltak ikke skulle v\u00e6re synlig fra gateniv\u00e5. P\u00e5byggets h\u00f8yder og synlighet fra det offentlige rom er en realitet og ikke i samsvar med forutsetninger og det tiltakshaver tidligere har uttalt om h\u00f8yder sett opp mot Rica Hotell og Nyg\u00e5rdsgaten 2.\u00bb Byr\u00e5det oppfattet KMBY dithen at det anser at hele p\u00e5bygget med 2 etasjer er bygget for h\u00f8yt i henhold til den opprinnelige tillatelsen fra 2010/2011. Den p\u00e5klagede endringstillatelsen datert 20.01.17 til oppf\u00f8ring av trappehus, utkraging av takterrasse og kotefesting av hele p\u00e5bygget, m\u00e5 vurderes p\u00e5 selvstendig grunnlag. Selv om tiltaket er utf\u00f8rt i strid med den opprinnelige tillatelsen, m\u00e5 de oms\u00f8kte endringene vurderes som om det ikke er bygget. Byr\u00e5det oppfatter det slik at endringene samlet sett ytterligere vil forsterke ulempene for nabo. Ulempene for nabo er han f\u00e5r et bygg oppf\u00f8rt i nabogrense som er 2,8 meter h\u00f8yere enn det som fremg\u00e5r av det opprinnelige tegningsmaterialet, der ogs\u00e5 p\u00e5bygget i plan 6 og 7 var trukket tilbake fra nabogrense med ca. 1,2 meter. Byr\u00e5det forst\u00e5r KMBYs vedtak av Side 9 av 14 21.10.2010, sammenholdt med vedtaket datert 23.10.2023, slik at disse forholdene gj\u00f8r at grunnlaget for gitte dispensasjoner ikke er til stede. Byr\u00e5det vil i det f\u00f8lgende ta for seg den p\u00e5klagede tillatelsen punkt for punkt. - 1. Punkt 2: Oppf\u00f8ring av trappehus til takterrasse mot naboeiendom Ny r\u00f8mningstrapp ligger i enden av korridor lengst mot s\u00f8r, og fungerer som den ene av to r\u00f8mningsveier fra takterrasse mot bakg\u00e5rd. Trappehusets beliggenhet f\u00f8lger derfor av underliggende planl\u00f8sning og er plassert ca. 2,5 meter fra nabogrense. Trappehuset er 2,8 meter h\u00f8yt og topp trappehus er kote 30.11. Det er s\u00f8kt om oppf\u00f8ring av trappehus til takterrassen n\u00e6rmere nabogrense enn 4 meter til gnr. 164 bnr. 112 og 793. Det foreligger ikke samtykke fra nabo for tiltakets avstand til nabogrense og tiltaket krever dermed dispensasjon fra avstandsbestemmelsen i pbl. 1985 \u00a7 70 nr. 2. Hensynet bak bestemmelsen er blant annet \u00e5 sikre tilfredsstillende brannsikring for omkringliggende bebyggelse, sikre hensynet til lys, rom og utsikt, samt redusere naboulemper ved tiltaket. Sivilombudsmannen har flere ganger uttalt seg til sp\u00f8rsm\u00e5let om dispensasjon fra kravet til avstand til nabogrensen, og gitt uttrykk for at det skal en del til for \u00e5 oppfylle kravene for dispensasjon fra avstandskravet. Dette er begrunnet med at lovgiver allerede har gjort en avveining mellom utbygger og naboene sine interesser. Med dette som utgangspunkt, stiller det seg litt annerledes i bysentrum hvor alle bygg st\u00e5r n\u00e6rmere hverandre enn 4 meter. I dette tilfellet er byggene allerede oppf\u00f8rt vegg i vegg og forventingene til at lovens avstandskrav skal opprettholdes er derfor betydelig mindre, forutsatt at brannsikkerheten ivaretas. De deler av tiltaket som er mest fremtredende er oms\u00f8kte trappehus og heishuset. I endringstillatelsen la fagetaten vekt p\u00e5 at disse har den funksjon \u00e5 sikre atkomst til takterrassen, og at uten dem vil boenhetene i bygget f\u00e5 sterkt redusert uteoppholdsareal. Fagetaten la til grunn at brannmessige hensyn er ivaretatt for den delen av tiltaket, samt at trappehuset ikke har vesentlig betydning for tap av sol. Videre la fagetaten til grunn at fordelene med trappehuset er at det sikrer n\u00f8dvendig r\u00f8mningsmuligheter for uteoppholdsareal p\u00e5 takterrassen. Fagetaten stilte som vilk\u00e5r for dispensasjonen at bygningsvolumet mot eiendom gnr 164 bnr 793 mot s\u00f8r i etasje 6 og 7 m\u00e5tte trekkes tilbake til yttervegg trappehus. Trappehuset er 2,8 meter h\u00f8yt og st\u00e5r opp\u00e5 takterrassen. Topp trappehus er som nevnt kote 30,11. Det er vesentlig h\u00f8yere enn takterrassen som ble godkjent i den opprinnelige rammetillatelsen, selv om den ikke ble kotefestet den gang. Trappehuset forsterker den negative effekten av den godkjente takterrassen for nabo. Byr\u00e5det legger til grunn at dav\u00e6rende KMBY har ment at trappehuset vil ytterligere forsterke ulempene for nabo, og s\u00e5ledes inneb\u00e6re en vesentlig tilsidesettelse av de hensyn bestemmelsen skal ivareta. Det gjelder til tross for at dispensasjon er gitt p\u00e5 vilk\u00e5r av bygningsvolumet mot eiendom gnr 164 bnr 793 mot s\u00f8r i etasje 6 og 7 skal trekkes tilbake. Det p\u00e5pekes at tiltaket opprinnelig var godkjent som noe tilbaketrukket fra nabogrensen i tillatelsen fra 01.02.11. Byr\u00e5det innstiller til UMBY p\u00e5 at klagen tas til f\u00f8lge p\u00e5 dette punkt, slik at det ikke gis dispensasjon fra pbl. 1985 \u00a7 70, nr. 2 for oppf\u00f8ring av trappehus. Det kan inneb\u00e6re at takterrassen ikke kan benyttes slik den er tenkt. Side 10 av 14 - 2. Punkt 3: Utkraging av takterrasser p\u00e5 bakbygning mot bakg\u00e5rd mellom for- og bakbygning og mot bakg\u00e5rd mot Nyg\u00e5rdsgaten 2a. Det s\u00f8kes om en utkraging av takterrasse p\u00e5 0,5 meter over veggliv i 7. etasje, p\u00e5 grunn av konstruksjonsmessige problemstillinger knyttet til kuldebro og lekkasjefare. Det eneste stedet der denne utkragingen kommer n\u00e6rmere enn 4 meter fra nabogrense, er over veggene i \u00abL- formen\u00bb av tilbygget mot s\u00f8r. Det foreligger ikke samtykke fra nabo for tiltakets avstand til nabogrense og denne del av tiltaket krever dermed dispensasjon fra pbl. 1985 \u00a7 70 nr. 2. Byr\u00e5det legger til grunn at tidligere KMBY og n\u00e5v\u00e6rende UMBY mener at det er den samlete belastningen av tiltakene som utgj\u00f8r ulempene for nabo. Vurderingen av om vilk\u00e5rene for \u00e5 gi dispensasjon fra avstandsbestemmelsen blir den samme som over i punkt 1. Det kan innvendes at et trappehus som er 2,8 m h\u00f8yt har en st\u00f8rre innvirkning p\u00e5 naboeiendommen enn utkraging av en takterrasse som er godkjent i opprinnelig rammetillatelse. Det er imidlertid den samlete effekten av alle utvidelsene som gj\u00f8r at grensen for vesentlig tilsidesettelse av hensynene bak avstandsbestemmelsen anses overskredet. Byr\u00e5det innstiller derfor til UMBY at klagen tas til f\u00f8lge ogs\u00e5 p\u00e5 dette punkt. - 3. Punkt 4: Delvis innbygging av terrasse p\u00e5 plan 7 p\u00e5 bakbygning mot bakg\u00e5rd mellom for- og bakbygning og p\u00e5 plan 5, 6 og 7 mot bakg\u00e5rd mot Nyg\u00e5rdsgaten 2a. Ansvarlig s\u00f8ker skriver i sin redegj\u00f8relse av 18.11.16 at \u00abendringen har ingen konsekvenser for sol og skyggeforhold - da innbyggingen ligger innenfor opprinnelig utkraget terrasse.\u00bb Denne delen av tiltaket ber\u00f8rer ikke nabos interesser og er heller ikke avhengig av dispensasjon fra noen bestemmelser. Byr\u00e5det ser derfor ingen grunn til \u00e5 ta klagen til f\u00f8lge p\u00e5 dette punkt. - 4. Punkt 10: Dispensasjon fra KDP Sentrum \u00a7 4.3 Kvartalsbebyggelse vedr\u00f8rende gesimsh\u00f8yde for heishus. Heishusets gesimsh\u00f8yde er m\u00e5lt til kote 30,11 meter (1. plan ligger p\u00e5 kote 4,1 meter). Total h\u00f8yde p\u00e5 bygget inkludert heishuset blir dermed 26,01 meter, som vil si 10,51 meter over maksimalt tillatte gesimsh\u00f8yde 15,5 meter. Det er s\u00f8kt om dispensasjon fra KDP Sentrum \u00a7 4.3. Byr\u00e5det vil p\u00e5peke at i den opprinnelige s\u00f8knaden var heishuset plassert midt i bakg\u00e5rden og s\u00e5ledes mindre synlig fra gateniv\u00e5. Flyttingen av heishuset n\u00e6rmere Foreningsgaten ble godkjent i endringstillatelsen datert 21. mai 2013. Det vedtaket er ikke gjenstand for klagebehandling. Det som skal behandles her er dispensasjonss\u00f8knaden for h\u00f8yden p\u00e5 heishuset. Bakgrunnen for h\u00f8ydebegrensningen i kommunedelplanen er \u00e5 sikre at h\u00f8yde og volum p\u00e5 oms\u00f8kte tiltak samsvarer med bebyggelsen i omr\u00e5det. Bestemmelsen setter visse begrensninger for gesims- og m\u00f8neh\u00f8yde og takform. Byr\u00e5det oppfatter UMBY slik at en dispensasjon fra KDP Sentrum \u00a7 4.3 for heishusets del vil vesentlig tilsidesette de hensyn som h\u00f8ydebestemmelsen skal ivareta. Denne delen av tiltaket er det mest synlige fra gateniv\u00e5 og det offentlig rom. H\u00f8yden p\u00e5 heishuset er 2,8 m over takterrasse. I tillegg kommer motorrommet p\u00e5 toppen av heishuset som behandles i del 2 av sakskomplekset, men det er ikke relevant i denne vurderingen. Byr\u00e5det legger til grunn at KMBY har ment at ytterligere en dispensasjon fra maksimalt tillatte gesimsh\u00f8yde p\u00e5 15,5 meter vil undergrave bestemmelsens form\u00e5l og kunne gi uheldige presedensvirkninger for lignende tiltak. Fordelen ved \u00e5 gi dispensasjon er \u00e5 sikre tilgang til takterrassen. Ulempen er at den mest i\u00f8ynefallende delen av tiltaket godkjennes og taklandskapet i omr\u00e5det endres i negativ Side 11 av 14 retning. Etter en konkret vurdering er det ikke grunnlag for \u00e5 gi oms\u00f8kte dispensasjon. Det inneb\u00e6rer at tiltakshaver m\u00e5 finne en annen l\u00f8sning for heishuset. Foto av heishuset nedenfor, sett fra Byparken: Byr\u00e5det innstiller til UMBY \u00e5 ta klagen til f\u00f8lge ogs\u00e5 p\u00e5 dette punkt. - 5. Punkt 9: Konkrete kotefestede byggeh\u00f8yder p\u00e5 hele p\u00e5bygget, inklusive trappehus og heishus. Videre er det s\u00f8kt om tillatelse til topp trappehus (kote 30,11) og overkant h\u00f8yde terrassegulv (kote 27,31). P\u00e5 bakgrunn av den opprinnelige rammetillatelsen, hvor det ble gitt tillatelse til at bygningens volum, utforming og struktur ble endret, ser ikke byr\u00e5det et lenger som relevant at oms\u00f8kte byggeh\u00f8yder krever dispensasjon fra KDP Sentrum \u00a7 4.1. Sp\u00f8rsm\u00e5let er da om kotefestede byggeh\u00f8yder kan godkjennes med hjemmel i pbl. 1985 \u00a7 70, nr. 1. Bestemmelsen lyder: \u00ab1. Bygningens plassering, herunder h\u00f8ydeplassering, og bygningens h\u00f8yde skal godkjennes av kommunen.\u00bb Ordlyden angir direkte at vurdering og godkjenning ligger til kommunen. I det p\u00e5klagde vedtaket fant fagetaten videre at: \u00abDet vil heller ikke v\u00e6re hensiktsmessig \u00e5 kreve koteh\u00f8yde p\u00e5 oms\u00f8kte punkt redusert, da oms\u00f8kte nye tegninger viser reelle h\u00f8yder som kreves for \u00e5 etablere boligbebyggelse etter dagens tekniske krav som p\u00e5bygg p\u00e5 en eksisterende bygning. De konkrete oms\u00f8kte h\u00f8ydene ligger hovedsakelig i bakg\u00e5rd, som gj\u00f8r de lite synlige fra offentlig gate eller plass. Den delen av tiltaket som blir mest 8 fremtredende er imidlertid heishus og trappehus. Disse har imidlertid den funksjon \u00e5 sikre atkomst til takterrassen, og uten dem vil boenhetene i bygget f\u00e5 sterkt redusert uteoppholdsareal. Det er uheldig at den delen av tiltaket er mer synlig fra offentlig rom enn det som opprinnelig ble lagt til grunn, men det anses viktig \u00e5 opprettholde tilstrekkelig atkomst til takterrassen og det vektlegges at b\u00e5de heishus og trappehus har en begrenset utstrekning.\u00bb Byr\u00e5det oppfatter UMBY dithen at endringene som er oms\u00f8kt, det vil si kotefestede h\u00f8yder Side 12 av 14 for hele p\u00e5bygget, ikke kan godkjennes. Byr\u00e5det viser til at dav\u00e6rende KMBY har lagt til grunn at: \u00ab[h]\u00f8yden p\u00e5 p\u00e5bygget overstiger dagens m\u00f8neh\u00f8yde (---)\u00bb. Det m\u00e5 leses i relasjon til beskrivelsen av tiltaket i den opprinnelige s\u00f8knaden, der h\u00f8yden p\u00e5 tilbygget er beskrevet slik: \u00abl\u00f8fta eit tiln\u00e6rma flatt tak opp i niv\u00e5 med m\u00f8ne p\u00e5 frambygning.\u00bb Videre skriver KMBY at p\u00e5bygget er i strid med eksisterende taklandskap, og at tiltaket er blitt vesentlig h\u00f8yere enn premissene i rammetillatelsen tilsier. Byr\u00e5det p\u00e5peker at den opprinnelige rammetillatelsen tillater et p\u00e5bygg med 2 etasjer med tiln\u00e6rmet flatt tak mot bakg\u00e5rd, samt takterrasse p\u00e5 bakbygning, trukket noe tilbake fra nabogrensen til gnr. 164 bnr. 793. Bygningens volum, utforming og struktur endret seg med rammetillatelsen av 01.02.11, og dette kan ikke endres ved \u00e5 nekte godkjenning av kotefestede h\u00f8yder p\u00e5 terrassegulvet. Byr\u00e5det mener derfor det ikke er relevant \u00e5 legge vekt p\u00e5 at p\u00e5bygget som s\u00e5dan er i strid med eksisterende taklandskap. Byr\u00e5det er imidlertid enig med KMBY/UMBY i at p\u00e5bygget er blitt h\u00f8yere enn slik det er beskrevet i den opprinnelige s\u00f8knaden. Videre er heishuset og trappehuset de mest fremtredende deler av tiltaket, som er synlig fra det offentlig rom. Disse er kommet til etter den opprinnelige s\u00f8knaden og rammetillatelsen. Adkomsten til takterrassen vil imidlertid bli ber\u00f8rt av at kotefestede h\u00f8yder p\u00e5 heishus og trappehus ikke godkjennes. Uten dem vil boenhetene i bygget f\u00e5 sterkt redusert uteoppholdsareal. Det vil kreve en omprosjektering av tiltaket. Byr\u00e5det innstiller til UMBY \u00e5 ikke godkjenne kotefestede h\u00f8yder som oms\u00f8kt, jf. pbl. 1985 \u00a7 70, nr. 1. Byr\u00e5det anbefaler p\u00e5 denne bakgrunn at klagen tas til f\u00f8lge i det vesentligste. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: 1. Med hjemmel i forvaltningslovens \u00a7 33, annet ledd oppheves Plan- og bygningsetatens vedtak datert 20.01.17 delvis, slik at det ikke gis tillatelse til: a) Punkt 2 Oppf\u00f8ring av trappehus til takterrasse mot naboeiendom. b) Punkt 3 Utkraging av takterrasser p\u00e5 bakbygning mot bakg\u00e5rd mellom for- og bakbygning og mot bakg\u00e5rd mot Nyg\u00e5rdsgaten 2a. c) Punkt 9 Konkrete kotefestede byggeh\u00f8yder p\u00e5 hele p\u00e5bygget inklusive trappehus og heishus. 2. Med hjemmel i plan- og bygningsloven 1985 \u00a7 70 nr. 1 godkjennes ikke de kotefestede h\u00f8ydene som oms\u00f8kt. Side 13 av 14 3. Med hjemmel i plan- og bygningsloven 2008 \u00a7 19-2 gis det ikke dispensasjon fra plan- og bygningsloven 1985 \u00a7 70, nr. 2 for oppf\u00f8ring av trappehus og utkraging av takterrasser mot naboeiendom. 4. Med hjemmel i plan- og bygningsloven 2008 \u00a7 19-2 gis det ikke dispensasjon fra Kommunedelplan Sentrum \u00a7 4.3 for kotefestet h\u00f8yde p\u00e5 heishus. 5. Klagen tas delvis til f\u00f8lge. Dato: 9. januar 2024 Christine B. Meyer Byr\u00e5dsleder Dokumentet er godkjent elektronisk. Vedlegg: 1. Fagetatens notat datert 23.01.2023 med f\u00f8lgende vedlegg: 1. Situasjonskart 2. Oversiktsfoto 3. Situasjonsplan 4. Tegninger 5. Byantikvarens uttalelse 6. Tillatelse til endring/ avslag p\u00e5 s\u00f8knad 7. Klage med vedlegg 8. Supplerende klage 9. Tilsvar p\u00e5 klage 10. Avklaring skorstein 11. Nabomerknader med tilsvar 12. Fagnotat datert 20.11.2017 13. Saksfremstilling Byr\u00e5det 14. Saksprotokoll KMBY Sak 136-19 15. Fylkesmannen opphever vedtak 16. Fagnotat datert 13.11.2019 17. Saksfremstilling byr\u00e5dssak 18. Saksprotokoll UMBY 19. Klage p\u00e5 vedtak UMBY 20. Vedlegg til klage \u2013 sakens historikk 21. Statsforvalteren opphever vedtak 2. UMBYs vedtak datert 05.10.2023 Side 14 av 14 "
}