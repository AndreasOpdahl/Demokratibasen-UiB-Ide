{
  "dokument_id": "61ec9ca3-d548-53a4-8d92-3f4a097b321b",
  "doc_type": "case_attachment",
  "kommune": 4601,
  "tittel": "Tilleggsnotat fra byr\u00e5det med svar p\u00e5 sp\u00f8rsm\u00e5l fra Utvalg for finans, kultur og n\u00e6ring",
  "url": "https://bergen.kommune.no/politikere-utvalg/api/fil/bk360/11359367/Tilleggsnotat-fra-byradet-med-svar-pa-sporsmal-fra-Utvalg-for-finans-kultur-og-naering",
  "tekst": " Byr\u00e5dsleders avdeling, stab Til Intern korrespondanse Bystyrets kontor V\u00e5r referanse: 2023/02074-16 Saksbehandler: Stine Mari Nytun Leirdal Fra Dato: 23. oktober 2024 Byr\u00e5dsleder Christine B. Meyer Unntatt offentlighet: Tilleggsnotat fra byr\u00e5det med svar p\u00e5 sp\u00f8rsm\u00e5l fra Utvalg for finans, kultur og n\u00e6ring Viser til utvalg for finans, kultur og n\u00e6ring som i m\u00f8tet 16.10.2024 sak 159/24 bad byr\u00e5det om \u00e5 fremlegge et tilleggsnotat f\u00f8r saken behandles i bystyret. Utvalget \u00f8nsker svar p\u00e5 f\u00f8lgende sp\u00f8rsm\u00e5l: - Hva gj\u00f8r kommunen for \u00e5 forebygge og avverge en radioaktiv hendelse? - Bergen er med i \u2018Cities for Peace\u2019/ ICANs Cities appeal, den verdensomspennende kampanjen mot atomv\u00e5pen, sammen med 81 andre norske byer og kommuner. I v\u00e6pnet konflikt blir byer angrepsm\u00e5l for masse\u00f8deleggelsesv\u00e5pen som kjemiske, biologiske og fremfor alt atomv\u00e5pen. Byer er hovedm\u00e5l for bruk av atomv\u00e5pen, og lokale myndigheter har derfor et spesielt ansvar for \u00e5 markere motstand mot atomv\u00e5pens betydning i milit\u00e6rstrategi og sikkerhetspolitikk. Hvordan jobber byr\u00e5det for \u00e5 forebygge atomhendelser? - Hvor er ROS-analysen n\u00e5r det gjelder etablering av en amerikansk milit\u00e6rbase/et 'omforent omr\u00e5de' p\u00e5 Haakonsvern? Nord-Europas st\u00f8rste maritime base ligger innenfor bygrensen v\u00e5r. - Hvor er ROS-analysen i forhold til kystfiske og fiskeoppdrett i v\u00e5re fjorder og kystomr\u00e5der? Svar fra byr\u00e5dsleder: Som lokal myndighet og bysamfunn \u00f8nsker vi at omgivelsene v\u00e5re skal v\u00e6re s\u00e5 trygge som mulig for alle som bor og oppholder seg der. Det er samtidig slik at vi verken som kommune eller som bysamfunn har styrbarhet p\u00e5 all den risikoen som foreligger. Vi har ikke n\u00f8dvendigvis evne til \u00e5 p\u00e5virke risikoen slik vi \u00f8nsker alene. Kommunen har kartlagt, systematisert og vurdert sannsynligheten for u\u00f8nskede hendelser som kan inntreffe i kommunen og hvordan disse kan p\u00e5virke kommunen. De u\u00f8nskede hendelsene er beskrevet i kommunens helhetlige risiko- og s\u00e5rbarhetsanalyse Bergen ROS 2024 \u2013 helhetlig risiko- og s\u00e5rbarhetsanalyse som ble tatt til orientering i Bergen bystyre i m\u00f8tet 04.09.2024 sak 271/24. I analysen er to u\u00f8nskede hendelser knyttet til atomulykke kartlagt. Disse er \u00abStort, luftb\u00e5ret radioaktivt utslipp fra utlandet\u00bb og \u00abLokal atomhendelse i Norge\u00bb. Bergen ROS 2024 er et viktig kunnskapsgrunnlag for kommunens videre arbeid med \u00e5 forebygge og v\u00e6re beredt for u\u00f8nskede hendelser. Risiko som er kartlagt i Bergen ROS 2024 skal f\u00f8lges opp gjennom plan for oppf\u00f8lging av samfunnssikkerhets- og beredskapsarbeidet som byr\u00e5det vedtok \u00e5 starte opp i m\u00f8tet 03.10.2024 sak 1258/25. Planen vil sette retning for kommunens arbeid med samfunnssikkerhet og beredskap, og vil inneholde b\u00e5de m\u00e5l, strategier og tiltak. Som byr\u00e5dsleder har jeg gjennomf\u00f8rt et m\u00f8te med Haakonsvern om hvordan Bergen kommune best kan legge til rette for den planlagte utvidelsen og styrkingen av Haakonsvern, som regjeringen har varslet. Jeg har ogs\u00e5 v\u00e6rt i m\u00f8te med Forsvarsdepartementet, hvor de har orientert om nye og utvidede omforente omr\u00e5der som ogs\u00e5 omfatter Haakonsvern. Kommunen har ikke utarbeidet en ROS-analyse som er spesifikt knyttet opp mot etablering av amerikansk milit\u00e6rbase p\u00e5 Haakonsvern. Det faktum at Haakonsvern orlogsstasjon har anl\u00f8p av reaktordrevne fart\u00f8y er imidlertid analysert i Bergen ROS 2024. Funnene i analysen er at denne transporten reguleres nasjonalt og internasjonalt, og kommunen har derfor begrenset styrbarhet n\u00e5r det gjelder \u00e5 redusere sannsynlighet. Kommunen har imidlertid planer for \u00e5 redusere konsekvensene dersom en det oppst\u00e5r en slik ulykke. Tiltakene er nedfelt i kommunens beredskapsplanverk. Delrapport om forvaltningsrevisjon av atomberedskap i Bergen kommune oppleves \u00e5 ha h\u00f8y nytteverdi. Rapporten gir gode vurderinger og beskrivelser av status for de ulike delene av atomberedskapen i kommunen. Beskrivelsen av utfordringsbildet og anbefalinger til tiltak treffer derfor godt. Revisors anbefalinger til tiltak vil bli fulgt opp i det videre arbeidet med \u00e5 utvikle og forbedre beredskap i Bergen kommune. Utvalget ettersp\u00f8r ogs\u00e5 status p\u00e5 ROS-analyse for kystfiske og fiskeoppdrett i fjord og kystomr\u00e5der. Dette er en statlig oppgave. Fiskeridirektoratet veileder og f\u00f8rer tilsyn med n\u00e6ringsakt\u00f8rer innen akvakulturn\u00e6ringen, mens Havforskningsinstituttet utarbeider \u00e5rlige risikorapporter p\u00e5 oppdrag av N\u00e6rings- og fiskeridepartementet. Med hilsen Christine B. Meyer Byr\u00e5dsleder Dokumentet er godkjent elektronisk. "
}