{
  "dokument_id": "fd6d33ac-7aed-5458-919c-87e6ac869926",
  "doc_type": "case_attachment",
  "kommune": 4601,
  "tittel": "Allmenningen - Stort prosjekt skal vurdere tildelingen av helse- og omsorgstjenester",
  "url": "https://bergen.kommune.no/politikere-utvalg/api/fil/bk360/12185221/Allmenningen-Stort-prosjekt-skal-vurdere-tildelingen-av-helse-og-omsorgstjenester",
  "tekst": "26.02.2025, 14:33 Allmenningen - Stort prosjekt skal vurdere tildelingen av helse- og omsorgstjenester Stort prosjekt skal vurdere tildelingen av helse- og omsorgstjenester N\u00e5 begynner arbeidet med \u00e5 vurdere endringer i tjenestetildeling og utm\u00e5ling innenfor helse og omsorg. - Bystyret har gitt byr\u00e5det et viktig oppdrag med \u00e5 styre helse- og omsorgstjenestene inn p\u00e5 et mer b\u00e6rekraftig spor. Allerede i dag har vi store rekrutteringsutfordringer med flere hundre ledige stillinger i etatene. Hvis vi ikke tar grep n\u00e5 kan vi om f\u00e5 \u00e5r risikere at vi ikke har nok folk til \u00e5 l\u00f8se de viktigste oppgavene for innbyggerne v\u00e5re, sier byr\u00e5d for eldre, helse og omsorg, Marte Monstad. - Bergen kommune skal fortsatt finne mer effektive m\u00e5ter \u00e5 l\u00f8se oppgavene p\u00e5, men det er verken realistisk eller klokt \u00e5 forvente at v\u00e5re ansatte skal l\u00f8pe raskere. Vi m\u00e5 rett og slett bli tydeligere p\u00e5 hvordan vi skal prioritere ressursene v\u00e5re for ogs\u00e5 i fremtiden \u00e5 kunne gi tjenester til de som trenger det som mest. Helsepersonell er allerede et knapphetsgode og vil i enda st\u00f8rre grad v\u00e6re det i \u00e5rene som kommer, sier Monstad. HAR ETABLERT PROSJEKT: Byr\u00e5d Marte Monstad og kommunaldirekt\u00f8r Kjell Wolff. BILDE: Endre Hovland Utfordrer nasjonale myndigheter Bergen g\u00e5r n\u00e5 foran blant storbyene for \u00e5 sette utfordringene p\u00e5 agendaen. - Utfordringene i helse- og omsorgstjenestene er i ferd med \u00e5 treffe storbyene for fullt, og det blir avgj\u00f8rende at vi jobber sammen om \u00e5 l\u00f8se dem, ogs\u00e5 p\u00e5 tvers av kommunegrenser. I Bergen har vi en st\u00f8rre andel eldre enn mange andre storbyer og derfor merkes utfordringene ekstra tidlig her, sier kommunaldirekt\u00f8r i Byr\u00e5dsavdeling for eldre, helse og omsorg (BEHO), Kjell Wolff. https://allmenningen.bergen.kommune.no/aktuelt/nytt-fra-helse-omsorg-og-sosial/stort-prosjekt-skal-vurdere-tildelingen-av-helseog-omsorgstjenes... 1/3 26.02.2025, 14:33 Allmenningen - Stort prosjekt skal vurdere tildelingen av helse- og omsorgstjenester - Bergen kommune er i kontakt med andre storbykommuner for \u00e5 f\u00e5 flere til \u00e5 samarbeide med oss om relevante problemstillinger som b\u00f8r utredes, sier Wolff. Arbeidet BEHO n\u00e5 skal gj\u00f8re vil ogs\u00e5 kreve dialog med statlige myndigheter. - Statlige myndigheter har over mange \u00e5r utvidet innbyggeres rettigheter til kommunale tjenester uten at det har fulgt tilstrekkelige midler med. N\u00e5r vi heller ikke har nok folk til \u00e5 l\u00f8se oppgavene m\u00e5 vi begynne \u00e5 prioritere strengere, redusere noen tjenester og kanskje til og med slutte \u00e5 gj\u00f8re enkelte oppgaver. I arbeidet m\u00e5 vi ogs\u00e5 se n\u00e6rmere p\u00e5 dagens fortolkning av forsvarlighetskravene. Vi m\u00e5 vurdere om dagens regelverk, prosedyrer og veiledere gir oss et st\u00f8rre handlingsrom enn det vi benytter i dag, sier Wolff. Dette skal prosjektet gj\u00f8re Prosjektet skal vurdere kriterier for hvem som skal f\u00e5 hjelp, hvilke oppgaver innbyggerne skal f\u00e5 hjelp til, og omfanget av hjelpen. Det skal ogs\u00e5 unders\u00f8ke om det er ulik praksis mellom geografiske omr\u00e5der som tilsier reduksjon i tjenester hos enhetene som gir mest. Videre blir det viktig \u00e5 sikre at ansattes tid g\u00e5r direkte til brukerrettede aktiviteter. Det kan ogs\u00e5 v\u00e6re oppgaver som i dag er lagt til kommunen som kan utf\u00f8res mer effektivt av andre. - Kort sagt m\u00e5 vi peke ut hva vi kan gj\u00f8re mindre av og hva som b\u00f8r ivaretas av andre enn kommunen. Deretter har vi en stor jobb \u00e5 gj\u00f8re med \u00e5 drive med forventningsavklaring. Her er vi allerede i gang med et seniorkommunikasjonsprosjekt, p\u00e5peker helsebyr\u00e5d Monstad. - Det f\u00f8rste vi m\u00e5 gj\u00f8re er \u00e5 ta tak i det som kan gi raske resultater med minst mulig negative konsekvenser for innbyggerne. Det kan v\u00e6re alt fra \u00e5 slutte med at hjemmetjenestene ordner med medisinutdeling med multidose for hjemmeboende n\u00e5r de kan f\u00e5 det fra apotek i stedet, eller at vi reduserer lengden for et korttidsopphold p\u00e5 et behandlingssenter, sier Wolff. Involverer ansatte - N\u00e5 gjelder det \u00e5 finne de gode ideene, og vi vil involvere bredt slik at mange kan bidra, understreker Wolff. Prosjektet kommer til \u00e5 opprette arbeidsgrupper for omr\u00e5der som krever n\u00e6rmere utredning. Fagfolkene, tillitsvalgte og vernetjenesten vil bli invitert med, og kommunen kommer ogs\u00e5 til \u00e5 ha tett dialog med Statsforvalteren. Brukerperspektivet skal ivaretas gjennom aktiv dialog med Eldrer\u00e5det og Kommunalt r\u00e5d for personer med funksjonsnedsettelser. Hvem blir leder? Mandatet for prosjektet er n\u00e5 klart. Den f\u00f8rste perioden vil seniorr\u00e5dgiver Ann Kristin Berge i Byr\u00e5dsavdeling for eldre, helse og omsorg lede prosjektet, og fra midten av april vil dagens etatsdirekt\u00f8r i Etat for vurdering og rehabilitering, Elin Wathne, overta ledelsen av prosjektet. Prosjektet skal p\u00e5g\u00e5 frem til vinteren 2025/2026. Ogs\u00e5 Byr\u00e5dsavdeling for barnevern, sosial og mangfold skal opprette et tilsvarende prosjekt for sine tjenester, og det etableres et felles styringsr\u00e5d https://allmenningen.bergen.kommune.no/aktuelt/nytt-fra-helse-omsorg-og-sosial/stort-prosjekt-skal-vurdere-tildelingen-av-helseog-omsorgstjenes... 2/3 26.02.2025, 14:33 Allmenningen - Stort prosjekt skal vurdere tildelingen av helse- og omsorgstjenester som sikrer samordning mellom de to prosjektene. Eget prosjekt for vikarbruk Helse, Hjemmetjenester, Sykehjem, Utviklingshemmede, Vurdering og rehabilitering Skrevet av: Endre Hovland Publisert: 25.02.2025 Oppdatert: 25.02.2025 Kommentarer Skriv din kommentar her... NB! Husk at navnet ditt vises ved kommentaren. Kommenter https://allmenningen.bergen.kommune.no/aktuelt/nytt-fra-helse-omsorg-og-sosial/stort-prosjekt-skal-vurdere-tildelingen-av-helseog-omsorgstjenes... 3/3 "
}