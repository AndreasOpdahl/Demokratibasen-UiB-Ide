{
  "dokument_id": "bcc7da95-1adf-5003-84ab-8afbd0508adc",
  "doc_type": "case_presentation",
  "kommune": 4601,
  "tittel": "Vurdering av krav om lovlighetskontroll av byr\u00e5dssak 1074/24 Frafall av s\u00f8ksm\u00e5l \u2013 Nesttun elvepark, arealplan ID 60230000",
  "url": "https://bergen.kommune.no/politikere-utvalg/api/fil/bk360/10666193/Framstilling-Vurdering-av-krav-om-lovlighetskontroll-av-byradssak-1074-24-Frafall-av-soksmal-Nesttun-elvepark-arealplan-ID-60230000",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2020/99686-94 Vurdering av krav om lovlighetskontroll av byr\u00e5dssak 1074/24 Frafall av s\u00f8ksm\u00e5l \u2013 Nesttun elvepark, arealplan ID 60230000 Hva saken gjelder: Bystyrerepresentantene Geir Steinar Dale (Ap), Mikkel Gr\u00fcner (SV), Thor Haakon Bakke (MDG), Per Arne Larsen (V), Mailiss Solheim-\u00c5kerblom (R) og Joel Ysteb\u00f8 (KrF) har i epost av 16. mai til Bystyrets kontor fremsatt vedlagte krav om lovlighetskontroll av byr\u00e5dssak 1074/24 Frafall av s\u00f8ksm\u00e5l \u2013 Nesttun elvepark, arealplan ID 60230000. Bystyrets kontor har den 29. mai 2024 sendt kravet om lovlighetskontroll til byr\u00e5dsleders avdeling, som videresendte dette 30. mai til byr\u00e5dsavdeling for byutvikling. I henhold til kommunelovens \u00a7 27-1 kan tre eller flere medlemmer av kommunestyret sammen kreve at departementet kontrollerer om et vedtak er lovlig. Et slikt krav m\u00e5 fremmes innen tre uker fra vedtaket ble truffet. Fristreglene i forvaltningsloven \u00a7 30 gjelder. Kravet skal settes fram for det organet som traff vedtaket. Hvis organet opprettholder vedtaket, skal saken sendes til departementet. \u00d8konomiske konsekvenser: Ingen \u00f8konomiske konsekvenser Byr\u00e5dens vurdering og anbefaling/konklusjon: Byr\u00e5d for byutvikling viser til at kravet om lovlighetskontroll ble fremsatt 16. mai. Det f\u00f8rste sp\u00f8rsm\u00e5let er om kravet om lovlighetskontroll er fremsatt rettidig. Byr\u00e5det fattet sitt vedtak i sak 1074/24 i m\u00f8te 4. april. Det p\u00e5pekes at vedtaket er unntatt offentlighet med hjemmel i offentleglova \u00a7 18. I m\u00f8te 2. mai 2024 avga byr\u00e5det innstilling i sak \u00abOrientering om byr\u00e5dets beslutning - Nesttun elvepark\u00bb som ble behandlet i utvalg for milj\u00f8 og byutvikling 6. juni 2024. Fristen for \u00e5 fremsette krav om lovlighetskontroll av sak 1074/24 utl\u00f8p den 25. april. Kravet om lovlighetskontroll ble fremsatt 16. mai i e-post til Bystyrets kontor, tre uker etter fristens utl\u00f8p. Kommuneloven \u00a7 27-1 viser kun til forvaltningslovens \u00a7 30 som omhandler til krav hvordan klagen fremsettes og beregning av fristen. Ordlyden l\u00f8ser derfor ikke problemstillingen om hva som skjer n\u00e5r klagefristen er oversittet, som er regulert i forvaltningsloven \u00a7 31. Sp\u00f8rsm\u00e5let blir da om lovgiver bevisst har valgt \u00e5 utelate henvisning til forvaltningslovens \u00a7 31, slik at fristen i kommuneloven \u00a7 27-1 er endelig og uten unntak. 1 I forarbeidene til ny kommunelov, NOU 2016:4, heter det om gjeldende rett f\u00f8r ny lov at, (s. 372, punkt 29.1.2.4): \u00abKrav om lovlighetskontroll m\u00e5 fremsettes innen tre uker fra det tidspunktet avgj\u00f8relsen ble truffet. Denne fristen er absolutt. Dette er regulert i en egen forskrift om tidsfrist for lovlighetskontroll med hjemmel i kommuneloven \u00a7 59 nr. 7.\u00bb Videre heter p\u00e5 s. 376, punkt 29.1.3.6: \u00abDagens lov gir hjemmel for \u00e5 fastsette en forskrift om tidsfrister for kravet om lovlighetskontroll. Av forskriften fremg\u00e5r det at fristen for kommunestyremedlemmer til \u00e5 kreve lovlighetskontroll er tre uker fra vedtaket ble fattet. Utvalget foresl\u00e5r at denne fristen i stedet tas inn i lovteksten. Dette er mer oversiktlig.\u00bb Det fremg\u00e5r her at fristen er absolutt. Fristbestemmelsen sto tidligere i lovlighetskontrollforskriften, men ble ved lovendringen tatt inn i ny kommunelovs \u00a7 27-1. For \u00f8vrig kan det ikke leses av forarbeidene at lovgiver hadde til hensikt \u00e5 gj\u00f8re noen realitetsendringer i bestemmelsen. I Kommunal- og regionaldepartementets veileder (H-2299) Lovlighetskontroll etter kommuneloven \u00a7 59 (OBS! Veileder til gammel lov, men alts\u00e5 ingen endringer p\u00e5 dette punkt) st\u00e5r det p\u00e5 side 20, siste avsnitt, at: \u00abFristen er absolutt. Det kan derfor ikke gis oppreisning mot fristoverskridelse etter en analogi fra forvaltningslovens regler. De forholdene som kan begrunne oppreisning etter forvaltningsloven slik at klagen kan tas under behandling selv om klagefristen er oversittet, tar sikte p\u00e5 beskyttelse av partene i en sak, og kan innr\u00f8mmes i s\u00e6rlige tilfeller hvor parten ikke kan lastes for overskridelsen. Disse forholdene vil ikke gjelde tilsvarende i saker om lovlighetskontroll etter kommuneloven \u00a7 59.\u00bb Det legges etter dette til grunn at treukers-fristen er absolutt. Kravet om lovlighetskontroll er derfor fremsatt etter fristens utl\u00f8p og m\u00e5 avvises. Byr\u00e5den har for ordens skyld forelagt problemstillingen for Kommuneadvokaten. Kommuneadvokaten har i intern korrespondanse datert 8. august 2024 konkludert med f\u00f8lgende: \u00abKonklusjonen er derfor at fristen for \u00e5 kreve lovlighetskontroll av byr\u00e5dets vedtak 1074/24 var tre uker fra vedtaket ble truffet 4. april 2024. Fristen utl\u00f8p da 25. april 2024. Kravet om lovlighetskontroll fremmet 16. mai 2024 er for sent fremsatt. Kravet skal avvises.\u00bb Byr\u00e5den anbefaler at byr\u00e5det vedtar at kravet om lovlighetskontroll avvises. Vedtakskompetanse: Byr\u00e5dets fullmakter \u00a7 2.4 Driftsansvar, vedtatt av bystyret 16.12.2020 i sak 378/20: Byr\u00e5det har ansvar og myndighet til \u00e5 forest\u00e5 den l\u00f8pende drift av kommunens virksomhet. Kommuneloven \u00a7 27-1 Lovlighetskontroll, f\u00f8rste ledd: Tre eller flere medlemmer av kommunestyret eller fylkestinget kan sammen kreve at departementet kontrollerer om et vedtak er lovlig. Et slikt krav m\u00e5 fremmes innen tre uker fra vedtaket ble truffet. Fristreglene i forvaltningsloven \u00a7 30 gjelder. Kravet skal settes fram for det organet som traff vedtaket. Hvis organet opprettholder vedtaket, skal saken sendes til departementet 2 Byr\u00e5d for byutvikling innstiller til byr\u00e5det \u00e5 fatte f\u00f8lgende vedtak: 1. Krav om lovlighetskontroll av byr\u00e5dssak 1074/24 Frafall av s\u00f8ksm\u00e5l \u2013 Nesttun elvepark, arealplan ID 60230000, avvises. 2. Saken oversendes Statsforvalteren i Vestland for endelig avgj\u00f8relse. Dato: 20. august 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: 1. Krav om lovlighetskontroll av byr\u00e5dssak 1074/24 Frafall av s\u00f8ksm\u00e5l \u2013 Nesttun elvepark, arealplan ID 60230000 - bestilling av sak, datert 30. mai 2024 2. Krav om lovlighetskontroll av byr\u00e5dssak 1074/24 Frafall av s\u00f8ksm\u00e5l \u2013 Nesttun elvepark, arealplan ID 60230000, e-post datert 16. mai 2024 med f\u00f8lgende vedlegg: 3. Krav om lovlighetskontroll av byr\u00e5dssak 1074/24 Frafall av s\u00f8ksm\u00e5l \u2013 Nesttun elvepark, arealplan ID 60230000 4. Kommuneadvokatens vurdering av 8. august 2024 3 "
}