{
  "dokument_id": "0343fd64-9d29-55e5-ab4a-012814a3423d",
  "doc_type": "case_presentation",
  "kommune": 4601,
  "tittel": "Interpellasjon nr. 25 fra Bj\u00f8rn-Frode Schjelderup (H) og Caroline Sandven Taule (H) om \u00f8kende kriminalitet blant barn og unge. Bergen bystyre 08.05.2024",
  "url": "https://bergen.kommune.no/politikere-utvalg/api/fil/bk360/10303751/Framstilling-Interpellasjon-nr-25-fra-Bjorn-Frode-Schjelderup-H-og-Caroline-Sandven-Taule-H-om-okende-kriminalitet-blant-barn-og-unge-Bergen-bystyre-08-05-2024",
  "tekst": " Bystyrets kontor Til Intern korrespondanse BBSM-kommunaldirekt\u00f8rens stab V\u00e5r referanse: 2024/61466-2 Saksbehandler: Anette Hatlemark Drabl\u00f8s Fra Dato: 22. april 2024 Bystyrets kontor Interpellasjon nr. 25 fra Bj\u00f8rn-Frode Schjelderup (H) og Caroline Sandven Taule (H) om \u00f8kende kriminalitet blant barn og unge. Bergen bystyre 08.05.2024 Interpellanten viser til muntlig sp\u00f8rsm\u00e5l stilt Utvalg for helse og sosial den 8.11.2023. Etter den tid har det v\u00e6rt ytterligere problemstillinger og en eskalering av alvorligheten av dette temaet. Interpellanten stiller seg undrende til om regjeringen prioriterer tilstrekkelig med ressurser til politi i Bergen og lensmannsetaten generelt. Vi som samfunn st\u00e5r ved veiskille der situasjonen kan v\u00e6re i ferd til \u00e5 havne utenfor v\u00e5r kontroll. Ungdom som beg\u00e5r lovbrudd, st\u00e5r i fare for \u00e5 bli rekruttert til organisert kriminell aktivitet. Det er alvorlig da kriminelle gjenger utgj\u00f8r en betydelig fare. Dette gjelder ikke bare for ofrene og lovbryterne som er involvert. Dersom organisert kriminalitet f\u00e5r sl\u00e5 rot, er det sv\u00e6rt skadelig for v\u00e5rt tillitssamfunn. Vi risikerer at Norge blir et mindre trygt og godt land \u00e5 leve i. Dette er sv\u00e6rt viktig n\u00e5 fordi flere og flere bydeler og kommuner varsler om at kriminaliteten blant unge og sv\u00e6rt unge \u00f8ker. Politidirektoratet la i en pressemelding den 31.01.2024 frem at det er en \u00f8kning p\u00e5 28% av kriminalitet fra 2022 til 2023 blant barn og unge under 18 \u00e5r. Barn under 15 \u00e5r st\u00e5r for 36% av forholdene p\u00e5 landsbasis. Politiet i Vest politidistrikt har i en pressemelding orientert om at straffbare forhold beg\u00e5tt av barn og unge under 18 \u00e5r har \u00f8kt med 40% fra 2022 til 2023 i v\u00e5rt politidistrikt (Nettavisen 1.2.2024.) Likevel er det \u00e5 anta at disse tallene bare er toppen av isfjellet da vi har h\u00f8rt at mange ikke anmelder forholdet og dermed ikke f\u00e5r en konsekvens. Sakene blir som regel henlagt. Politiet selv sier at ca. 5% av sakene blir anmeldt. Dette har stor konsekvens for n\u00e6ringslivet som rapporterer om stort svinn, og ikke minst har det ogs\u00e5 en stor konsekvens for ungdom, som ikke blir korrigert p\u00e5 en tilstrekkelig m\u00e5te. \u00c5rsaken til ungdomskriminalitet er sammensatt. Det kan ha med oppvekst og oppdragelse \u00e5 gj\u00f8re, andre \u00e5rsaker kan v\u00e6re d\u00e5rlig \u00f8konomi. Det kan v\u00e6re impulsivitet eller spenningsbehov, det kan v\u00e6re rus og vold, og at tyveri blir beg\u00e5tt som gjengjeldelse i gjengkriminalitet. Noen f\u00f8ler seg kanskje utestengt fra fellesskapet og det trigger kriminelle handlinger. Vi har lest i lokale medier som Fanaposten, BA og BT, at kriminelle handlinger utf\u00f8res av sv\u00e6rt unge i s\u00f8ndre bydel ogs\u00e5 av tilreisende fra v\u00e5re nabokommuner som \u00d8ygarden. Mens andre er unge i drift fra sentrumsomr\u00e5der som kommer med Bybanen og \u00abraider\u00bb butikk for butikk s\u00f8rover. Barn og unge opparbeider kriminell kompetanse. Etter interpellantens syn er det viktig at vi stopper den kriminelle l\u00f8pebanen for disse unge da vi ser at lovbruddene de beg\u00e5r blir mer og mer alvorlige. Vi trenger enhver ressurs i arbeid i fremtiden og det inkluderer at disse kan yte samfunnsinnsats i stedet \u00e5 drive med kriminalitet, da det er en andel som faktisk blir yrkeskriminelle av disse. Interpellantene \u00f8nsker \u00e5 utfordre hele kjeden av ansvarlige som kan hjelpe, ta tak i situasjonen \u00e5 finne gode l\u00f8sninger for \u00e5 stoppe utviklingen av kriminalitet blant de unge. Sp\u00f8rsm\u00e5l til byr\u00e5d: Hvordan vil byr\u00e5det arbeide for \u00e5 bekjempe ungdomskriminalitet? Med hilsen Bystyrets kontor Anette H. Drabl\u00f8s - F\u00f8rstekonsulent Dokumentet er godkjent elektronisk. Kopi: Byr\u00e5dsleders avdeling stab (Arbeidssted) "
}