{
  "dokument_id": "81371701-d7a5-50c7-bcb1-240d3b1783e5",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 15 fra Christian Haugen (FrP) om tilbud  for pasienter med Huntington sykdom. Utvalg for helse og",
  "url": "https://bergen.kommune.no/politikere-utvalg/api/fil/bk360/10091266/Svar-pa-skriftlig-sporsmal-nr-15-fra-Christian-Haugen-FrP-om-tilbud-for-pasienter-med-Huntington-sykdom-Utvalg-for-helse-og",
  "tekst": " BEHO - Kommunaldirekt\u00f8rens stab Til Intern korrespondanse Bystyrets kontor v/ Anne Marit Myrstad Eriksen V\u00e5r referanse: 2024/39053-3 Saksbehandler: Bente Wergeland Fra Dato: 7. mars 2024 Byr\u00e5d for eldre, helse og omsorg Svar p\u00e5 skriftlig sp\u00f8rsm\u00e5l nr. 15 fra Christian Haugen (FrP) om tilbud for pasienter med Huntington sykdom. Utvalg for helse og sosial 2024 Representanten Christian Haugen (FrP) har den 29. februar 2024 sendt inn f\u00f8lgende skriftlige sp\u00f8rsm\u00e5l: Bergen kommune har per dags dato kapasitetsutfordring med sykehjemsdekning og et \u00f8kende behov for \u00e5 styrke hjemmebaserte- og sykehjemstjenester betraktelig i \u00e5rene som kommer pga demografiutviklingen. I 2022 sa Bergen kommune opp en langtidsavtale om \u00e5 leie fem plasser ved NKS Olaviken, med begrunnelse av at kommunen n\u00e5 drifter sitt eget tilbud for pasienter med Huntington sykdom ved Ulset sykehjem. Med rehabilitering av sykehjem vil det v\u00e6re behov for avlastning av tilbudet i Bergen kommune og kanskje s\u00e6rlig til gruppen av pasienter med utvidede behov. NKS Olaviken som privat ideell akt\u00f8r har samtidig et behov for en b\u00e6rekraftig drift for \u00e5 sikre fremtidig lokal og nasjonal spisskompetanse for en pasientgruppe som er s\u00e6rlig krevende b\u00e5de for pasienten selv og deres p\u00e5r\u00f8rende. I 2023 var status at det var flere pasienter med Huntington sykdom i kommunen som vil trenge et tilbud, men som enn s\u00e5 lenge klarer seg hjemme. Det tar lang tid \u00e5 bygge opp kompetanse og kort tid \u00e5 rasere et tilbud, og derfor \u00e5pnet NKS Olaviken opp for alle pasienter med nevrodegenerativ sykdom (utagerende adferd ved demens og parkinson). Avviklingen av fem plasser fra Bergen kommune i 2022 betydde ogs\u00e5 avvikling av lang tids ervervet ekspertkompetanse her i Vest. NKS Olaviken tilbyr held\u00f8gns spesialsykehjemsplasser for pasienter med Huntington sykdom i senfase eller annen nevrodegenerativ sykdom og er at av 5 nasjonale oppnevnte ressurssentre i Norge, en aktiv bidragsyter i og initiativtaker til det HOD-oppnevnte fagnettverket, og driver kurs og undervisning for \u00f8vrige ressurssentre og kommuner i Norge. NKS Olaviken har ved \u00e5 \u00e5pne for andre nevrodegenerative lidelser ved spesialsykehjemmet gitt Bergen kommune mulighet til \u00e5 benytte sengene ved spesialsykehjemmet i p\u00e5vente av at pasienter med Huntington sykdom har behov for sykehjemsplass. Det vil som kjent ta sv\u00e6rt kort tid \u00e5 bygge ned et tilbud og desto lengre \u00e5 bygge det opp igjen. Rogaland fylkeskommune sin analyse av forekomsten av Hunting sykdom i fylket sitt viser til at det er ca 150 mulige personer i Rogaland. I Vestland fylkeskommune er det rimelig \u00e5 anta at tallet vil v\u00e6re minst det samme. P\u00e5 landsbasis ber\u00f8rer sykdommen ca 2500 individer, enten direkte eller indirekte. Sp\u00f8rsm\u00e5l: 1. Tenker byr\u00e5den at det var hensiktsmessig at man avsluttet leie av plasser p\u00e5 NKS Olaviken i 2022 og dermed takket nei til benytte seg av alle tenkelige sykehjemsplasser for innbyggerne i Bergen kommune? 2. Opplever byr\u00e5den at tilbudet ved Ulset sykehjem er like godt som tilbudet som tilbys ved NKS Olaviken for pasienter med Huntington sykdom? Svar fra byr\u00e5den: 1. Det er flere \u00e5rsaker til at langtidsavtalen med NKS Olaviken ble sagt opp. Bergen kommune har historisk sett hatt behov for et lavere antall plasser enn de fem plassene som var fastsatt i avtalen. Det har v\u00e6rt lav utnyttelsesgrad og en varierende ettersp\u00f8rsel etter disse plassene over tid. I tillegg opprettet kommunen en egen sykehjemsavdeling med \u00e5tte plasser til pasienter med Huntington sykdom p\u00e5 Ulset sykehjem i 2014. Etter at dette tilbudet ble opprettet har det v\u00e6rt lite behov for plassene ved Olaviken. Det er ogs\u00e5 to ledige plasser p\u00e5 avdelingen ved Ulset. En behandlingsplass ved Nevropsykiatrisk seksjon Huntington ved Olaviken har i tillegg en betydelig h\u00f8yere kostnad per plass, enn hva det koster for en sykehjemsplass for denne pasientgruppen ved Ulset sykehjem. Den budsjetterte kostnaden ved Ulset er p\u00e5 ca. 1,2 mill1. kr per plass, mens Bergen kommune betaler kroner 11.730 i d\u00f8gnet per plass p\u00e5 Olaviken. Dette tilsvarer en \u00e5rskostnad p\u00e5 ca.4,3 mill kroner. Bergen kommune inngikk en ny avtale i september 2022 om kj\u00f8p av to held\u00f8gnsplasser p\u00e5 NKS Olaviken. Plassene benyttes per i dag til \u00e9n pasient med behov som krever helt spesiell kompetanse. 2. Bergen kommune anerkjenner Olaviken sin spisskompetanse p\u00e5 fagfeltet, men kan ikke kj\u00f8pe plasser som kommunen ikke har behov for. Huntingtonavdelingen ved Ulset sykehjem har v\u00e6rt i drift i 10 \u00e5r, og avdelingen har opparbeidet en stadig bedre kompetanse p\u00e5 huntingtonpasienter. Spesialkompetansen er utviklet i n\u00e6rt samarbeid med Olaviken og fagnettverket for huntingtonpasienter. Olaviken gir ogs\u00e5 r\u00e5d og veiledning overfor kommunens personell som har sitt arbeid knyttet til pasienter med Huntingtons sykdom. Det er byr\u00e5dens vurdering at Bergen kommune har utviklet et effektivt og faglig godt tilbud i langtidssykehjem til pasientgruppen, som sikrer en verdig alderdom for denne m\u00e5lgruppen. Marte Monstad - Byr\u00e5d for eldre, helse og omsorg Dokumentet er godkjent elektronisk. 1 Dette inkluderer ikke utgifter til blant annet legetjeneste eller husleie/lokaler og str\u00f8m "
}