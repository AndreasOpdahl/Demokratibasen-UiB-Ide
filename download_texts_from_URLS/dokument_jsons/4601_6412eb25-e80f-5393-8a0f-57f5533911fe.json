{
  "dokument_id": "6412eb25-e80f-5393-8a0f-57f5533911fe",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Odd Arild Viste (R) vedr\u00f8rende praktiseringen av bemanningsnormen i barnehagene",
  "url": "https://bergen.kommune.no/politikere-utvalg/api/fil/bk360/9663396/Svar-pa-representantforslag-fra-Odd-Arild-Viste-R-vedrorende-praktiseringen-av-bemanningsnormen-i-barnehagene",
  "tekst": " Seksjon for strategi, utvikling og utredning (SUU) Til Intern korrespondanse Bystyrets kontor V\u00e5r referanse: 2023/251933-8 Saksbehandler: Sara Br\u00fcgger Helgesen Fra Dato: 14. februar 2024 Byr\u00e5d for barnehage og skole Svar p\u00e5 representantforslag fra Odd Arild Viste (R) vedr\u00f8rende praktiseringen av bemanningsnormen i barnehagene Forretningsutvalget har i m\u00f8te 24.10.2023 i sak 267/23 fattet f\u00f8lgende vedtak: 1. Representantforslag fra Odd Arild Viste (R) vedr\u00f8rende praktisering av bemanningsnormen i barnehagene oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 18.4.2024. 3. Utvalg for barnehage, skole og idrett avgir innstilling i saken. Representanten Odd Arild Viste (R) har fremmet f\u00f8lgende representantforslag: I 2018 vedtok Stortinget en bemanningsnorm for barnehagene, som stiller krav om at barnehagen skal ha minst 1 ansatt per henholdsvis 3 sm\u00e5 og 6 store barn. Dette er niv\u00e5et som ansees som forsvarlig, for \u00e5 oppfylle kravene i lov og rammeplan. Barnehageansatte virker samstemte i at bemanningsnormen som gjelder, likevel ikke er god nok. Dette kommer blant annet til uttrykk i en unders\u00f8kelse, hvor en av tre barnehagel\u00e6rere sier de vurderer \u00e5 slutte i jobben i l\u00f8pet av ett til tre \u00e5r. For lav bemanning blir pekt p\u00e5 som en hoved\u00e5rsak. Resultatene fra denne unders\u00f8kelsen stemmer godt overens med konklusjonene fra forvaltningsrevisjonen av kvalitet i barnehager fra 2022, som sier at bemanningen ikke er god nok, p\u00e5 tross av at normen er oppfylt. P\u00e5 denne bakgrunnen blir det desto viktigere \u00e5 s\u00f8rge for at normen som gjelder, gjenspeiler det som er det faktiske minimumsniv\u00e5et. Slik er det dessverre ikke i dag. Det stilles nemlig ikke noen krav om at dette minimumsniv\u00e5et er det som skal gjelde i det daglige. Det barnehagene rapporterer p\u00e5, er hvor mange ansatte de har, i forhold til barnetallet, ikke hvor mange ansatte som faktisk er til stede hver dag. Dette betyr at selv om barnehagen formelt oppfyller normen, vil det v\u00e6re mange dager i l\u00f8pet av et \u00e5r v\u00e6re en bemanning som ligger langt under dette minimumsniv\u00e5et. Grunnene kan v\u00e6re mange. Det kan v\u00e6re vanskelig \u00e5 f\u00e5 tak i vikar ved frav\u00e6r, eller det kan v\u00e6re at barnehagen unnlater \u00e5 ta inn vikar for \u00e5 spare penger. Med det h\u00f8ye sykefrav\u00e6ret i barnehagene, vil dette v\u00e6re aktuelle problemstillinger veldig mange dager. Men det kan ogs\u00e5 gjelde ved andre grunner til frav\u00e6r, som kurs og velferdspermisjoner. Ved avspasering eller ferieavvikling, er det ikke uvanlig at kollegene bretter opp ermene for \u00e5 f\u00e5 det til, i stedet for at det tas inn vikar. Representanten mener at Bergen kommune b\u00f8r sikre at minsteniv\u00e5et i normen er det som er det reelle minsteniv\u00e5et, selv om dette ikke forel\u00f8pig er et lovkrav. Vi vet at mange barnehageansatte blir syke av jobben sin, og at lav bemanning er en del av \u00e5rsakene. Vi vet ogs\u00e5 at god bemanning er helt avgj\u00f8rende for at barn skal f\u00e5 det tilbudet de har krav p\u00e5. En slik sikring vil v\u00e6re et kvalitetsstempel for de kommunale barnehagene, og det vil v\u00e6re et signal om at kommunen tar p\u00e5 alvor forpliktelsene om \u00e5 ha et helsefremmende arbeidsmilj\u00f8. En avviksrapportering p\u00e5 en bemanning som er lavere enn normen, vil dessuten gi kommunen verdifull informasjon om hva som er den faktiske situasjonen i sine barnehager. Forslag til vedtak: Bemanningen i de kommunale barnehagene skal hver enkelt dag v\u00e6re slik at den er p\u00e5 niv\u00e5 med kravet i bemanningsnormen, nedfelt i Lov om barnehager \u00a7 26. De dagene barnehagene eventuelt ikke klarer \u00e5 ha en bemanning p\u00e5 dette niv\u00e5et, skal dette rapporteres som et avvik. Byr\u00e5dets vurdering av representantforslaget: Byr\u00e5det er enig med representanten i at tilstrekkelig bemanning i barnehagene er avgj\u00f8rende for \u00e5 gi barn en trygg og god barnehagehverdag. I barnehageloven \u00a7 26. Grunnbemanning st\u00e5r det f\u00f8lgende: Bemanningen m\u00e5 v\u00e6re tilstrekkelig til at personalet kan drive en tilfredsstillende pedagogisk virksomhet. Barnehagen skal minst ha \u00e9n ansatt per tre barn n\u00e5r barna er under tre \u00e5r og \u00e9n ansatt per seks barn n\u00e5r barna er over tre \u00e5r\u00bb. Barn regnes for \u00e5 v\u00e6re over tre \u00e5r fra og med august det \u00e5ret de fyller tre \u00e5r. Bemanningsnormen i dag gjelder p\u00e5 barnehageniv\u00e5, og alle faste ansatte som jobber direkte med barna i barnehagen teller med ved beregning av grunnbemanning. Alle barnehagene i Bergen kommune oppfyller kravene til grunnbemanning, og barnehagene tildeles \u00f8konomiske rammer som samsvarer med lovkravet. Av ulike grunner vil bemanningen i barnehagene variere i l\u00f8pet av en dag. De kommunale barnehagenes ordin\u00e6re \u00e5pningstid er 9 timer per dag, men noen barnehager har utvidet \u00e5pningstid ut over dette. De ansatte jobber 7,5 timer per dag, og dette f\u00f8rer til at det vil v\u00e6re f\u00e6rre ansatte p\u00e5 jobb tidlig og seint p\u00e5 dagen. Samtidig vil ogs\u00e5 st\u00f8rrelsen p\u00e5 barnegruppen variere i l\u00f8pet av en dag, fordi noen barn kommer tidligere i barnehagen enn andre, mens andre blir hentet senere enn andre. B\u00e5de antall barn og antall voksne vil derfor variere i l\u00f8pet av en dag i barnehagen. I tillegg vil m\u00f8tevirksomhet, pauser og planleggingstid for pedagogene p\u00e5virke hvor mange ansatte som til enhver tid er med barna. I 2022 gjennomf\u00f8rte Deloitte en forvaltningsrevisjon av kvalitet i barnehager. Forvaltningsrevisjonen sl\u00e5r fast at Bergen kommune har etablert system og rutiner for \u00e5 holde oversikt over bemanningsbehovet i barnehagene, gjennom \u00e5rlig tellerapportering, \u00e5rsrapport til Utdanningsdirektoratet og meldinger i BkKvalitet. Gjennom disse systemene rapporterer barnehagene blant annet inn antall barn i barnehagen, n\u00e5r de er f\u00f8dt og oppholdstid for barna, samt opplysninger om stillinger og personale. Slik holder Etat for barnehage og barnehagemyndigheten oversikt over behovet for bemanning i barnehagene. H\u00f8yt sykefrav\u00e6r og d\u00e5rlig tilgjengelighet p\u00e5 vikarer er den st\u00f8rste \u00e5rsaken til bemanningsutfordringene i barnehagene. De ansatte i barnehagen er tett p\u00e5 barn, og er derfor spesielt utsatt for smitte. H\u00f8yt sykefrav\u00e6r er en utfordring det jobbes aktivt med i byr\u00e5dsavdelingen, gjennom en rekke forebyggende tiltak og planer. Sykefrav\u00e6rstrappen er et system utarbeidet for \u00e5 f\u00f8lge opp og redusere sykefrav\u00e6ret. \u00abTrappen\u00bb har tre niv\u00e5er av sykefrav\u00e6r, med forslag til metoder og tiltak barnehagene kan ta i bruk ved de ulike niv\u00e5ene av sykefrav\u00e6r. Gjennom sykefrav\u00e6rstrappen f\u00f8lger Etat for barnehage opp de barnehagene som har h\u00f8yest frav\u00e6r. Reduksjon av sykefrav\u00e6ret er et av Etat for barnehage sine to satsingsomr\u00e5der. Satsingen har to delm\u00e5l: \u2022 Delm\u00e5l 1: Etat for barnehage skal bidra til reduksjon av sykefrav\u00e6ret gjennom m\u00e5lrettet innsats p\u00e5 forebygging, h\u00e5ndtering og oppf\u00f8lging, med s\u00e6rlig vekt p\u00e5 emosjonelle belastninger. \u2022 Delm\u00e5l 2: Barnehagen jobber aktivt for \u00e5 redusere sykefrav\u00e6ret gjennom en helhetlig analyse av enhetens frav\u00e6rssituasjon, med m\u00e5lrettede tiltak som f\u00f8lge av analysen. Arbeidsmilj\u00f8gruppene i barnehagene er sentrale akt\u00f8rer i arbeidet med \u00e5 f\u00e5 ned sykefrav\u00e6ret. Etat for barnehage har derfor satt av en 50% stilling til m\u00e5lrettet innsats mot barnehagenes arbeidsmilj\u00f8grupper i satsingen for \u00e5 redusere sykefrav\u00e6ret. I tillegg har byr\u00e5det satt av midler til et n\u00e6rv\u00e6rsprosjekt i budsjettet for 2024, med form\u00e5l om \u00e5 f\u00e5 ned det h\u00f8ye sykefrav\u00e6ret i kommunen. Det finnes en rekke verkt\u00f8y som er utarbeidet for \u00e5 skape et bedre arbeidsmilj\u00f8 i barnehager, noe som ogs\u00e5 p\u00e5virker sykefrav\u00e6ret. I Arbeidsmilj\u00f8portalen finnes det oversikt over viktige utfordringer for arbeidsmilj\u00f8et i barnehagesektoren, og hvilke risikoer disse utfordringene kan medf\u00f8re. Barnehagene anbefales ogs\u00e5 \u00e5 ta i bruk verkt\u00f8yene En bra dag p\u00e5 jobben, NED med sykefrav\u00e6ret og La m\u00e6 f\u00e5 klar det sj\u00f8l. Dersom det ikke er tilstrekkelig antall ansatte i barnehagen en dag skal det tilkalles vikar. Vikarordningen for de kommunale barnehagene i Bergen er organisert gjennom Bemanningstjenester, underlagt HR bemanning i Byr\u00e5dsavdeling for finans. Siden 2019 har Bemanningstjenester satset p\u00e5 \u00e5 rekruttere flere vikarer i faste 100% stillinger. I dag er det 77 fast ansatte i tjenesten, og ca. 120 tilkallingsvikarer. Etat for barnehage er tett p\u00e5 Bemanningstjenester i arbeidet med \u00e5 sikre nok vikarer i de kommunale barnehagene, og mottar ukentlige rapporter med status for hvilke vikaroppdrag bemanningstjenesten har klart \u00e5 l\u00f8se og ikke. Det jobbes jevnlig for \u00e5 rekruttere nye vikarer, men Bemanningstjenester melder at det er utfordrende \u00e5 rekruttere nye ansatte, fordi det er mangel p\u00e5 kvalifiserte s\u00f8kere til stillingene. Det er ogs\u00e5 flere av de ansatte i tjenesten som etter hvert g\u00e5r over til faste stillinger i barnehagene. I tillegg til de ansatte i Bemanningstjenester har Bergen kommune rammeavtale med tre akt\u00f8rer n\u00e5r det gjelder \u00e5 levere vikarer for pedagogisk personell: \u2022 Pedagogisk vikarsentral (PVS) \u2022 Reflekt helse og oppvekst \u2022 Personalhuset Staffing Group Noen barnehager har ogs\u00e5 knyttet til seg egne vikarer som de kan kontakte ved behov. Det h\u00f8ye sykefrav\u00e6ret i barnehagene, kombinert med mangelen p\u00e5 vikarer, har f\u00f8rt til at bemanningstjenesten ikke alltid klarer \u00e5 levere vikarer til alle barnehagene som tar kontakt. De dagene de kommunale barnehagene ikke klarer \u00e5 oppfylle kravene til grunnbemanning, skal det meldes avvik p\u00e5 dette i BkKvalitet. Oversikt over registrerte avviksmeldinger knyttet til manglende bemanning: 2023 Hovedkategori Aktuelle underkategorier Antall meldinger Psykososiale forhold, Underkapasitet 91 organisatoriske forhold og Arbeidsbelastning/stress 51 ledelsesforhold Alenearbeid 7 Tjenester/tjenesteproduksjon Mangelfull/manglende tjeneste 40 (ca.) \u00c5 sikre at de ansatte er kjent med avvikssystemet, og melder avvik ved mangel p\u00e5 bemanning og vikarer, er et viktig arbeid i byr\u00e5dsavdelingen. Etat for barnehage har i 2023 hatt fokus p\u00e5 \u00f8kt bruk av meldesystemet i BkKvalitet, med et tydelig m\u00e5l om at alle ansatte skal kjenne til systemet og vite hvordan man melder avvik. Stadig flere barnehager benytter systemet, men det er et p\u00e5g\u00e5ende arbeid \u00e5 sikre at alle barnehagene tar det i bruk. Systemet legger opp til at de ansatte kan melde selv, eller p\u00e5 vegne av andre. Meldinger om manglende bemanning registreres i hovedsak innenfor kategoriene \u00abpsykososiale forhold, organisatoriske forhold og ledelsesforhold\u00bb og \u00abTjenester/tjenesteproduksjon\u00bb i BkKvalitet. Mange av meldingene som kommer inn under disse kategoriene beskriver situasjoner med h\u00f8yt sykefrav\u00e6r, og manglende levering av vikarer. Etat for barnehage har laget prosedyre for situasjoner med stort frav\u00e6r i barnehagene, som ligger tilgjengelig i Bergen kommunes kvalitetssystem BkKvalitet. Prosedyren skal st\u00f8tte ledere i barnehagene i arbeidet med \u00e5 sikre barn et forsvarlig leke- og l\u00e6ringsmilj\u00f8, og ansatte et forsvarlig arbeidsmilj\u00f8, i perioder med h\u00f8yt frav\u00e6r i personalet. I prosedyren er det beskrevet hvilke situasjoner barnehagene m\u00e5 v\u00e6re forberedt p\u00e5, og hvilke konkrete forberedende tiltak som m\u00e5 v\u00e6re gjort for \u00e5 h\u00e5ndtere situasjoner med h\u00f8yt frav\u00e6r. Det er ogs\u00e5 laget et aksjonskort i BkKvalitet, som skal brukes i situasjoner der sykefrav\u00e6ret i barnehagen er s\u00e5 stort at n\u00f8dvendige funksjoner for forsvarlig drift av barnehagen ikke kan dekkes. Styrerne i barnehagene gj\u00f8r et viktig forebyggende arbeid, og gjennom verkt\u00f8y, prosedyrer og planer er de godt forberedt og fleksible n\u00e5r det oppst\u00e5r situasjoner med h\u00f8yt sykefrav\u00e6r og mangel p\u00e5 bemanning. Avhengig av hvor alvorlig situasjonen er, finnes det en rekke tiltak og tilpasninger styrer kan gj\u00f8re for \u00e5 opprettholde et forsvarlig milj\u00f8 for b\u00e5de barna og de ansatte i barnehagen. Styrer s\u00f8rger for \u00e5 ha god oversikt over hvilke barn som kommer i barnehagen og ikke, slik at de kan tilpasse behovet for vikarer etter barnegruppen. Noen ganger kan situasjoner l\u00f8ses ved \u00e5 flytte ansatte mellom barnegrupper, og aktivitetene i barnegruppen kan tilpasses situasjoner med mindre bemanning. Ogs\u00e5 i tilfeller med mangel p\u00e5 bemanning jobber ansatte m\u00e5lrettet for \u00e5 opprettholde god kvalitet i barnehagetilbudet. Dersom det ikke er mulig \u00e5 l\u00f8se situasjonen med mindre inngripende tiltak, m\u00e5 barnehagene vurdere \u00e5 redusere \u00e5pningstiden, og i ytterste tilfelle stenge driften av barnehagen. Prosedyren for dette er beskrevet i aksjonskortet for ekstremt sykefrav\u00e6r i BkKvalitet. Konklusjon Byr\u00e5det deler representantens syn p\u00e5 at voksentetthet er viktig i barnehagene. I tr\u00e5d med barnehagelovens form\u00e5lsparagraf (\u00a7 1) skal barnehagen \u00abivareta barnas behov for omsorg og lek, og fremme l\u00e6ring og danning som grunnlag for allsidig utvikling\u00bb. Det inneb\u00e6rer at barnehagene sikrer en forsvarlig bemanning. Alle barnehagene i Bergen kommune oppfyller lovkravet til grunnbemanning. Selv om lovkravet m\u00e5les p\u00e5 barnehageniv\u00e5, skal barnehagene s\u00f8rge for en tilfredsstillende pedagogisk praksis hver enkelt dag i barnehagen, og dette inneb\u00e6rer \u00e5 sikre at bemanningen er i tr\u00e5d med lovverket. De dagene de kommunale barnehagene ikke klarer \u00e5 sikre tilstrekkelig bemanning, skal det meldes avvik om dette i BkKvalitet. Styrerne og de ansatte i barnehagene jobber hardt for \u00e5 sikre et trygt og godt milj\u00f8 i barnehagen for b\u00e5de barn og ansatte. I situasjoner med h\u00f8yt sykefrav\u00e6r og manglende bemanning i vikartjenestene kan hverdagen for de ansatte i barnehagene v\u00e6re b\u00e5de fysisk og psykisk krevende. Byr\u00e5det har stor respekt for det viktige arbeidet som gj\u00f8res i barnehagene hver eneste dag, og vil jobbe for \u00e5 g\u00e5 i dialog med andre kommuner og nasjonale myndigheter for \u00e5 bedre bemanningssituasjonen i barnehagene. Avslutningsvis vil byr\u00e5det p\u00e5peke at de aller fleste ansatte i barnehagene trives godt i jobben sin, ved \u00e5 bruke sin faglige og pedagogiske kompetanse til \u00e5 skape en trygg og innholdsrik hverdag for de aller minste i byen v\u00e5r. Christine B. Meyer - Byr\u00e5dsleder Daniel C. E. H\u00e4gglund - Byr\u00e5d for barnehage og skole Dokumentet er godkjent elektronisk. "
}