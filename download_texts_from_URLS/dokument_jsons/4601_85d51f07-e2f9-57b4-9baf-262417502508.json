{
  "dokument_id": "85d51f07-e2f9-57b4-9baf-262417502508",
  "doc_type": "case_attachment",
  "kommune": 4601,
  "tittel": "Brev h\u00f8ring om endringer i helsetilsynsloven mv. og opphevelse av lov om statens unders\u00f8kels (L)(2602612)",
  "url": "https://bergen.kommune.no/politikere-utvalg/api/fil/bk360/11605329/Brev-horing-om-endringer-i-helsetilsynsloven-mv-og-opphevelse-av-lov-om-statens-undersokels-L-2602612-",
  "tekst": "Deres ref V\u00e5r ref Dato 24/4320- 26. november 2024 H\u00f8ring om endringer i helsetilsynsloven mv. og opphevelse av lov om statens unders\u00f8kelseskommisjon - ny meldeordning (Oppf\u00f8lging av Varselutvalgets rapport) Helse- og omsorgsdepartementet sender med dette p\u00e5 h\u00f8ring endringer i helsetilsynsloven, spesialisthelsetjenesteloven, helse- og omsorgstjenesteloven, tannhelsetjenesteloven og pasient- og brukerrettighetsloven. Departementet sender ogs\u00e5 p\u00e5 h\u00f8ring forslag om \u00e5 oppheve lov om Statens unders\u00f8kelseskommisjon for helse- og omsorgstjenesten. Lovforslagene fremmes som ledd i oppf\u00f8lgingen av Varselutvalgets rapport \u00abFra varsel til l\u00e6ring og forbedring\u00bb, og m\u00e5 ses i sammenheng med Varselutvalgets forslag om omlegging fra dagens varselordninger for alvorlige hendelser i helse- og omsorgstjenesten, til \u00e9n ny meldeordning. Hovedinnholdet i h\u00f8ringsnotatet I h\u00f8ringsnotatet redegj\u00f8r departementet for regjeringens beslutning om \u00e5 sl\u00e5 sammen Statens helsetilsyn (heretter Helsetilsynet) og Statens unders\u00f8kelseskommisjon for helse- og omsorgstjenesten (heretter Ukom). Som f\u00f8lge av at Ukom legges ned som eget forvaltningsorgan, foresl\u00e5r departementet \u00e5 oppheve lov om Statens unders\u00f8kelseskommisjon for helse- og omsorgstjenesten. Videre foresl\u00e5r departementet \u00e5 endre form\u00e5lsbestemmelsen i helsetilsynsloven \u00a7 1. Lovforslaget synliggj\u00f8r at form\u00e5let med loven, som er \u00e5 sikre pasient- og brukersikkerhet og kvalitet i helse- og omsorgstjenesten, kan ivaretas gjennom statlig tilsyn, unders\u00f8kelser av alvorlige hendelser og andre tiltak som st\u00f8tter opp om virksomhetenes arbeid med l\u00e6ring og forbedring. Det foresl\u00e5s i tillegg \u00e5 lovfeste Helsetilsynets ansvar for \u00e5 systematisere og identifisere risikoomr\u00e5der, formidle kunnskap, veilede statsforvalteren og bidra til overordnet l\u00e6ring og forbedring i helse- og Postadresse Kontoradresse Telefon* Avdeling Saksbehandler Postboks 8011 Dep Teatergt. 9 22 24 90 90 Helserettsavdelingen Emilie Lillevik 0030 Oslo Org.nr. Simeonov postmottak@hod.dep.no www.hod.dep.no 983 887 406 22 24 84 68 omsorgstjenesten. Departementet foresl\u00e5r ogs\u00e5 \u00e5 lovfeste tilsynsmyndighetenes ansvar for \u00e5 unders\u00f8ke alvorlige hendelser. Videre foresl\u00e5r departementet at plikten for virksomheter i helse- og omsorgstjenesten til \u00e5 varsle om alvorlige hendelser, videref\u00f8res som en plikt til \u00e5 melde om slike hendelser. Betegnelsen endres for \u00e5 signalisere at form\u00e5let med meldeordningen er \u00e5 bidra til l\u00e6ring og forbedring. Forslaget om \u00e5 oppheve lov om Statens unders\u00f8kelseskommisjon for helse- og omsorgstjenesten inneb\u00e6rer at dagens to varselordninger for alvorlige hendelser reduseres til \u00e9n. Det foresl\u00e5s at meldinger om alvorlige hendelser fra virksomheter i helse- og omsorgstjenesten skal g\u00e5 til statsforvalterne med kopi til Helsetilsynet, og ikke direkte til Helsetilsynet og Ukom slik som i dag. I tillegg foresl\u00e5s det lovendringer som synliggj\u00f8r en dreining av statsforvalternes oppgaver fra ekstern granskning av enkelthendelser til mer i retning av \u00e5 veilede og st\u00f8tte virksomhetene i deres oppf\u00f8lging av alvorlige hendelser og pasientsikkerhetsarbeid. Departementet foresl\u00e5r ogs\u00e5 \u00e5 endre fristen for virksomhetene til \u00e5 sende melding om alvorlige hendelser, fra \u00abstraks\u00bb til \u00absnarest mulig\u00bb, senest innen fem virkedager. Videre foresl\u00e5s det \u00e5 lovfeste en plikt for virksomhetene til \u00e5 utarbeide en rapport om hendelsen som skal sendes til statsforvalteren innen tre m\u00e5neder, og \u00e5 lovfeste enkelte minstekrav til innholdet i rapporten, herunder krav til omtale av hvordan pasienten, brukeren og eventuelt p\u00e5r\u00f8rende er fulgt opp etter hendelsen. H\u00f8ringsnotatet inneholder ogs\u00e5 en vurdering av utvalgets forslag om \u00e5 lovfeste virksomhetsbegrepet, og en vurdering av utvalgets forslag om \u00e5 lovfeste plikter for virksomhetene til samhandling. Departementet ber s\u00e6rskilt om h\u00f8ringsinstansenes synspunkt p\u00e5 denne vurderingen. Det foresl\u00e5s ogs\u00e5 en egen form\u00e5lsbestemmelse i den nye meldeordningen, som angir at form\u00e5let med \u00e5 sende melding og utarbeide rapport er \u00e5 bidra til \u00e5 styrke arbeidet med l\u00e6ring og forbedring for \u00e5 kunne forebygge, avdekke og avverge alvorlige hendelser i helse- og omsorgstjenesten. Videre har departementet formulert to alternative lovforslag til et av hovedkriteriene for \u00e5 utl\u00f8se meldeplikten, og ber s\u00e6rlig om h\u00f8ringsinstansenes synspunkter p\u00e5 disse forslagene. Departementet har vurdert, men ikke konkludert i sp\u00f8rsm\u00e5let om et av vilk\u00e5rene skal endres fra hendelser der utfallet er \u00abuventet ut fra p\u00e5regnelig risiko\u00bb, til hendelser der utfallet \u00abkunne v\u00e6rt unng\u00e5tt\u00bb. H\u00f8ringsnotatet inneholder ogs\u00e5 departementets vurdering av utvalgets forslag om \u00e5 utvide meldeordningen til \u00e5 omfatte nesten-alvorlige hendelser, det vil si hendelser som kunne ha medf\u00f8rt d\u00f8dsfall eller sv\u00e6rt alvorlig skade. H\u00f8ringsnotatet inneholder ogs\u00e5 vurdering av utvalgets forslag om \u00e5 etablere et nasjonalt register for alvorlige hendelser og nesten- alvorlige hendelser. Departementet ser det som form\u00e5lstjenlig med et slikt register, og har gitt Helsedirektoratet i oppdrag \u00e5 utrede og fremme forslag til hvordan et nasjonalt register for alvorlige hendelser og andre hendelser man kan l\u00e6re av, kan etableres. Departementet foresl\u00e5r ingen lovendringer knyttet til utvidelse av meldeordningen eller etablering av et Side 2 nasjonalt register i dette h\u00f8ringsnotatet, men vil komme tilbake til dette i forbindelse med etablering av registeret etter at utredningen fra Helsedirektoratet er levert. Videre inneholder h\u00f8ringsnotatet forslag om endringer i lovbestemmelsene i pasient- og brukerrettighetsloven som regulerer pasienter, brukere og p\u00e5r\u00f8rendes rettigheter i forbindelse med alvorlige hendelser. Det foresl\u00e5s blant annet \u00e5 endre kravet til innhold i m\u00f8ter med helse- og omsorgstjenesten i etterkant av alvorlige hendelser for \u00e5 tydeliggj\u00f8re at involvering av pasienter, brukere og p\u00e5r\u00f8rende er en viktig kilde til l\u00e6ring og forbedring, og for \u00e5 tydeliggj\u00f8re at man i m\u00f8tet b\u00f8r f\u00e5 en avklaring av hvilken oppf\u00f8lging de har behov for. Videre foresl\u00e5s det av regeltekniske hensyn og forenklingshensyn \u00e5 oppheve bestemmelsen i pasient- og brukerrettighetsloven \u00a7 7-6 om pasienters, brukeres og n\u00e6rmeste p\u00e5r\u00f8rendes rett til \u00e5 varsle om alvorlige hendelser. Innholdet i melderetten vil imidlertid bli ivaretatt og videref\u00f8rt gjennom endringer i lovens \u00a7 7-4 som en rett til \u00e5 anmode om oppf\u00f8lging av mulig pliktbrudd eller alvorlige hendelser. Forslaget er en videref\u00f8ring av gjeldende rett og skal f\u00f8lgelig ikke inneb\u00e6re en svekkelse av pasienters, brukeres og p\u00e5r\u00f8rendes rettigheter. H\u00f8ringsnotatet inneholder ogs\u00e5 et lovforslag utenfor meldeordningen, men som er tilgrensende ved at det dreier seg om tilsynsmyndighetenes oppgaver og virkemidler. Det foresl\u00e5s at ogs\u00e5 statsforvalteren, i tillegg til Helsetilsynet, skal ha myndighet til \u00e5 fatte vedtak overfor virksomheter i helse- og omsorgstjenesten med p\u00e5legg om retting av forhold som kan ha skadelige f\u00f8lger eller p\u00e5 annen m\u00e5te er uforsvarlig. H\u00f8ringsfristen er mandag 20. januar 2025. Vi ber om at h\u00f8ringssvar leveres digitalt p\u00e5 regjeringen.no under \u00abSend inn h\u00f8ringssvar\u00bb. Her kan man registrere seg, forel\u00f8pig lagre et h\u00f8ringssvar og laste opp vedlegg. H\u00f8ringer er \u00e5pne, og alle kan sende svar til oss. Det er ogs\u00e5 anledning til \u00e5 sende h\u00f8ringssvar uten \u00e5 registrere seg. Vi gj\u00f8r oppmerksom p\u00e5 at h\u00f8ringssvar er offentlige etter offentleglova, og vil bli publisert sammen med andre h\u00f8ringssvar. Vi ber mottakerne av dette brevet vurdere om h\u00f8ringsnotatet ogs\u00e5 b\u00f8r sendes til etater, medlemmer osv. som ikke st\u00e5r p\u00e5 listen. Med hilsen Atle G\u00f8htesen (e.f.) avdelingsdirekt\u00f8r Emilie Lillevik Simeonov r\u00e5dgiver Dokumentet er elektronisk signert og har derfor ikke h\u00e5ndskrevne signaturer Side 3 "
}