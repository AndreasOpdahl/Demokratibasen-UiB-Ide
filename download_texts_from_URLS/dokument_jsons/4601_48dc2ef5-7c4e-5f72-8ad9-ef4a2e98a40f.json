{
  "dokument_id": "48dc2ef5-7c4e-5f72-8ad9-ef4a2e98a40f",
  "doc_type": "case_presentation",
  "kommune": 4601,
  "tittel": "H\u00f8ringsuttalelse - H\u00f8ring av delutredning fra Husleielovutvalget - Kontraktslengde og oppsigelsesvern i boligleieforhold",
  "url": "https://bergen.kommune.no/politikere-utvalg/api/fil/bk360/10280020/Framstilling-Horingsuttalelse-Horing-av-delutredning-fra-Husleielovutvalget-Kontraktslengde-og-oppsigelsesvern-i-boligleieforhold",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/26159-8 H\u00f8ringsuttalelse - H\u00f8ring av delutredning fra Husleielovutvalget - Kontraktslengde og oppsigelsesvern i boligleieforhold Hva saken gjelder: Kommunal- og distriktsdepartementet sendte 31. januar 2024 p\u00e5 h\u00f8ring Husleielovutvalgets delutredning \u00abKontraktslengde og oppsigelsesvern i boligleieforhold\u00bb. Rapporten er utarbeidet av Husleielovutvalget som ble oppnevnt ved kongelig resolusjon 16. juni 2023 for \u00e5 g\u00e5 gjennom husleieloven og vurdere, og foresl\u00e5, endringer som styrker leieres rettigheter, sikrer grunnleggende botrygghet og som gj\u00f8r at loven er tilpasset dagens situasjon i leiemarkedet. Utvalget er bedt om \u00e5 levere sitt arbeid i to delleveranser. Dette er den f\u00f8rste delleveransen. I denne delleveransen vurderes det om og eventuelt hvordan det b\u00f8r gj\u00f8res endringer i reglene om kontraktslengde og oppsigelsesvern i boligleieforhold. H\u00f8ringsfrist: 30. april 2024. Departementet har pr e-post 17.04.2024 gitt utsatt frist til 8. mai. For \u00e5 styrke leiernes botrygghet og kontroll over egen bosituasjon foresl\u00e5s f\u00f8lgende tiltak: \u2022 \u00f8ke minstetiden for tidsbestemte leieavtaler fra tre til fem \u00e5r (\u00a7 9 A-3 i lovutkastet) \u2022 gi leieren rett til \u00e5 kreve forlengelse av en tidsbestemt leieavtale (\u00a7 9 A-5 i lovutkastet) \u2022 gi leieren en ufravikelig rett til \u00e5 si opp leieavtalen n\u00e5r som helst (\u00a7 9 A-6 i lovutkastet) \u2022 begrense utleierens mulighet til \u00e5 endre begrunnelsen for en oppsigelse etter den er gitt (\u00a7 9 A-9 i lovutkastet) Mandatet ber ogs\u00e5 utvalget om \u00e5 vurdere tiltak som ivaretar interessene til de ulike akt\u00f8rene i leiemarkedet p\u00e5 en god og samfunnstjenlig m\u00e5te. Et annet siktem\u00e5l i mandatet er brukervennlige regler, god systematikk og et enkelt og klart spr\u00e5k. Klare og tydelige regler gj\u00f8r at partene enklere kan gj\u00f8re seg kjent med sine rettigheter og dempe konflikter ved leieforholdets slutt. Utvalget er samlet om anbefalingene om leierens ufravikelige rett til \u00e5 si opp, tydeliggj\u00f8ring av utleierens oppsigelsesadgang og tiltakene for \u00e5 \u00f8ke brukervennligheten. Et mindretall \u00f8nsker at dagens regler om avtalens varighet beholdes som de er. Utvalget er samstemte om at en forutsetning for at forlengelsesrett innf\u00f8res, b\u00f8r v\u00e6re at det gj\u00f8res unntak for kommunale og andre offentlige disponerte leieboliger. Kommunene leier typisk ut utleieboliger til vanskeligstilte, omsorgsboliger, tjenesteboliger eller andre boliger etter n\u00e6rmere fastsatte samfunnsnyttige form\u00e5l og tildelingskriterier. Utvalget \u00f8nsker \u00e5 unnta disse boligene fra forlengelsesretten, fordi det b\u00f8r v\u00e6re mulig for kommunene \u00e5 avslutte et leieforhold n\u00e5r en avtale l\u00f8per ut hvis leieren ikke lenger tilfredsstiller vilk\u00e5rene som ble angitt ved tildeling. 1 Innspill fra fagetaten: Boligetaten behandler s\u00f8knader om kommunal bolig for vanskeligstilte p\u00e5 boligmarkedet. I Bergen er det ca. 3800 ordin\u00e6re boliger (ikke omsorgsboliger for eldre, og lignende) for tildeling til m\u00e5lgruppen, hvorav ca. 13 % av boligene blir ledig for tildeling hvert \u00e5r. Boligetaten har i dag en venteliste p\u00e5 over 300 personer. Antallet er fordoblet siden 2019, ogs\u00e5 antall bostedsl\u00f8se i Bergen er \u00f8kende. Hvordan leiemarkedet generelt fungerer er av betydning for behovet for kommunale utleieboliger. Boligetaten finner det ikke forsvarlig eller \u00f8nskelig \u00e5 utvide minstetiden for en leiekontrakt fra 3 til 5 \u00e5r, da konsekvensen kan bli f\u00e6rre boliger i markedet og st\u00f8rre press for kommunen. Boligetaten mener at det uansett m\u00e5 v\u00e6re unntak for kommunens utleieboliger til vanskeligstilte, slik at kommunen p\u00e5 best mulig m\u00e5te kan styre de knappe ressursene kommunen besitter. Boligetaten stiller seg bak KS forslag om at det ogs\u00e5 b\u00f8r v\u00e6re enklere for kommunen \u00e5 inng\u00e5 flere kortere leieavtaler med samme leier for samme bolig. I forslaget er det gjort unntak for offentlig disponerte boliger for forslag om leiers rett til \u00e5 kreve forlengelse av tidsbestemte leieavtaler, og det vil derfor ikke medf\u00f8re endringer for leieforholdet til de som bor i kommunens utleieboliger. Byr\u00e5dets vurdering og forslag til h\u00f8ringsuttalelse: \u00c5tte av Husleielovutvalgets tolv medlemmer mener lengre leiekontrakter vil bedre botryggheten. Det foresl\u00e5s derfor at minstetiden for leiekontrakter utvides fra dagens tre \u00e5r til en minstetid p\u00e5 fem \u00e5r. Flertallet \u00f8nsker ogs\u00e5 en lovfestet rett for leietaker til \u00e5 forlenge slike tidsbestemte leieavtaler. Utvalget er samstemte om at en forutsetning for at forlengelsesrett innf\u00f8res, b\u00f8r v\u00e6re at det gj\u00f8res unntak for kommunale og andre offentlig disponerte leieboliger. Den st\u00f8rste endringen for Bergen kommune er derfor i denne sammenheng at minstetid p\u00e5 leiekontrakter foresl\u00e5s utvidet fra tre til fem \u00e5r. I rapporten kommer det ikke tydelig frem p\u00e5 en objektiv m\u00e5te hvordan utvidelse av kontraktlengde vil heve botryggheten og det er ikke tydelig at forslaget vil ha \u00f8nsket effekt. En sammenlikning av femten OECD-land fra 2022 viser minstetid p\u00e5 tre \u00e5r i Norge, Hellas og Frankrike. Minstetiden er enten ett \u00e5r, et halvt \u00e5r eller null i de resterende tolv landene. Det er derfor vanskelig \u00e5 finne sammenlikningsgrunnlag for hvorfor fem \u00e5r vil medf\u00f8re bedre botrygghet enn tre \u00e5r. Bergen kommune er bekymret for at utvidelse av leietid vil gi lavere tilgang p\u00e5 utleieboliger, noe som vil kunne g\u00e5 utover de svakeste p\u00e5 leiemarkedet. Lengre kontrakter kan gi \u00f8kt botrygghet for dem som f\u00e5r inng\u00e5 kontrakt, men p\u00e5 den andre siden er det sannsynlig at lengre leiekontrakter vil kunne medf\u00f8re mindre gjennomstr\u00f8mming i kommunale boliger. Kommunen leier ut til en gruppe som har lavere sannsynlighet for \u00e5 f\u00e5 innpass p\u00e5 det private leiemarkedet. For eksempel kan faktorer som manglende tilknytning til arbeidsmarkedet, lav inntekt, mange barn, manglende spr\u00e5kferdigheter, rusutfordringer osv. gj\u00f8re det vanskelig \u00e5 skaffe leiebolig. De to forslagene fra flertallet vil ogs\u00e5 kunne ha negativ effekt p\u00e5 det private leiemarkedet, da forslagene representerer en avveining mellom de som er innenfor i markedet og de som st\u00e5r utenfor markedet. En \u00f8kning i antallet p\u00e5 utsiden vil i sin tur legge st\u00f8rre press p\u00e5 offentliges budsjetter, gjennom \u00f8kte behov for kommunale utleieboliger og tilvisningsboliger. Lavere tilgang til boliger p\u00e5 det private leiemarkedet og lavere gjennomstr\u00f8mming i kommunale utleieboliger kan p\u00e5 sikt ha en negativ konsekvens p\u00e5 det totale boligmarkedet som er vanskelig \u00e5 forutse konsekvensene av. I dag er hovedregelen at de ordin\u00e6re kommunale boligene leies ut med tidsbestemte kontrakter med tre \u00e5rs varighet. Mange av leieavtalene fornyes n\u00e5r kontraktene l\u00f8per ut, og 2 beboere som har behov for fortsatt leie av kommunal bolig har rett til forlenget leietid. Vedtak p\u00e5 s\u00f8knad om forlenget leieavtale behandles etter samme regler som en ny s\u00f8knad, og det fattes enkeltvedtak som kan p\u00e5klages. Minstetiden for en leiekontrakt vil med utvalgets forslag \u00f8ke fra tre til fem \u00e5r. \u00c5 Innf\u00f8re en generell regel om fem \u00e5rs minstetid kan medf\u00f8re flere leieforhold som varer lengre enn det behovet tilsier. Det er sannsynlig at \u00f8kt minstetid vil redusere gjennomstr\u00f8mningen i kommunale boliger. Det inneb\u00e6rer at ventetiden p\u00e5 tildeling av bolig kan \u00f8ke, noe som kan medf\u00f8re flere bostedsl\u00f8se og st\u00f8rre behov for midlertidige boliger. Tilbudet av kommunale boliger er begrenset. Det vil til enhver tid v\u00e6re n\u00f8dvendig med en n\u00f8ye prioritering av hvem som f\u00e5r tilgang til et begrenset antall boliger. En utleid familiebolig kan for eksempel noen ganger bli bebodd av eneperson, pga. endringer i familiesituasjon. Samtidig er det mange familier som st\u00e5r p\u00e5 venteliste for tildeling av bolig eller bytte til en st\u00f8rre bolig. I slike tilfeller vil det v\u00e6re vanskelig \u00e5 n\u00e5 frem med en oppsigelse av leiekontrakt, det er f\u00f8rst ved utl\u00f8p av leieavtale en f\u00e5r mulighet til \u00e5 kunne omfordele og tilby en mindre bolig, slik at familieboligen kan benyttes av en st\u00f8rre familie. Mange husstander som leier av kommunen, f\u00e5r forlenget leiekontrakten en gang og flytter ut av leiligheten i den andre tre-\u00e5rs perioden. Tidsbestemte leieavtaler avsluttes oftest ved at leier sier opp avtalen. Dersom kommunene fremdeles skal kunne bosette nye boligs\u00f8kende i samme omfang som i dag med utvidelse av leietid, m\u00e5 kommunene enten skaffe flere boliger, eller legge til rette for at beboere som kan leie i det private markedet eller kj\u00f8pe bolig selv, f\u00e5r muligheten til dette raskere enn i dag. For Bergen kommune er kommunalt disponerte utleieboliger et knapphetsgode. Det tilsier at boligene til enhver tid b\u00f8r tilbys de som har st\u00f8rst behov for hjelp fra kommunen. Bergen kommune st\u00f8tter at s\u00e6rregler som gjelder kommunale utleieboliger ogs\u00e5 m\u00e5 gjelde for boliger som det offentlige har disposisjonsrett over gjennom for eksempel tilvisningsavtaler. Bergen kommune mener at offentlig disponerte boliger skal forbeholdes de innbyggerne som til enhver tid har st\u00f8rst behov for \u00e5 bo i boligene. Bergen kommune st\u00f8tter derfor at offentlig disponerte boliger m\u00e5 v\u00e6re unntatt forlengelsesrett. Bergen kommune st\u00f8tter ikke forslag om utvidet minstetid fra tre til fem \u00e5r, fordi konsekvensen kan bli at vanskeligstilte p\u00e5 boligmarkedet blir st\u00e5ende uten egnet bolig i betydelig lenger tid enn i dag. Bergen kommune vil avslutningsvis vise til at det er sv\u00e6rt uheldig at regjeringen har avviklet tilskuddet til erverv av kommunale utleieboliger. Lengre leieperiode og avvikling av tilskudd til utleieboliger, setter et uforholdsmessig stort press p\u00e5 kommunene som opplever \u00f8kt behov for boliger grunnet \u00f8kning i antall bostedsl\u00f8se og mottak av flyktninger som skal bosettes. Begrunnelse for framleggelse til bystyret: Byr\u00e5dets fullmakter \u00a7 6, vedtatt av bystyret 16. desember 2020 i sak 378/20: Byr\u00e5det avgir h\u00f8ringsuttalelser p\u00e5 vegne av Bergen kommune. H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. Forretningsutvalget behandlet saken i m\u00f8tet 13.02.2024 sak 57/24 og fattet f\u00f8lgende vedtak: \u00abByr\u00e5det avgir eventuell h\u00f8ringsuttalelse til \u00abh\u00f8ring av delutredning fra Husleielovutvalget - Kontraktslengde og oppsigelsesvern i boligleieforhold\u00bb\u00bb. Byr\u00e5det har vurdert h\u00f8ringen som prinsipiell og saken legges derfor frem for bystyret. 3 Byr\u00e5det innstiller til bystyret \u00e5 fatte f\u00f8lgende vedtak: Bergen kommune avgir h\u00f8ringsuttalelse til \u00abh\u00f8ring Husleielovutvalgets delutredning kontraktslengde og oppsigelsesvern i boligleieforhold\u00bb slik den fremkommer av byr\u00e5dets forslag. Dato: 16. april 2024 Christine B. Meyer Charlotte Spurkeland Byr\u00e5dsleder Byr\u00e5d for barnevern, sosiale tjenester og mangfold Dokumentet er godkjent elektronisk. Vedlegg: Utsatt frist h\u00f8ring husleielovutvalget H\u00f8ring av delutredning fra Husleielovutvalget - Kontraktslengde Rapport om kapittel 9 i husleieloven kontraktslengde og oppsigelsesvern i boligleieforhold 4 "
}