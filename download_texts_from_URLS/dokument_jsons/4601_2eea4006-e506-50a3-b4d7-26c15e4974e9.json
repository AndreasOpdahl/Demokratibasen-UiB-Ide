{
  "dokument_id": "2eea4006-e506-50a3-b4d7-26c15e4974e9",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 47 fra Christine Henriksen \u00d8degaard (MDG) om BPA som frigj\u00f8rings- og likestillingsverkt\u00f8y - Utvalg for helse og sosial 2024",
  "url": "https://bergen.kommune.no/politikere-utvalg/api/fil/bk360/10493337/Svar-pa-skriftlig-sporsmal-nr-47-fra-Christine-Henriksen-Odegaard-MDG-om-BPA-som-frigjorings-og-likestillingsverktoy-Utvalg-for-helse-og-sosial-2024",
  "tekst": " BEHO - Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/81665-3 Saksbehandler: Eileen Langedal Fra Dato: 24. mai 2024 Byr\u00e5d for eldre, helse og omsorg Svar p\u00e5 skriftlig sp\u00f8rsm\u00e5l nr. 47 fra Christine Henriksen \u00d8degaard (MDG) om BPA som frigj\u00f8rings- og likestillingsverkt\u00f8y - Utvalg for helse og sosial 2024 Representanten Christine Henriksen \u00d8degaard (MDG) har den 15. mai 2024 sendt inn f\u00f8lgende skriftlige sp\u00f8rsm\u00e5l: Byr\u00e5det foreslo i budsjettet for 2024 et kutt i BPA. Forslaget til budsjettkutt ble redusert fra 11 mill, men ble st\u00e5ende med et kutt p\u00e5 1.7mill. I forklaringen p\u00e5 kuttet skrev byr\u00e5det: \u201cForventningene til hva som skal inng\u00e5 i en BPA ordning fra brukerrepresentanter er stor og det er klare forventninger om at dette skal v\u00e6re et likestillingsverkt\u00f8y som gj\u00f8r det mulig \u00e5 leve fullt og helt som funksjonsfriske i det daglige.\u201d I januar 2020 behandlet bystyret en interpellasjon fra representanten Marte Monstad om BPA som et frigj\u00f8rings- og likestillingsverkt\u00f8y. Bystyret vedtok blant annet dette: \u201cBystyret ber byr\u00e5det ta en fullstendig gjennomgang av hvorledes Bergen kommune forvalter BPA- ordningen, med m\u00e5l om \u00e5 sikre at ordningen fungerer etter hensikten og at den benyttes som det frigj\u00f8rings- og likestillingsverkt\u00f8yet den er ment \u00e5 v\u00e6re. Byr\u00e5det bes om \u00e5 rapportere tilbake til bystyret i en egen sak og legge frem en plan for hvilke tiltak som kan iverksettes for \u00e5 forbedre BPA-tilbudet i Bergen kommune.\u201d Reduksjonen p\u00e5 1,7 mill i budsjettet skal oppn\u00e5s ved en gjennomgang av utm\u00e5lingspraksisen. Representanten er bekymret for at den nye praksisen kan v\u00e6re i strid med vedtaket fra 2020 og med det \u00e5 oppfylle menneskerettighetene for personer med nedsatt funksjonsevne (CRPD). Sp\u00f8rsm\u00e5l til byr\u00e5den: 1.Hva mener byr\u00e5det med formuleringen i budsjettkuttet til BPA \u201cdet er klare forventninger om at dette skal v\u00e6re et likestillingsverkt\u00f8y som gj\u00f8r det mulig \u00e5 leve fullt og helt som funksjonsfriske i det daglige\u201d? 2. Hvordan f\u00f8lger byr\u00e5det opp bystyrevedtak om at BPA-ordningen \u201cfungerer etter hensikten og at den benyttes som det frigj\u00f8rings- og likestillingsverkt\u00f8yet den er ment \u00e5 v\u00e6re.\u201d? 3. Hvilke kriterier er endret p\u00e5 i gjennomgangen av dagens utm\u00e5lingspraksis for BPA, og avviker kriteriene som brukes i Bergen fra de som brukes andre steder i landet? 4.Hvor mange nye BPA-vedtak er gitt i 2024 sammenliknet med tidligere, og gj\u00f8res det noe for \u00e5 sikre lik mulighet for \u00e5 f\u00e5 BPA i alle bydelene? 5. Blir s\u00f8kere over 50 \u00e5r henvist til \u00e5 motta helsetjenester i hjemmet fremfor BPA, og i hvilken grad oppfordres s\u00f8kere til \u00e5 redusere antall timer de har behov, for eksempel ved \u00e5 spise ferdigmat? Svar fra byr\u00e5den: 1.Rettighetsfestingen av brukerstyrt personlig assistanse (BPA) skal bidra til \u00e5 legge til rette for at personer med nedsatt funksjonsevne og stort behov for bistand skal kunne leve et aktivt og selvstendig liv. BPA er et viktig bidrag til likeverd, likestilling og samfunnsdeltakelse, og er en alternativ m\u00e5te \u00e5 organisere praktisk bistand og oppl\u00e6ring p\u00e5. Ordningen skal avhjelpe personer som har behov for bistand til daglige gj\u00f8rem\u00e5l, og skal legge til rette for at brukerne selv kan kreve \u00e5 f\u00e5 styre tildelte tjenesteressurser til personlig assistanse. Hva som er dagliglivets gj\u00f8rem\u00e5l er ikke utt\u00f8mmende regulert, og vi har over tid sett at bistand i forbindelse med stadig nye oppgaver legges til det som forst\u00e5s som dagliglivets gj\u00f8rem\u00e5l. 2. Byr\u00e5det skal vurdere om utm\u00e5lingspraksis gj\u00f8r at BPA bidrar til at personer med nedsatt funksjonsevne og stort behov for bistand kan leve selvstendige og aktive liv, og kartlegge om forvaltningen av ordningen skjer innenfor de \u00f8konomiske rammer som er fastsatt av Bergen bystyre. Det vises ogs\u00e5 til forvaltningsrevisjon som ble gjennomf\u00f8rt i 2021 for \u00e5 kartlegge hvordan Bergen kommune praktiserer BPA-ordningen. I bystyresak 328/22 Tilbakerapportering - forvaltningsrevisjon av brukerstyrt personlig assistent (BPA) https://bk360.adm.bgo/locator.aspx?name=Common.Details.Navigate&module=Document&s ubtype=2&recno=4672481 beskrives det hvordan forvaltningsrevisjonsrapportens anbefalinger er fulgt opp av de etatene som har ansvar for saksbehandling og tildeling av BPA. Etatene arbeider fortl\u00f8pende med oppf\u00f8lging av tiltakene slik at BPA-ordningen forvaltes godt. Med dagens lov er BPA en omsorgstjeneste som skal avhjelpe personer som har behov for bistand til det som defineres som dagliglivets gj\u00f8rem\u00e5l. Dette er grunnlaget for beregning av statens dekning av kommunens utgifter til ordningen. For at det skal bli et mer universelt likestillingsverkt\u00f8y, mener byr\u00e5den at dette m\u00e5 bli en del av Folketrygdloven og ikke v\u00e6re avgrenset til \u00e5 v\u00e6re en kommunal omsorgstjeneste. Her trenger vi aktive grep fra staten for \u00e5 n\u00e5 m\u00e5let om at dette skal v\u00e6re et frigj\u00f8rings- og likestillingsverkt\u00f8y p\u00e5 flere livsomr\u00e5der. 3. Kriteriene for tildeling av BPA i Bergen er ikke endret. Ved utm\u00e5ling av BPA tas det utgangspunkt i brukerens faktiske behov for helse- og omsorgstjenester da det er dette lovverket som regulerer BPA-ordningen i dag. BPA er i lovverket definert som praktisk bistand til daglivets gj\u00f8rem\u00e5l. Etat for vurdering og rehabilitering opplever at det kan v\u00e6re varierende praksis i de ulike kommunene n\u00e5r det kommer til utm\u00e5ling av tjenester. Denne ulikheten kan skyldes faktorer som tilgang til andre tjenester i kommunen, kommunens organisering, geografi og infrastruktur. I nasjonalt BPA fagnettverk kommer det frem at det ogs\u00e5 gis ulike f\u00f8ringer fra Statsforvalterne. Dette er avgj\u00f8rende for utm\u00e5ling i den enkelte kommune. 4. Det er per 01.05.2024 gitt totalt ti nye vedtak p\u00e5 BPA. P\u00e5 samme tidspunkt var det i 2022 ni nye vedtak og i 2023 18 nye vedtak. Antall styres av det antall personer som til enhver tid s\u00f8ker om \u00e5 f\u00e5 tjenesten. Det er fire forvaltningsenheter i hhv. byr\u00e5dsavdeling for eldre, helse og omsorg og byr\u00e5dsavdeling for barnevern, sosiale tjenester og mangfold som har ansvar for saksbehandling og tildeling av BPA. Vurderingskontor for voksne og eldre (BEHO) har organisert seg for \u00e5 sikre lik praksis for alle som s\u00f8ker om BPA. Dette ved at det er f\u00e5 personer som saksbehandler disse s\u00f8knadene, de har felles leder og f\u00e5r felles veiledning. I tillegg har kontoret en jurist som kvalitetssikrer vurderingene og vedtakene om BPA. Etat for vurdering og rehabilitering har utarbeidet en prosedyre hvor hele prosessen vedr\u00f8rende BPA saksbehandling, tildeling og iverksettelse er beskrevet. Lovverk, forskrifter, veiledere rundskriv samt andre aktuelle prosedyrer er linket inn i prosedyren. Det er ogs\u00e5 utarbeidet en sjekkliste for saksbehandlere/ledere for \u00e5 kvalitetssikre at alle ledd i prosessen med saksbehandling og iverksetting av BPA-tjenestene blir fulgt innenfor tidsfristen. De \u00f8vrige tre etatene som har ansvar for saksbehandling og tildeling av BPA er orientert om den nye BPA-prosedyren og forvaltningsenhetene har tatt den i bruk. R\u00e5dgiver i Etat for vurdering og rehabilitering etat deltar p\u00e5 veiledning sammen med saksbehandlerne og kvalitetssikrer alle vedtak om BPA. Slik tilstreber en \u00e5 sikre at saksbehandling og tildeling i alle byomr\u00e5dene og p\u00e5 tvers av forvantingsenheter gj\u00f8res mest mulig likt. 5. Alle som s\u00f8ker om BPA vurderes individuelt uavhengig av alder. Alle under 70 \u00e5r har rettskrav p\u00e5 \u00e5 f\u00e5 tjenestene organisert som BPA dersom de ellers fyller kriteriene for denne tjenesten. Kommunen har tilbud om levering av ferdigmiddag. Denne tjenesten kan ogs\u00e5 de som har BPA benytte seg av. Vi oppfordrer ikke s\u00f8kere til \u00e5 redusere antall timer de har behov for, men vi utm\u00e5ler ikke ekstra tid for \u00e5 lage middag. Denne praksisen gjelder b\u00e5de for BPA brukere og brukere av ordin\u00e6re hjemmetjenester. Av 211 brukere per dags dato er det 51 brukere over 50 \u00e5r (f\u00f8dt 1974 eller f\u00f8r). Marte Joan Monstad - Byr\u00e5d for eldre, helse og omsorg Dokumentet er godkjent elektronisk. "
}