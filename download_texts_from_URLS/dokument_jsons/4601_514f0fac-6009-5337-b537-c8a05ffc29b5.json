{
  "dokument_id": "514f0fac-6009-5337-b537-c8a05ffc29b5",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l fra Diane Alexandra Berbain (SV) om trakassering av skeive minoriteter ved kommunale boliger - Utvalg for helse og sosial 17.01.2024",
  "url": "https://bergen.kommune.no/politikere-utvalg/api/fil/bk360/9754068/Svar-pa-skriftlig-sporsmal-fra-Diane-Alexandra-Berbain-SV-om-trakassering-av-skeive-minoriteter-ved-kommunale-boliger-Utvalg-for-helse-og-sosial-17-01-2024",
  "tekst": " BBSM-kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2023/281768-3 Saksbehandler: Heidi Beate Fagerbakke Aasen Fra Dato: 26. januar 2024 Byr\u00e5d for barnevern, sosiale tjenester og mangfold Svar p\u00e5 skriftlig sp\u00f8rsm\u00e5l fra Diane Alexandra Berbain (SV) om trakassering av skeive minoriteter ved kommunale boliger - Utvalg for helse og sosial 17.01.2024 Skeiv Verden Vest har gjort oss oppmerksomme p\u00e5 at noen av deres medlemmer har blitt trakassert ved kommunalboligene sine. Tilfellene skal ha v\u00e6rt rapportert til Boligetaten. En transperson ble for eksempel sl\u00e5tt ned ved boligen sin, en annen som identifiserer seg som kvinne fikk stygge lapper p\u00e5 d\u00f8ren. Sp\u00f8rsm\u00e5l til byr\u00e5den: Hvordan er interseksjonelt perspektiv forankret i h\u00e5ndteringen av diskriminering ved kommunale boliger? Hvordan f\u00f8lges opp varsler om trakassering p\u00e5 grunn av kj\u00f8nn og identitet? Om det skjer igjen, hvordan vil boligetaten h\u00e5ndtere disse sakene Svar fra byr\u00e5den: Det interseksjonelle perspektivet er en viktig del av det arbeidet Bergen kommune gj\u00f8r for alle minoriteter i byen v\u00e5r. Dette kommer blant annet frem gjennom \u00abPlan for likestilling i mangfoldsbyen Bergen\u00bb og \u00abPlan for kj\u00f8nns- og seksualitetsmangfold\u00bb. Det interseksjonelle perspektivet er ogs\u00e5 sentralt i Likestillings- og diskrimineringslovverket som ogs\u00e5 Bergen kommune omfattes av. Det er Husleieloven som regulerer forholdet leietakere imellom og forholdet til utleier. Den type hendelser som beskrives her h\u00f8res ut som et brudd p\u00e5 leievilk\u00e5rene som kan medf\u00f8re at utleier f\u00e5r rett til \u00e5 heve leieavtalen. Dette forutsetter at den som har ut\u00f8vd handlingen er leietaker i en kommunal utleiebolig. Det kommer frem av Husleieloven \u00a7 9-9 bokstav b at leietaker som opptrer p\u00e5 en m\u00e5te som er til alvorlig skade eller sjenanse for utleieren, eiendommen eller \u00f8vrige brukere med hjemmel i loven, kan bli oppsagt eller f\u00e5 leieavtalen opphevet. If\u00f8lge det muntlige sp\u00f8rsm\u00e5let skal tilfellene ha blitt rapportert til Boligetaten. Det er imidlertid ukjent for Boligetaten at det har kommet inn slike henvendelser. Leietakere som mener \u00e5 bli trakassert av andre leietakere m\u00e5 melde dette til Etat for boligforvaltning som er utleier av de kommunale utleieboligene. Saken vil deretter bli fulgt opp som brudd p\u00e5 leiekontrakt med de konsekvenser som husleieloven angir. Trakassering vil i mange tilfeller ogs\u00e5 kunne v\u00e6re straffbart og b\u00f8r politianmeldes. N\u00e5r det gjelder vold som angitt i sp\u00f8rsm\u00e5let er dette \u00e5penbart forhold som b\u00f8r politianmeldes. Byr\u00e5dsavdeling for barnevern, sosiale tjenester og mangfold har flere samarbeids- og dialogarenaer med Skeiv verden og andre LHBTI+-organisasjoner, blant annet dialogm\u00f8ter annenhver m\u00e5ned med Vest politidistrikt. Tilfellene som her beskrives skal vi s\u00f8rge for at tas opp p\u00e5 dialogm\u00f8te med politiet, da volden som beskrives i sp\u00f8rsm\u00e5let b\u00f8r politianmeldes. Charlotte Spurkeland - Byr\u00e5d for barnevern, sosiale tjenester og mangfold Dokumentet er godkjent elektronisk. "
}