{
  "dokument_id": "7fc1703e-2b8d-5b55-800b-7c21e82e82e8",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 28 fra Thor Haakon Bakke (MDG) om rullering av KPS og KPA - Utvalg for barnehage, skole og idrett",
  "url": "https://bergen.kommune.no/politikere-utvalg/api/fil/bk360/10356000/Svar-pa-skriftlig-sporsmal-nr-28-fra-Thor-Haakon-Bakke-MDG-om-rullering-av-KPS-og-KPA-Utvalg-for-barnehage-skole-og-idrett",
  "tekst": " Seksjon for strategi, utvikling og utredning (SUU) Til Intern korrespondanse Bystyrets kontor V\u00e5r referanse: 2024/69918-3 Nadine Viktoria Lunde Saksbehandler: Fra Bratholmen Byr\u00e5d for barnehage og skole Dato: 8. mai 2024 Svar p\u00e5 skriftlig sp\u00f8rsm\u00e5l nr. 28 fra Thor Haakon Bakke (MDG) om rullering av KPS og KPA - Utvalg for barnehage, skole og idrett \u00abBakgrunn: Byr\u00e5det er i gang med \u00e5 rullere KPS og KPA, representanten viser til saken \u201cByr\u00e5dets arbeid med ny kommuneplan og kommunal planstrategi\u201d. I denne kommer det frem at KPS og KPA skal hurtigbehandles for \u00e5 n\u00e5 de politiske ambisjonene til byr\u00e5det. If\u00f8lge saken har byr\u00e5det i Bergen to politiske ambisjoner: \u201cKlosterhagen-erkl\u00e6ringen uttrykker f\u00f8lgende politiske ambisjoner for byr\u00e5det: \u2022 Byr\u00e5det vil rullere kommuneplanens samfunnsdel (KPS) og arealdel (KPA), med m\u00e5l om \u00e5 legge til rette for flere boliger og en mindre detaljert kommuneplan. \u2022 Byr\u00e5det vil ogs\u00e5 at saksbehandling og planprosesser skal bli vesentlig raskere og mer effektiv.\u201d Det er overraskende at et tidlig arbeid for rullering av KPS er helt fritt for ambisjoner innenfor klima, milj\u00f8, samferdsel, kultur, n\u00e6ring, vann og avl\u00f8p, mangfold, skole, eldreomsorg, barnehage m.m. Ingen andre spesifikke politiske omr\u00e5der enn plan- og byggesak (med m\u00e5l om bygge flere boliger) er omtalt i den 14-siders lange saken (deres referanse: 2024/05109- 1) Sp\u00f8rsm\u00e5l til byr\u00e5den: Hva mener byr\u00e5den om at arbeidet med ny planstrategi, KPS og KPA s\u00e5 langt er uten politiske ambisjoner for omr\u00e5dene barnehage, skole og spesialpedagogiske tjenester? Hvordan vil tjenestene byr\u00e5den har ansvar for harmoneres med boligambisjonene, vil man f.eks. ta hensyn til endret befolkningsframskriving og sette i gang arbeidet med \u00e5 planlegge flere barnehager og skoler?\u00bb Svar fra byr\u00e5den: Sp\u00f8rsm\u00e5lsstiller viser til byr\u00e5dssak 1063/24 Byr\u00e5dets arbeid med ny kommuneplan og kommunal planstrategi. Byr\u00e5dssaken klargj\u00f8r byr\u00e5dets videre arbeid med kommuneplanens samfunnsdel (KPS), kommuneplanens arealdel (KPA) og kommunal planstrategi for valgperioden 2023\u20132027. Dette inkluderer innretningen av sentrale dokumenter i kommuneplanarbeidet, innretning av kommuneplanprosessen og tentativ fremdriftsplan for det videre arbeidet. Saken har imidlertid ikke som form\u00e5l \u00e5 trekke frem ulike tema som skal vektlegges i det videre arbeidet. Byr\u00e5den er opptatt av at det settes av tilstrekkelig kapasitet til barnehager og skoler. Det utarbeides jevnlig barnetalls- og elevtallsprognoser for \u00e5 v\u00e6re i tr\u00e5d med dette. Byr\u00e5den er ogs\u00e5 opptatt av at den sosiale infrastrukturen samsvarer med boligambisjonene. Byr\u00e5det tar sikte p\u00e5 \u00e5 behandle sak om h\u00f8ring av planstrategi for Bergen kommune 2023- 2027 med planprogram for kommuneplanens samfunnsdel f\u00f8r sommeren. Gjennom behandling av saken legges ogs\u00e5 kunnskapsgrunnlaget for planstrategi og kommuneplanens samfunnsdel frem. Kunnskapsgrunnlaget og planstrategi omhandler utviklingstrekk og utfordringer for omr\u00e5dene barnehage og skole. Etter h\u00f8ring blir saken fremmet for bystyret. Byr\u00e5dsavdeling for barnehage og skole (BBS) uttaler seg om barnehagekapasitet og skolekapasitet i reguleringsplaner og omr\u00e5deplaner, for \u00e5 sikre at behovene blir ivaretatt. Kommunen har plikt til \u00e5 tilby plass i barnehage til barn under oppl\u00e6ringspliktig alder som er bosatt i kommunen, jf. Barnehageloven \u00a7 10, andre avsnitt. Videre skal kommunen oppfylle retten til grunnskoleoppl\u00e6ring for alle som er bosatt i kommunen, jf. Oppl\u00e6ringsloven \u00a7 13-1, f\u00f8rste avsnitt. Ved innspill med hensyn til barnehage- og skolekapasitet til plansaker, tar BBS utgangspunkt i forholdstall som ved utbygging av boliger utl\u00f8ser behov for mer barnehage- og skoleplasser. Disse er i tr\u00e5d med kommuneplanens arealdel (KPA). For barnehager vil det si at ved etablering av medium blandet boliger, vil 100 boliger gi et behov p\u00e5 30 barnehageplasser. For skoler vil det si at ved etablering av medium blandet boliger, vil 100 boliger gi et behov p\u00e5 5 elever per trinn, dvs. 50 elever fra 1.-10.-klasse. BBS f\u00e5r tilsendt alle reguleringsplaner og omr\u00e5deplaner i Bk360. Ved st\u00f8rre planer, for eksempel Mindemyren og Dokken, blir BBS invitert til fysiske m\u00f8ter underveis i prosessen for \u00e5 sikre at barnehage- og skolekapasiteten blir ivaretatt. I h\u00f8ringsutkast til Eiendomsstrategi for Bergen kommune er en av strategiene \u00e5 \u00absikre kommunens eiendomsbehov p\u00e5 kort og lang sikt som en strategisk kj\u00f8per og selger\u00bb. For \u00e5 oppn\u00e5 denne strategien skal Bergen kommune sikre eiendomsportef\u00f8lje ved \u00e5 bruke eierrollen aktivt og strategisk. Slik kan en s\u00f8rge for at det avsettes tilstrekkelig arealer til sosial infrastruktur. Videre skal Bergen kommune overv\u00e5ke og f\u00f8lge med i fortettingsomr\u00e5der for \u00e5 sikre areal til kommunale form\u00e5l. Kommunen skal ogs\u00e5 \u00f8ke eiendomsutviklingskompetansen og ha virkemidler til \u00e5 foreta salg og kj\u00f8p. Arbeidet med \u00e5 rullere skolebruksplanen starter n\u00e5 opp. Skolebruksplanen er kommunens viktigste plan for \u00e5 planlegge og utforme skolebygg og sikre en b\u00e6rekraftig skolestruktur. Elevtallsprognoser legges til grunn for vurderingen av fremtidige kapasitetsbehov. Daniel C. E. H\u00e4gglund - Byr\u00e5d for barnehage og skole Dokumentet er godkjent elektronisk. "
}