{
  "dokument_id": "ff287dde-facf-5911-9fc2-e083e84c7ac0",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 161 fra Katrine N\u00f8dtvedt (MDG) til byutviklingsbyr\u00e5den om vern og verneomr\u00e5der - Utvalg for milj\u00f8",
  "url": "https://bergen.kommune.no/politikere-utvalg/api/fil/bk360/11425764/Svar-pa-skriftlig-sporsmal-nr-161-fra-Katrine-Nodtvedt-MDG-til-byutviklingsbyraden-om-vern-og-verneomrader-Utvalg-for-miljo",
  "tekst": " BBU \u2013 Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/156354-3 Saksbehandler: Malene Nesse Gr\u00f8nningen Fra Dato: 24. oktober 2024 Byr\u00e5d for byutvikling Svar p\u00e5 skriftlig sp\u00f8rsm\u00e5l nr. 161 fra Katrine N\u00f8dtvedt (MDG) til byutviklingsbyr\u00e5den om vern og verneomr\u00e5der - Utvalg for milj\u00f8 og byutvikling I foreg\u00e5ende bystyreperiode ble det jobbet med vern etter ulike lovverk for omr\u00e5der i kommunen. Ulike typer vern kan brukes til forskjellige omr\u00e5der, i Bergen er det s\u00e6rlig aktuelt med landskapsvern og marine verneomr\u00e5der, evt. andre verneformer etter naturmangfoldloven. Sp\u00f8rsm\u00e5l til byr\u00e5den: 1. Er det aktuelt for byr\u00e5det \u00e5 jobbe videre med vern av Krossfjorden? 2. Hvor mange verneomr\u00e5der, etter naturmangfoldloven, finnes i Bergen kommune? 3. Jobber byr\u00e5det for vern, etter naturmangfoldloven, av nye omr\u00e5der i Bergen kommune? Svar fra byr\u00e5den: Innledningsvis vil byr\u00e5den vise til Klosterhagenerkl\u00e6ringen, som sl\u00e5r fast at byr\u00e5det vil ta vare p\u00e5 naturmangfoldet og styrke jordvernet i kommunen. I det videre f\u00f8lger svar p\u00e5 representantens konkrete sp\u00f8rsm\u00e5l: 1. Sp\u00f8rsm\u00e5let om vern av Krossfjorden er til vurdering i Klima- og milj\u00f8departementet. 2. I Bergen kommune er det i dag seks naturreservater og to landskapsvernomr\u00e5der. I tillegg kommer dyrelivsfredning av Bergens fjellstrekninger fra 1946. Vernevedtakene stammer fra f\u00f8r 2009, alts\u00e5 f\u00f8r naturmangfoldloven ble vedtatt. Vedtak av verneforskriftene er derfor alle fattet etter naturvernloven av 1970. 3. Regjeringen la for noen uker siden frem sin handlingsplan for naturmangfold, hvor de setter m\u00e5l om \u00e5 bevare 30 prosent av Norges landareal. Det varsles i handlingsplanen at det vil utarbeides verkt\u00f8y slik at kommunene kan lede an i arbeidet med \u00e5 n\u00e5 dette m\u00e5let. Byr\u00e5det f\u00f8lger med i utviklingen av disse virkemidlene. Christine Kahrs \u2013 Byr\u00e5d for byutvikling Dokumentet er godkjent elektronisk. "
}