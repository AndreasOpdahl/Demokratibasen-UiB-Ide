{
  "dokument_id": "e5f05caf-2318-58b6-a98b-2ae360b3001c",
  "doc_type": "case_attachment",
  "kommune": 4601,
  "tittel": "Bergenhus gnr. 164 bnr 626. m.fl. Str\u00f8mgaten. Klage p\u00e5 rammetillatelse til offentlig infrastruktur",
  "url": "https://bergen.kommune.no/politikere-utvalg/api/fil/bk360/12197759/Bergenhus-gnr-164-bnr-626-m-fl-Stromgaten-Klage-pa-rammetillatelse-til-offentlig-infrastruktur",
  "tekst": " Byr\u00e5d for byutvikling Fullmaktssak /25 Saksframstilling V\u00e5r referanse: 2024/03144-22 Bergenhus gnr. 164 bnr 626. m.fl. Str\u00f8mgaten. Klage p\u00e5 rammetillatelse til offentlig infrastruktur Hva saken gjelder: Saken gjelder klage p\u00e5 rammetillatelse datert 20.12.2023. Det er gitt tillatelse til \u00e5 etablere bossnett i sentrumsomr\u00e5de Nedre Nyg\u00e5rd, samt oppgradering av VA-, str\u00f8m- og fibernett. I den forbindelse skal det gjennomf\u00f8res oppgradering av overflater i gater og p\u00e5 gatetun, som inkluderer bl.a. gatebelegg, plassering av beplanting og m\u00f8blement, endring av kj\u00f8rem\u00f8nsteret, etablering av sykkelveier og reduksjon i parkeringsdekningen p\u00e5 stedet, se rammetillatelsens punkt 1. Rammetillatelsen beror p\u00e5 dispensasjon fra KPA 2018 \u00a7 3.1 om plankrav, \u00a7 10.6 om krav til bevaring av bytr\u00e6r og fra gjeldende KDP \u00a7 5.2.3 om krav til brostein som hovedmateriale p\u00e5 bygulvet. Det er stilt vilk\u00e5r til tresikringsplan og bruk av brostein mv. Tiltakshaverne er BIR Infrastruktur, Bymilj\u00f8etaten, Bergen Vann, BKK, Telenor og Bergen Fiber. Ansvarlig s\u00f8ker er Multiconsult. Rammetillatelsen er p\u00e5klaget av naboene Maria Paulina Eliassen og Andreas Hvidsten Straume (Str\u00f8mgaten 51), Anne Jorun S\u00e6ten (Harald H\u00e5rfagres gate 12), Helge Lilletvedt (Harald H\u00e5rfagres gate 12) og Juliet Helset Balgobin (Harald H\u00e5rfagres gate 5). Vedtaket har ogs\u00e5 v\u00e6rt p\u00e5klaget av ansvarlig s\u00f8ker, men klagen er senere trukket. Tiltaksomr\u00e5det er i det vesentligste uregulert med unntak av Fredrik Meltzers gate (gbnr. 164/735) som er underlagt reguleringsplan 11331000 fra 1982. Eiendommen er vist som gangvei. KPA 2018 viser omr\u00e5det som byfortettingssone (BY1) og er innenfor hensynssoner for kulturmilj\u00f8 mv. KDP Sentrum viser tiltaksomr\u00e5det som Fotgjengerstr\u00f8k (2001) \u2013 Byrommene, og det fremg\u00e5r at hele planomr\u00e5det best\u00e5r av byrom etablert i industriell tid (etter 1850). Unntaket er deler av All\u00e9gaten som er anlagt i f\u00f8rindustriell tid. Det vises til rammetillatelsens pkt. 3.1 for utfyllende informasjon om planstatus. Det er foretatt nabovarsling i samsvar med bestemmelsene i pbl. \u00a7 21-3, og det er mottatt totalt 15 merknader fra Mikael Jacobsen Vang (gbnr. 164/1195), Kirsten Martine Vikse Kall\u00e5k (gbnr. 164/558), Jan Knudtzon Sommerfelt-Pettersen (gbnr. 164/1201), Erlend Teigen (gbnr. 164/1193), Siri Pettersen Strandenes (gbnr. 164/1201), Inger Elin \u00d8sterb\u00f8 (gbnr. 164/1232), Asbj\u00f8rn Hodnekvam (gbnr. 164/1232), Trygve Andre Stiegler (gbnr. 164/1235), Fremre Eiendom AS (gbnr. 164/573, 572 og 1202), Steinar Dvergsdal (gbnr. 164/742), Kari Fonn (gbnr. 164/745), K\u00e5re Dale (gbnr. 164/745), Anne Jorun S\u00e6ten og Helge Lilletvedt (gbnr. 164/562), Julie Helset Balgobin (gbnr. 164/555) og Armen-Sjur Minassian (gbnr. 165/542). Merknadene har et varierende innhold, men flere naboer er negative til at parkering i gatene fjernes. Det stilles ogs\u00e5 sp\u00f8rsm\u00e5l til at trafikken kan \u00f8ke n\u00e5r gaten blir toveiskj\u00f8rt og at det blir redusert fremkommelighet, samt at sykkelveien ikke vil gi nytteverdi for syklister i omr\u00e5det. Det nevnes negative erfaringer med dagens opparbeidede gatetun som fremst\u00e5r m\u00f8rke og lite innbydende i vinterhalv\u00e5ret. Noen \u00f8nsker \u00e5 samordne gravingen med tiltak 1 knyttet til avl\u00f8p p\u00e5 egen eiendom, mens noen \u00f8nsker mer informasjon om byggestart og varighet. Det er nevnt \u00f8nske om at fortau etableres med fall bort fra husveggen. Det er stilt sp\u00f8rsm\u00e5l til hvorfor det ikke blir gjort tiltak for \u00e5 utbedre ogs\u00e5 s\u00f8rsiden av Harald H\u00e5rfagres gate. Noen ber om at drenering blir utbedret samtidig som fortauet omarbeides. Ansvarlig s\u00f8ker har kommentert merknadene. Det vises gjennomg\u00e5ende til at tiltaket skal gjennomf\u00f8res for \u00e5 realisere vedtatt gatebruksplan. Det vises til at framkommelighet til eiendommene for varelevering, utrykning, eller av- og p\u00e5stigning vil opprettholdes, men at enkelte gatel\u00f8p skal f\u00e5 kombinert gatetunfunksjon. Vedr. merknader som retter ser mot oppsamling av overvann langs enkelte fasader vises det til at anlegget er planlagt med fall bort fra fasadelivet for overvannsh\u00e5ndtering i overvannsbasseng eller overvannsnett. Det vises ogs\u00e5 til at vedtatt gatebruk skal realisere vedtatte kommunale strategier for sykling, gange og gr\u00f8nne verdier. Det vises til vedlagte merknader og tilsvar i sin helhet. Byantikvaren har gitt uttalelse datert 11.12.2023. Byantikvaren anbefaler at fortauene beholder sin historiske forankring dersom kj\u00f8rebanen oppgraderes uten bruk av brostein. Det anbefales en kombinasjon av brostein og skifer p\u00e5 fortauene. Bymilj\u00f8etaten v/veiforvaltningsseksjonen har gitt uttalelse datert 17.11.2023. Veiforvaltningen har ikke vesentlige merknader til tiltaket, men tar forbehold om at tekniske planer for oppgradering av kommunale veier enda ikke er godkjent. Bymilj\u00f8etaten v/seksjon for byromsforvaltning har gitt uttalelse datert 16.11.2023. Det meddeles at tiltaket framst\u00e5r positivt, men anbefales at det gis mulighet for sykkelparkering, at granittelementer i Hans Holmboes gate gis en mer universell bruk. Det samme gjelder gatetverrsnitt ved s\u00f8ppelnedkast i Hans Holboes gate. Byromsforvaltningen har ogs\u00e5 gitt positiv uttalelse til tresikringsplanen for tiltaket. Klage: Nabo Anne Jorun S\u00e6ten anf\u00f8rer at tiltaket ikke tar hensyn til fastboende, og at det gir et mindre oversiktlige gatel\u00f8p og st\u00f8y fra biltrafikk p\u00e5 brostein vil bli plagsomt for beboerne. Det gj\u00f8res gjeldende at flere gr\u00f8nne kvaliteter i byrommene ikke er n\u00f8dvendig da det alt er flere tilgjengelige gr\u00f8nne omr\u00e5der i n\u00e6rheten. Nabo Helge Lilletvedt stiller sp\u00f8rsm\u00e5l ved informasjonen som er gitt om hvorvidt Harald H\u00e5rfagres gate vil v\u00e6re enveiskj\u00f8rt ved endt tiltak. Det vises ogs\u00e5 til at eksisterende gatetun med benker, tr\u00e6r og busker er i dag de minst trygge omr\u00e5dene \u00e5 ferdes i for fotgjengere (Fredrik Meltzers gate, Fosswinckels gate ved St. Paul) fordi de er uoversiktlige, d\u00e5rlig opplyst og byr p\u00e5 mange gjemmesteder for uvedkommende. Det er ikke redegjort for hvordan kombinasjonen brostein og biltrafikk vil p\u00e5virke beboerne i omr\u00e5det. Det oppleves som at det er mange biler i omr\u00e5det, mye kj\u00f8ring til/fra Universitetet og St. Paul samt diesel- dobbeltdekker turistbusser ca. hvert 5. minutt i sommerhalv\u00e5ret. Nabo Julie Helset Balgobin gj\u00f8r gjeldende at kommunen ikke har tatt h\u00f8yde for tilbakemeldingene fra fastboende i omr\u00e5det og at det ikke er interesse blant beboerne for flere gr\u00f8ntomr\u00e5der og tr\u00e6r i gatene da en er omgitt av fine parkomr\u00e5der. Det er heller behov for lys i p\u00e6rene, flere gatelys og trygge forhold. Det stilles sp\u00f8rsm\u00e5l til hvordan kj\u00f8rem\u00f8nsteret blir i Harald H\u00e5rfagres gate. Det klages ogs\u00e5 over tap av parkeringsplasser samt planlagt sykkelfelt. Det gj\u00f8res ogs\u00e5 gjeldende st\u00f8yulemper knyttet til dekke. Naboene Maria Paulina Eliassen og Anders Hvidsten Straume gj\u00f8r gjeldende at en \u00f8nsker \u00e5 beholde parkeringsplasser, og at det er utfordrende for barnefamilier \u00e5 bo i sentrum uten parkering. En burde heller pr\u00f8ve \u00e5 f\u00e5 bort turistbusser som kj\u00f8rer i h\u00f8y hastighet, og el- sparkesykler som er til sjenanse. En kan ikke se behovet for beplanting og m\u00f8blering. 2 Ansvarlig s\u00f8ker har kommentert klagene. Dagens kj\u00f8reretninger i Harald H\u00e5rfagres gate skal beholdes, og gaten vil ha asfalt som dekke i kj\u00f8rebanen. Om antall parkeringsplasser vises det til at detaljplanen er utformet i tr\u00e5d med overordnede planer. Det samme gjelder grepet hvor sykkelfelt prioriteres over gateparkering. Det gis opplysninger om at det er planlagt ny belysning i Str\u00f8mgaten. Ogs\u00e5 Fredrik Meltzers gate vil f\u00e5 oppgradert belysning. Det vises til klagene og tilsvaret i sin helhet. Fagetatens vurdering og anbefaling: Plan- og bygningsetaten som fagetat opprettholder rammetillatelsene. Vedr\u00f8rende klagene fra naboene vises det til at disse i det vesentlige gjelder forhold som er beskrevet i nabomerknadene. En rekke av merknadene som har kommet inn gjelder misn\u00f8ye med politiske vedtak om parkeringsdekningen i omr\u00e5det, samt l\u00f8sning for gang- og sykkel gjennom omr\u00e5det og byromsm\u00f8blering. Klagepunktene om parkeringsdekning kommenteres ikke n\u00e6rmere her, da dette ikke er et forhold som bygningsmyndigheten r\u00e5r over. Dette gjelder ogs\u00e5 merknader knyttet til kj\u00f8rem\u00f8nster. Det er ikke inntatt s\u00e6rlige forbehold om trafikkavvikling i gjeldende plangrunnlag. Kj\u00f8rem\u00f8nsteret i gaten er da et forhold som ligger til veimyndighetens kompetanser. Fagetaten har forst\u00e5else for at en rekke ber\u00f8rte parter kan ha forskjellige synspunkter om m\u00f8blering og beplanting av byrommene. Klagerne \u00f8nsker en \u00e5pnere l\u00f8sning i gatene, og det vises til at beplanting i gatetun kan gi d\u00e5rligere trygghetsf\u00f8lelse da gatel\u00f8pet blir mindre oversiktlig. Det vises ogs\u00e5 til at benker og lignende kan bli oppholdssteder for brukergrupper som klagerne finner til sjenanse. Fagetaten forst\u00e5r dette som at det gj\u00f8res gjeldende naboulemper som f\u00f8lge av tiltaket. Kommunal- og Moderniseringsdepartementet har uttalt at \u00abKommunal fortettingspolitikk vil n\u00f8dvendigvis medf\u00f8re visse naboulemper. S\u00e5 fremt det aktuelle tiltaket er i tr\u00e5d med lovens krav til h\u00f8yde og avstand, m\u00e5 nabo, etter departementets oppfatning, kunne vise til kvalifiserte ulemper for at kommunen skal fravike tiltakshavers \u00f8nske om plassering\u00bb. Tiltakene her kommer som ledd i realisering av en kommunal gatebruksplan. Planen har v\u00e6rt gjenstand for en omfattende medvirkningsprosess hvor en rekke interesser har f\u00e5tt fremme sine syn. Ulempene klagerne viser til m\u00e5 v\u00e6re av kvalifisert art og ligge utenfor det som man normalt kan forvente ut fra omr\u00e5det og forholdene ellers. I sentrumsomr\u00e5der med tett bebyggelse er t\u00e5legrensen for naboulemper sv\u00e6rt h\u00f8y. At beplanting av gaten kan gi noe tap av utsikt eller lysinslipp for byggene er ikke et forhold som er egnet til \u00e5 overstige t\u00e5legrensen for naboulemper her. Byrommene er offentlige og tilgjengelige for alle. En forst\u00e5r at dette kan inneb\u00e6re interessekonflikter hvor beboere p\u00e5 stedet \u00f8nsker lav persongjennomflyt i egen gate, mens byromsm\u00f8bleringen kan legge forholdene til rette for at personer oppholder seg utend\u00f8rs i omr\u00e5det. Bruken av offentlig grunn som det legges til rette for her er \u00e5 regne for helt alminnelig byromsbruk. Muligheten for personopphold p\u00e5 benker er ikke egnet til \u00e5 overstige t\u00e5legrensen for naboulemper i et bysentrum. Det vises for \u00f8vrig til innholdet i rammetillatelsen. Byr\u00e5dens vurdering og konklusjon: Byr\u00e5den anser klagene i hovedsak \u00e5 bero p\u00e5 tiltakene som skal utf\u00f8res p\u00e5 gateplan. Dette inkluderer bl.a. gatebelegg, plassering av beplanting, m\u00f8blement, endring av kj\u00f8rem\u00f8nsteret, etablering av sykkelveier og reduksjon i parkeringsdekningen p\u00e5 stedet. Samtlige forhold vurderes som relevant i saken med hensyn til innvilget dispensasjon fra krav til detaljregulering i KPA 2018 \u00a7 3.1. Det vises i denne sammenheng til form\u00e5let bak bestemmelsen, som er ment \u00e5 sikre bred, helhetlig og grundig vurdering av arealbruken i et bestemt omr\u00e5de, hvor offentlige myndigheter, grunneiere og andre ber\u00f8rte f\u00e5r anledning til \u00e5 fremme sine synspunkter i prosessen frem mot reguleringsvedtaket. 3 Overordnet for vurdering, er byr\u00e5den i prinsippet enig i at gjeldende gatebruksplan p\u00e5 lang vei sikrer de forhold som en planprosess er ment \u00e5 ivareta. Det vises s\u00e6rskilt til at den er utformet i tr\u00e5d med overordnede f\u00f8ringer og at det er gjennomf\u00f8rt h\u00f8ringsprosess, informasjonsm\u00f8te og politiske behandling av forhenv\u00e6rende byr\u00e5d. Slik gatebruksplan har imidlertid ingen juridisk forankring og kan ikke gj\u00f8res gjeldende tilsvarende en reguleringsplan vedtatt av Bergen bystyre. Det fremst\u00e5r derfor \u00e5 v\u00e6re grunnlag for \u00e5 g\u00e5 mer i dybden i dispensasjonsvurderingen n\u00e5r det gjelder de konkrete tiltakene p\u00e5 gateplan med hensyn til innholdet i klagene. Gatebelegg, beplantning og m\u00f8blering Tiltak som utf\u00f8res i offentlige og tilgjengelige byrom ber\u00f8rer naturligvis mange, og byr\u00e5den har forst\u00e5else for at ber\u00f8rte parter kan ha ulike synspunkter p\u00e5 oms\u00f8kte l\u00f8sning. Byr\u00e5den er imidlertid av den oppfatning at oms\u00f8kte beplantning, m\u00f8blering og gatebelegg ikke vil medf\u00f8re noen vesentlige ulemper slik at det ikke kan gis dispensasjon. Oms\u00f8kte tiltak av denne art vil dessuten kunne gi omr\u00e5det et betydelig kvalitetsl\u00f8ft, b\u00e5de for oppholds- og ferdselsinteresser samt for estetiske hensyn. Dette gj\u00f8res spesielt gjeldende for et sentrumsomr\u00e5de som Nyg\u00e5rdsh\u00f8yden, hvor det er et klart oppgraderingsbehov i gater og p\u00e5 gatetun. Tiltakene anses for \u00f8vrig ikke \u00e5 overstige hva som regnes som alminnelig oppgradering av byrommene, som i dette tilfellet utf\u00f8res som ledd i realisering av en kommunal gatebruksplan. Dette tilsier at nevnte tiltak ikke fortrinnsvis b\u00f8r inng\u00e5 i en detaljreguleringsplan. Byr\u00e5den vil likevel presisere at det er naturlig at disse typer tiltak vil kunne m\u00e5te vike for andre og viktige hensyn, se byr\u00e5dens vurderinger i neste punkt. For ordens skyld tiltrer byr\u00e5den fagetatens vurderinger om disse forhold i vedlagt notat punkt 3, samt fagetatens \u00f8vrige innvilgede dispensasjoner fra KPA 2018 \u00a7 10.6 og KDP \u00a7 5.2.3, inkludert gitte vilk\u00e5r. Endret kj\u00f8rem\u00f8nster, etablering av sykkelveier og reduksjon i parkeringsdekningen Selv om endret kj\u00f8rem\u00f8nster og reduksjon av parkeringsdekningen i omr\u00e5det normalt er endringer som ivaretas av veimyndighetens kompetanser, anser byr\u00e5den resultatet \u00e5 v\u00e6re betinget av oms\u00f8kte sykkelvei og andre tiltak langs og i eksisterende kj\u00f8reveier. Byr\u00e5den vil derfor g\u00e5 n\u00e6rmere inn p\u00e5 tiltakenes betydning i forhold til de tema som inng\u00e5r i klagene, spesielt med tanke p\u00e5 tiltakenes betydning for parkeringsdekningen p\u00e5 stedet. Dette beror p\u00e5 at tiltaket i sin helhet er prosjektert og oms\u00f8kt i tr\u00e5d med gatebruksplanen, som ble vedtatt under en annen politisk sammensetning. Etter n\u00e5gjeldende politisk styre f\u00f8res det en annen parkeringspolitikk som blant annet er kommet til uttrykk i Bergen bystyre sitt vedtak i m\u00f8tet 08.05.2024 sak 144/24 om \u00abHandlingsplan for trafikksikkerhet 2024-2025, kommunale veier\u00bb og i byr\u00e5dets politiske plattform. De st\u00f8rste endringene p\u00e5 gateplanet innenfor tiltaksomr\u00e5det, som dermed ogs\u00e5 medf\u00f8rer den st\u00f8rste reduksjonen i parkeringsdekningen, utf\u00f8res i All\u00e9gaten og i Str\u00f8mgaten. Byr\u00e5den har n\u00f8ye gjennomg\u00e5tt gatebruksplanen og dokumentene for \u00f8vrig, og mener at det er gode grunner for \u00e5 gjennomf\u00f8re oms\u00f8kte endringer i All\u00e9gaten. Dette beror p\u00e5 at endringene fremst\u00e5r \u00e5 v\u00e6re gjennomarbeidet i forbindelse med gjennomf\u00f8rte medvirkningsprosess og i beslutningsgrunnlaget i seg selv, og vil sikre et form\u00e5lstjenlig gatetun til fordel for beboere og myke trafikanter som ferdes i den s\u00f8rlige delen av Nyg\u00e5rdsh\u00f8yden. Byr\u00e5den mener da at en m\u00e5 se hen til tiltak i Str\u00f8mgaten for \u00e5 kunne kompensere for reduksjonen i parkeringsdekningen. \u00c5rsaken til at det er naturlig \u00e5 se hen til Str\u00f8mgaten, er at det utf\u00f8res tilsvarende store endringer i den eksisterende situasjonen. I Str\u00f8mgaten er parkeringsplassene planlagt sanert i hovedsak til fordel for korte sykkelfelt i hver kj\u00f8reretning mellom Harald H\u00e5rfagres gate og Fosswinckels gate. Byr\u00e5den er ikke utelukkende negativ til dette, men mener at det er naturlig \u00e5 foreta en helhetlig vurdering av tiltakets betydning. Etter gjeldende gatebruksplan for Nyg\u00e5rdsh\u00f8yden S\u00f8r, er det lagt opp for sykkelfelt i Str\u00f8mgaten fra Harald 4 H\u00e5rfagres gate til Lars Hilles gate. Det er imidlertid ingen aktuelle planer om \u00e5 realisere sykkelfeltene i sin helhet. Da vil det heller ikke fremst\u00e5 \u00e5 v\u00e6re noen nevneverdige fordeler for omr\u00e5det \u00e5 etablere oms\u00f8kte sykkelfelt, som i nord\u00f8stlig retning leder til vanlig kj\u00f8revei med parkeringsplasser p\u00e5 begge sider av kj\u00f8rebanen. All den tid Str\u00f8mgaten kan kompensere for reduksjonen i parkeringsdekningen innenfor tiltaksomr\u00e5det, mener byr\u00e5den at dispensasjonen fra plankravet kan innvilges etter fagetatens dispensasjonsvurderinger. Byr\u00e5den er etter dette kommet til at klagene kan tas delvis til f\u00f8lge n\u00e5r det gjelder forhold knyttet til reduksjonen i parkeringsdekningen. Etter all praktisk betydning inneb\u00e6rer byr\u00e5dens beslutning at oms\u00f8kte tiltak p\u00e5 gateplan i Str\u00f8mgaten nullstilles (inkluderer ikke etablering av bossnett og oppgradering av VA-, str\u00f8m- og fibernett) og at denne delen av tiltaksomr\u00e5det m\u00e5 omprosjekteres for \u00e5 sikre at en i hovedsak opprettholder eksisterende situasjon. Det stilles f\u00f8lgende vilk\u00e5r til fagetatens innvilgede dispensasjon fra KPA 2018 \u00a7 3.1: \u2022 Eksisterende parkeringsdekning i Str\u00f8mgaten skal i hovedsak opprettholdes i sin helhet. Parkeringsplasser kan kun unntaksvis og enkeltvis saneres til fordel for helt n\u00f8dvendig overvanns- og avfallsh\u00e5ndtering, eller annen n\u00f8dvendig infrastruktur. \u2022 Det kan gis igangsettingstiltak for gravearbeider og for tiltak som skal etableres under grunnen. F\u00f8r det kan gis igangsettingstillatelse for tiltak p\u00e5 gateplan skal Str\u00f8mgaten omprosjekteres i tr\u00e5d med byr\u00e5dens f\u00f8ringer. Ny situasjonsplan og annet relevant dokumentasjonsgrunnlag oversendes Plan- og bygningsetaten. For \u00f8vrige tema tiltrer byr\u00e5den fagetatens vurderinger. Vedtakskompetanse: Byr\u00e5d for byutvikling har generell myndighet til \u00e5 fatte beslutninger som ikke er av prinsipiell betydning, jf. byr\u00e5dssak 1282/23. Alle beslutninger som er av prinsipiell betydning legges frem for byr\u00e5det. Byr\u00e5d for byutvikling fatter f\u00f8lgende vedtak: 1. Plan- og bygningsetatens vedtak datert 20.12.2023 endres i medhold av forvaltningsloven \u00a7 33 annet ledd: a. F\u00f8lgende vilk\u00e5r tilf\u00f8yes innvilget dispensasjon fra KPA 2018 \u00a7 3.1: Eksisterende parkeringsdekning i Str\u00f8mgaten skal i hovedsak opprettholdes i sin helhet. Parkeringsplasser kan kun unntaksvis og enkeltvis saneres til fordel for helt n\u00f8dvendig overvanns- og avfallsh\u00e5ndtering, eller annen n\u00f8dvendig infrastruktur. F\u00f8r det kan gis igangsettingstillatelse for tiltak p\u00e5 gateplan skal Str\u00f8mgaten omprosjekteres i tr\u00e5d med byr\u00e5dens f\u00f8ringer. Ny situasjonsplan og annet relevant dokumentasjonsgrunnlag oversendes Plan- og bygningsetaten. Det kan gis igangsettingstiltak for gravearbeider og for tiltak som skal etableres under grunnen. 2. Det overlates Plan- og bygningsetaten \u00e5 endre rammetillatelsen. 3. Klagene tas delvis til f\u00f8lge. Dato: 28. januar 2025 Christine Kahrs 5 Byr\u00e5d for byutvikling Dokumentet er godkjent elektronisk. Vedlegg: Fagnotat, datert 07.02.2024 med f\u00f8lgende vedlegg: 1. Oversiktskart 2. Oversiktsfoto 3. Situasjonsplan 4. Vedtak datert 20.12.2023 5. Klage fra Anne Jorun S\u00f8ten datert 01.07.2024 6. Klage fra BIR Infrastruktur datert 09.01.2024 7. Klage fra Helge Lilletvedt datert 07.01.2024 8. Klage fra Juliet Helset Balgobin datert 07.01.2024 9. Klage fra Maria Paulina Eliassen og Anders Hvidsten Straume datert 08.01.2024 10. Nabomerknader med ansvarlig s\u00f8kers kommentarer 11. Ansvarlig s\u00f8kers motsvar til innkomne klager 12. Dispensasjonss\u00f8knader 13. Uttalelse fra Byantikvaren datert 11.12.2023 14. Uttalelse fra Bymilj\u00f8etaten v/ Byromsforvaltningen datert 16.11.2023 15. Uttalelse fra Bymilj\u00f8etaten v/ Vegforvaltningen datert 17.11.2023 16. Tegninger 6 "
}