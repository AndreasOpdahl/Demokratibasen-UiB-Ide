{
  "dokument_id": "8cf26bfa-aefa-5d18-b40e-e287693dbd8a",
  "doc_type": "case_presentation",
  "kommune": 5501,
  "tittel": "Informasjon om Arbeidstilsynets aktiviteter 1. halv\u00e5r 2024 ",
  "url": "https://innsyn.tromso.kommune.no/application/getMoteDokument?dokid=2001722361",
  "tekst": "Arkivsaksnr. 24/08747-1 Saksbehandler Catrine Emilie Trygstad Saksgang M\u00f8tedato Arbeidsmilj\u00f8utvalget 17.06.2024 Informasjon om Arbeidstilsynets aktiviteter 1. halv\u00e5r 2024 Kommunedirekt\u00f8rens innstilling til vedtak: Arbeidsmilj\u00f8utvalget tar informasjon om Arbeidstilsynets tilsyn 1. halv\u00e5r 2024 til orientering. Stig Tore Johnsen Mari Enoksen Hult Kommunedirekt\u00f8r Direkt\u00f8r, stab for organisasjon 1 Hva saken gjelder Orientering om tilsyn som Arbeidstilsynet har gjennomf\u00f8rt i Troms\u00f8 kommune 1. halv\u00e5r 2024. Saksutredning Tilsyn er Arbeidstilsynets viktigste virkemiddel for \u00e5 kontrollere at landets virksomheter oppfyller krav i arbeidsmilj\u00f8regelverket. Arbeidstilsynet arbeider ut fra tildelingsbrev fra Arbeids- og inkluderingsdepartementet som angir hvilke prioriterte omr\u00e5der som skal ha h\u00f8yest prioritet. Et av m\u00e5lene i 2024 er \u00e5 kontrollere at virksomheter arbeider systematisk med forebyggende arbeidsmilj\u00f8, helse og sikkerhet. Arbeidstilsynet har utarbeidet et risikobilde hvor arbeidsmilj\u00f8problemene arbeidsrelatert muskel- og skjelettplager og arbeidsrelatert psykiske plager er trukket fram som prioriterte faktorer. Helse og sosialtjenester er en av hovedn\u00e6ringene som vil bli kontrollert i 2024. Dette gjenspeiler seg i de tilsyn som er gjennomf\u00f8rt 1. halv\u00e5r i Troms\u00f8 kommune. Arbeidstilsynet har i l\u00f8pet av 2024 gjennomf\u00f8rt tre tilsyn i Troms\u00f8 kommune. To av tilsynene var varslet i forkant og det er gjennomf\u00f8rt et uanmeldt tilsyn. Totalt er det gitt 14 p\u00e5legg fordelt p\u00e5 de tre tilsynsobjektene. F\u00f8lgende har hatt tilsyn: - Mellomvegen 110 - Heracleum bo- og servicesenter - Krisesenteret for Troms\u00f8 og omeng Tema i de varslede tilsynene var: - Systematisk HMS-arbeid (kartlegging, risikovurdering, handlingsplan, rapportering og avviksh\u00e5ndtering) knyttet til forhold i arbeidet som kan bidra til muskel- og skjelettplager, og psykiske plager. - Ergonomiske, organisatoriske og psykososiale forhold i arbeidet som kan p\u00e5virke risikoen for at arbeidstakere kan f\u00e5 muskel- og skjelettplager, og psykiske plager - Ledelse og medvirkning, samarbeid med arbeidstakere og verneombud - Informasjon og oppl\u00e6ring knyttet til risikoforhold i arbeidet - Aktiv og forebyggende bruk av bedriftshelsetjenesten Troms\u00f8 kommune eiendom fikk et uanmeldt tilsyn hvor Arbeidstilsynet kontrollerte at byggherren s\u00f8rger for at hensynet til sikkerhet, helse og arbeidsmilj\u00f8 p\u00e5 bygge- eller anleggsplassen blir ivaretatt. Tilsynet hadde fokus p\u00e5 byggherrens plikter og kravene til byggherren i byggherreforskriften p\u00e5 Mellomvegen 110, 9006 TROMS\u00d8. Ansvarlig enhet for tilsynet er Utbygging. P\u00e5legg som er gitt g\u00e5r ut p\u00e5 manglende kartlegging, risikovurdering, tiltak, handlingsplan, informasjon, oppl\u00e6ring og samarbeidsplan med bedriftshelsetjenesten. P\u00e5leggene er gitt p\u00e5 grunn av manglende systematisk arbeid med helse, milj\u00f8 og sikkerhet (HMS). Se vedlegg for full oversikt over tema, p\u00e5legg og status for den enkelte avdeling/enhet. Tilsynene i 2022 og 2023 avdekket samme problematikk. Arbeidet med systematisk HMS-arbeid er en generell utfordring i Troms\u00f8 kommune. Noe av \u00e5rsaken til det er manglende kompetanse hos ledere, tillitsvalgte, verneombud og ansatte. Tilbakemeldinger HMS-r\u00e5dgiver f\u00e5r fra enhetene er at det er lite tid til \u00e5 jobbe med HMS da driften m\u00e5 prioriteres. 2 Arbeidsmilj\u00f8utvalget har i m\u00f8te 25.03.24 vedtatt f\u00f8lgende HMS m\u00e5l: Overordnet m\u00e5l Troms\u00f8 kommune vil v\u00e6re en attraktiv organisasjon og arbeidsgiver som sikrer et helsefremmende og trygt arbeidsmilj\u00f8 for sine ansatte. Delm\u00e5l for perioden 2024-2027 1. Troms\u00f8 kommune skal sikre at det jobbes planmessig og systematisk med HMS- arbeidet. 2. Troms\u00f8 kommune skal sikre et trygt og sikkert arbeidsmilj\u00f8 gjennom \u00e5 forebygge, h\u00e5ndtere og f\u00f8lge opp ansatte som utsettes for vold og trusler i sin arbeidshverdag. 3. Troms\u00f8 kommune skal aktivt jobbe mot et helsefremmende arbeidsmilj\u00f8 gjennom medarbeiderutvikling og et godt psykososialt arbeidsmilj\u00f8. 4. Troms\u00f8 kommune skal jobbe aktivt og systematisk for \u00e5 forebygge og redusere sykefrav\u00e6r mot \u00e5rlige m\u00e5ltall. For \u00e5 n\u00e5 malene er det utarbeidet en overordnet HMS-handlingsplan for perioden 2024- 2027 som beskriver tiltak leder er ansvarlig for, og overordnede tiltak. Alle ledere er ansvarlig for \u00e5 utarbeide lokale HMS-m\u00e5l med tilh\u00f8rende handlingsplan. I de lokale dokumentene skal aktuelle tiltak fra overordnet handlingsplan tas med, og samtidig tilpasses til lokale HMS-utfordringer basert p\u00e5 risikovurdering. Ved \u00e5 f\u00f8lge opp tiltak i HMS-handlingsplanen vil det ikke komme p\u00e5legg ved varslede tilsyn. Seksjonsledere og direkt\u00f8rer har en s\u00e6rlig viktig rolle i \u00e5 se til at enhetene gjennomf\u00f8rer tiltak i handlingsplanen. Dette m\u00e5 det fokuseres p\u00e5 i tiden framover. Konklusjon Arbeidstilsynet har avdekket manglende oppfyllelse av krav i arbeidsmilj\u00f8regelverket i tre av tre tilsyn. Tilsynene i 2022 og 2023 avdekket samme problematikk. Troms\u00f8 kommune m\u00e5 i st\u00f8rre grad prioritere det systematiske arbeidet med helse, milj\u00f8 og sikkerhet for \u00e5 etterleve HMS-lovgivningen. Det er utarbeidet HMS-m\u00e5l og HMS-handlingsplan som skal ivareta det systematiske HMS-arbeidet. Viktigheten framover blir at handlingsplanen f\u00f8lges opp og kontrolleres i internkontrollen. Vedtakskompetanse Arbeidsmilj\u00f8utvalget. Vedlegg Oversikt over tilsyn 1. halv\u00e5r 2024 3 "
}