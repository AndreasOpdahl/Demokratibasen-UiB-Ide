{
  "dokument_id": "552eb038-32b0-5cbe-9158-c08d77471b43",
  "doc_type": "case_presentation",
  "kommune": 4601,
  "tittel": "Innbyggerforslag om sambruksl\u00f8sning p\u00e5 gamle Fana Brannstasjon\n",
  "url": "https://bergen.kommune.no/politikere-utvalg/api/fil/bk360/11642763/Framstilling-Innbyggerforslag-om-sambrukslosning-pa-gamle-Fana-Brannstasjon-",
  "tekst": " Forretningsutvalget Saksframstilling V\u00e5r referanse: 2024/178459-2 Saksbehandler: Frank Wessels Innbyggerforslag om sambruksl\u00f8sning p\u00e5 gamle Fana Brannstasjon Hva saken gjelder: Bystyrets kontor mottok 13.11.24 et innbyggerforslag som er innsendt fra Kommunal- og moderniseringsdepartementets side minsak.no. Forslaget er signert av 565 personer og forslagsstiller er Silje Langvatn. Innbyggerforslaget lyder slik: Innbyggerforslag om sambruksl\u00f8sning p\u00e5 gamle Fana Brannstasjon Vi ber bystyret om \u00e5 ta opp f\u00f8lgende sak til diskusjon og vedtak: 1) Kommunen skal ikke selge gamle Fana Brannstasjon. 2) Kommunen skal bruke gamle Fana Brannstasjon til en av sine enheter og etablere en sambruksmodell der en nabolagsforening organiserer bruk av lokalene og legger til rette for aktiviteter for lokalmilj\u00f8et p\u00e5 ettermiddag og i helger - i samsvar med planen Etat for Bygg og Eiendom allerede har utarbeidet for bygget. 3) Kommunen skal foreta en grundig gjennomgang med alle etater for \u00e5 finne en enhet som kan passe inn i en sambruksl\u00f8sning p\u00e5 Brannstasjonen. Dette skal inkludere en vurdering av muligheten for \u00e5 flytte en kommunal enhet fra et bygg som ikke egner seg til sambruk og heller selge dette. Om prosessen tar tid, skal bygget brukes som lager, eller leies ut, for ikke \u00e5 bli en l\u00f8pende kostnad for kommunen. Om bakgrunnen for innbyggerforslaget: Det nye sentrumsomr\u00e5det rundt Paradiskrysset mangler b\u00e5de en lekeplass, en st\u00f8yskjermet uteplass, og et forsamlingslokale og arealer der frivillige og lokale lag kan ha m\u00f8ter eller skape inkluderende lavterskel-aktiviteter for barn, unge og seniorer. B\u00e5de Bymilj\u00f8etaten og Statsforvalteren har pekt p\u00e5 at for f\u00e5 arealer er satt av til barn, unge og frivillighet i omr\u00e5det (vedlegg 4). De overdriver ikke. Reguleringsplanen legger opp til 1200 boliger og 30 000 kvm n\u00e6ringsbygg p\u00e5 Paradis. Av disse er 0 kvm areal satt av til frivillighet. De f\u00e5 m\u00f8teplassene som en gang var her, er n\u00e5 vekke: Teaterbrakken ble revet for \u00e5 gi plass til sykkelvei og Fana R\u00f8de kors har solgt sitt hus til utbyggere og flyttet til Midttun. I tillegg er Paradis skole og Fana gymnas gamle bygg som ikke egner seg til flerbruk. Gymsalene er allerede leid ut gjennom Etat for Idrett og kapasiteten har v\u00e6rt sprengt i 1 \u00e5revis. Skolen kan ikke leie ut m\u00f8terom og lokaler til frivillige lag og aktiviteter i lokalmilj\u00f8et, og heller ikke tilby lokaler til de av skolens barn som har for liten leilighet til \u00e5 ha barnebursdag hjemme. Mangelen p\u00e5 en lokal og inkluderende m\u00f8teplass er en kilde til ensomhet, utenforskap, og ungdomsproblemer- spesielt blant tilflyttende uten etablerte sosiale nettverk i omr\u00e5det. En sambruksl\u00f8sning p\u00e5 Brannstasjonen vil koste kommunen sv\u00e6rt lite sammenlignet med \u00e5 betale leie og drift for organisasjoner og egne aktivitetshus. Sambruksmodellen og arkitekttegningene for Brannstasjonen ligger dessuten klare - utarbeidet av Etat for Bygg og Eiendom (EBE) i samarbeid med lokalmilj\u00f8et fra 2021-2023 (vedlegg 2 og 3}. Detaljreguleringsplanen for tomten har ogs\u00e5 tatt h\u00f8yde for sambruksl\u00f8sning p\u00e5 Brannstasjonen med blanding av kommunal og privat tjenesteytelse (vedlegg 3). Dette er en pilotmodell som ogs\u00e5 kan, og b\u00f8r, brukes mange andre steder i Bergen. Den er som skapt for \u00f8konomisk vanskelige tider. Like ved Brannstasjonen skal Sandbrekkevegen bosenter og kommunale utleieboliger komme. P\u00e5 informasjonsm\u00f8tet p\u00e5 Paradis skole 29.11.2021 forsikret kommunen nabolaget om at dette ikke ville v\u00e6re til hinder for et nabolagshus eller aktiviteter for barn og unge like ved - en viktig grunn til at det til n\u00e5 har v\u00e6rt lite motstand mot prosjektet i omr\u00e5det. Gjennom tilvisningsordningen og Utleiebolig AS har kommunen allerede etablert et stort antall kommunale utleieboliger i de to st\u00f8rste utbyggingsprosjektene rundt Paradiskrysset. I tillegg til et stadig voksende problem med ensomme eldre, har omr\u00e5det de siste \u00e5rene ogs\u00e5 hatt en dramatisk \u00f8kning i ungdomskriminalitet og andre ungdomsproblemer. Politiet advarer og sier at det er viktig \u00e5 gi ungdom et sted \u00e5 v\u00e6re. Til sammen tilsier alle disse faktorene at kommunen n\u00e5 m\u00e5 bidra til et sosialt inkluderende - og forbyggende-tiltak i p\u00e5 gamle Fana Brannstasjon. Toget har g\u00e5tt for andre l\u00f8sninger. Siden 2022 har lokalmilj\u00f8et trodd at sambruksordningen med EBE p\u00e5 Brannstasjonen skulle realiseres og har derfor ikke mobilisert for alternative l\u00f8sninger. I mellomtiden er alle aktuelle bygg og tomter i omr\u00e5det kj\u00f8pt opp av utbyggere, inkludert arealer regulert til gr\u00f8nt og lek, som Statped og den gamle Montessori-skolen. Det vil v\u00e6re veldig rart om ingen kommunale enheter kan passe inn i Brannstasjonen: Bygget har kontorfl\u00f8y, kj\u00f8kken, en garasje som kan gi et stort m\u00f8terom/forsamlingslokale, og mye lagerplass i kjeller. Bygget har en sentral beliggenhet like ved Paradis bybanestopp, og tillegg en stor og skjermet bakplass/parkeringplass. Brannstasjonen gir utbyggere d\u00e5rlig arealutnyttelse av tomten, og underetasjen mangler b\u00e5de full h\u00f8yde og vinduer p\u00e5 tre av sidene. Byantikvaren er ogs\u00e5 imot fasadeendringer. Det er derfor ikke sikkert at salg vil gi s\u00e6rlig store inntekter til kommunen - med mindre byr\u00e5det tillater at dette kulturminnet blir revet. Det vil i s\u00e5 fall g\u00e5 imot b\u00e5de Byantikvaren og Byarkitektens klare anbefalinger om \u00e5 bevare bygget og om \u00e5 bruke det som nabolagshus. Og nabolaget vil miste et kj\u00e6rt bygg som gir omr\u00e5det historisk dybde, s\u00e6rpreg og identitet. Rettslige bestemmelser om innbyggerforslag Ordningen for innbyggerforslag er regulert av kommuneloven \u00a7 12-1. Etter \u00a7 12-1 gjelder f\u00f8lgende: \u00a7 12-1. Innbyggerforslag 2 \u00abInnbyggerne i kommunen eller fylkeskommunen kan fremme forslag som gjelder kommunens eller fylkeskommunenes virksomhet. Kommunestyret eller fylkestinget plikter selv \u00e5 ta stilling til forslaget hvis minst to prosent av innbyggerne st\u00e5r bak det. Likevel er 300 underskrifter i kommunen eller 500 i fylket alltid tilstrekkelig. Kommunestyret eller fylkestinget skal selv ta stilling til om det aktuelle forslaget gjelder kommunens eller fylkeskommunens virksomhet. Kommunestyret eller fylkestinget skal selv ta stilling til forslaget senest seks m\u00e5neder etter at det er fremmet. Denne tidsfristen gjelder ikke hvis forslaget blir henvist til behandling i forbindelse med en p\u00e5g\u00e5ende plansak etter plan- og bygningsloven. Forslagsstillerne skal informeres om vedtak som treffes, og om tiltak som gjennomf\u00f8res som f\u00f8lge av forslaget. I samme valgperiode kan det ikke fremmes forslag med samme innhold som et tidligere innbyggerforslag. Det kan heller ikke fremmes innbyggerforslag med samme innhold som en sak som er behandlet av kommunestyret eller fylkestinget i l\u00f8pet av valgperioden. Kommunestyret eller fylkestinget skal selv ta stilling til om et forslag kan fremmes. Et forslag som er fremmet etter reglene i denne paragrafen, og som blir nedstemt i kommunestyret eller fylkestinget, kan bare p\u00e5klages dersom forvaltningsloven eller annen lov gir klagerett.\u00bb \u00c5 fremme forslag etter \u00a7 12-1 er en rettighet for kommunens innbyggere. Bystyret er forpliktet til \u00e5 ta stilling til forslag som fremmes, s\u00e5 fremt lovens vilk\u00e5r for \u00f8vrig er oppfylt. Et forslag m\u00e5 gjelde \u00abkommunens virksomhet\u00bb. Det fremg\u00e5r av veileder fra Kommunal- og regionaldepartementet at det her menes kommunens virksomhet i vid forstand, b\u00e5de lovp\u00e5lagte og frivillige oppgaver. Oppgaver som kommunen kan drive med, omfattes ogs\u00e5. Selv om vilk\u00e5rene for behandling av forslag ikke er oppfylt, st\u00e5r bystyret fritt til likevel \u00e5 ta saken opp til behandling. Forslagsretten gir innbyggerne anledning til \u00e5 kreve behandling i kommunens \u00f8verste politiske organ. De som st\u00e5r bak et forslag har ikke krav p\u00e5 noe bestemt utfall av saken. N\u00e5r bystyret f\u00f8rst har tatt stilling til forslaget, er det ingen ting i veien for at videre behandling og oppf\u00f8lging skjer i administrasjonen eller av andre folkevalgte organer. Bystyret m\u00e5 ta stilling til et forslag innen seks m\u00e5neder etter at det er blitt fremmet. Loven krever at kommunestyret eller fylkestinget m\u00e5 ha tatt \u00abstilling til\u00bb forslaget innen denne fristen. Det kreves likevel ikke at bystyret har fattet endelig beslutning i saken. Det er tilstrekkelig at saken er behandlet i bystyret og at det er fastlagt et l\u00f8p for videre saksgang. Vurdering av det aktuelle innbyggerforslaget Innbyggerforslaget er undertegnet av 565 personer med adresse i Bergen og har s\u00e5ledes tilstrekkelig antall underskrifter. Forslaget inng\u00e5r i kommunens virksomhet. Bystyredirekt\u00f8ren mener forslaget ligger innenfor \u00a7 12-1 i kommuneloven og foresl\u00e5r at forslaget tas opp til behandling. For at bystyret skal kunne overholde fristen om \u00e5 behandle et innbyggerforslag senest 6 m\u00e5neder etter at det er mottatt, m\u00e5 det behandles i bystyrets m\u00f8te 29.04.25. 3 Forslag til vedtak: 1. Innbyggerforslaget tas opp til realitetsbehandling. 2. Byr\u00e5det bes om \u00e5 fremlegge sak for bystyret senest til bystyrets m\u00f8te 29. april 2025. 3. Utvalg for finans, kultur og n\u00e6ring er innstillende utvalg i saken. Dato: 2. desember 2024 \u00d8ivind Hauge St\u00f8le - fagleder Frank Wessels - seniorr\u00e5dgiver Dokumentet er godkjent elektronisk. Vedlegg: Innbyggerforslag om sambruksl\u00f8sning p\u00e5 gamle Fana Brannstasjon samt vedlegg 4 "
}