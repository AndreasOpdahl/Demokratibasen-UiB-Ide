{
  "dokument_id": "a0ed7df0-0ddd-5f33-9d2f-f19792119449",
  "doc_type": "case_presentation",
  "kommune": 5501,
  "tittel": "Troms\u00f8 kommunes svar p\u00e5 KS Debatthefte 2025 \u00abFra forventning til virkelighet\u00bb",
  "url": "https://innsyn.tromso.kommune.no/application/getMoteDokument?dokid=2001958440",
  "tekst": "Arkivsaksnr. 25/01273-1 Saksbehandler Marthe H\u00f8yer Pedersen Saksgang M\u00f8tedato Formannskapet 04.02.2025 Kommunestyret 12.02.2025 Troms\u00f8 kommunes svar p\u00e5 KS Debatthefte 2025 \u00abFra forventning til virkelighet\u00bb Kommunedirekt\u00f8rens innstilling til vedtak: Troms\u00f8 kommunes innspill til debatthefte 2025 vedtas slik det kommer frem i denne saken. Stig Tore Johnsen Mari Enoksen Hult Kommunedirekt\u00f8r Direkt\u00f8r for organisasjon 1 Hva saken gjelder KS \u00f8nsker innspill til \u00e5rets debatthefte \u00abFra forventning til virkelighet\u00bb. KS inviterer hvert \u00e5r kommunene og fylkeskommunene til \u00e5 gi innspill til behov og prioriteringer f\u00f8r l\u00f8nns- og tariffavtaleforhandlinger og andre dagsaktuelle temaer presentert gjennom debattheftet. Hovedtariffavtalen inng\u00e5s for en to\u00e5rig periode, og dagens avtale har varighet frem til 30. april 2026. Forhandlingene i 2025 er derfor et mellomoppgj\u00f8r der partene sentralt skal forhandle om l\u00f8nnsvilk\u00e5r. Innspillet fra Troms\u00f8 kommune sammenstilles av KS og tas med som et viktig beslutningsgrunnlag n\u00e5r KS Hovedstyre behandler forhandlingsmandat for mellomoppgj\u00f8ret 2025. Debattheftet i 2025 er todelt. F\u00f8rste del av Debatthefte 2025 handler om forventningsgapet. Andre del av debattheftet handler om tariff. Kommunedirekt\u00f8ren legger i denne saken frem problemstillingene i \u00abDebatthefte 2025 \u2013 Fra forventning til virkelighet\u00bb til politisk behandling. Saksutredning Debatthefte del 1 - Forventningsgapet KS definerer \u00abforventningsgapet\u00bb som gapet mellom det som i sum forventes av kommuner og fylkeskommuner og det som er mulig \u00e5 yte med de ressursene som er tilgjengelige. Forventningene kan v\u00e6re hos og mellom b\u00e5de folkevalgte, innbyggere og nasjonale myndigheter, og tilgjengelige ressurser gjelder b\u00e5de folk og penger. Gapet mellom hva som blir etterspurt av kommunesektoren og hva som er mulig \u00e5 f\u00e5 til, er en problemstilling som g\u00e5r igjen i v\u00e5re politiske organer og i kommunedirekt\u00f8rutvalgene. KS ber i debatthefte for 2025 de folkevalgte om \u00e5 svare p\u00e5 fire sp\u00f8rsm\u00e5l. Forslag til svar p\u00e5 KS\u2019 sp\u00f8rsm\u00e5l til de folkevalgte har blitt utarbeidet av utvalgslederne for Troms\u00f8 kommunes politiske hovedutvalg. 1. Hvordan kan dere som folkevalgte redusere og h\u00e5ndtere forventningsgapet gjennom aktiviteten i de politiske organene (kommunestyre/fylkesting og underliggende organer) og samspillet med administrasjonen? Vi vil f\u00f8rst stille sp\u00f8rsm\u00e5l ved ideen om forventningsgapet. Vi mener innbyggerne i Troms\u00f8 kommune har ganske realistiske forventninger til hva velferdsstaten skal stille opp med. Det er for eksempel helt legitimt at innbyggere har en forventning om n\u00f8dvendig helsehjelp p\u00e5 alle niv\u00e5er i Troms\u00f8. For oss som folkevalgte blir det v\u00e5r oppgave \u00e5 v\u00e6re realistiske i kommunikasjonen overfor v\u00e5re velgere, b\u00e5de i og utenfor valgkamp. Vi m\u00e5 l\u00f8se utfordringene en krevende kommune\u00f8konomi skaper p\u00e5 en best mulig m\u00e5te for innbyggerne i v\u00e5r kommune. Vi m\u00e5 finne l\u00f8sninger som skjermer de som trenger det aller mest, og unng\u00e5 \u00e5 gj\u00f8re kutt i forebyggende arbeid som gj\u00f8r det enda dyrere i andre enden. 2 2. Hvordan kan KS bist\u00e5 i dette arbeidet i den enkelte kommune og fylkeskommune? Troms\u00f8 kommune vil oppfordre KS til \u00e5 bidra til \u00e5 sikre at staten finansierer kommunens oppgaver i velferdsstaten. 3. Hvordan kan dere som folkevalgte bidra til \u00e5 skape forst\u00e5else i befolkningen og lokalsamfunnet for at ressursene er begrenset og at dette tvinger frem t\u00f8ffere prioriteringer og alternative l\u00f8sninger? Vi tror innbyggerne i Troms\u00f8 kommune er godt kjent med at ressursene er begrenset. Vi ser imidlertid med bekymring at flere oppgaver overf\u00f8res uten finansiering fra sentralt niv\u00e5. Vi er bekymret for at t\u00f8ffere prioriteringer kan f\u00f8re til todeling av helsevesenet med en videre flukt av helsepersonell og leger inn i det private. 4. Hva vil v\u00e6re de viktigste budskapene KS kan bringe inn i dialogen med nasjonale myndigheter for \u00e5 redusere statlig detaljstyring, gi mer fleksibilitet og \u00f8ke handlingsrommet lokalt innenfor velferdsomr\u00e5det? Den st\u00f8rste utfordringen er mangelfull statlig finansiering av kommunenes oppgaver. Behovet for velferdstjenester vil fortsette \u00e5 \u00f8ke i takt med de demografiske endringene vi st\u00e5r foran, og det krever en sterkere og mer robust kommune\u00f8konomi i Troms\u00f8 s\u00e5 vel som i andre kommuner. KS m\u00e5 kjempe videre for sterkere kommune\u00f8konomi. Debatthefte del 2 \u2013 Veien mot et b\u00e6rekraftig arbeidsliv KS forhandler p\u00e5 vegne av kommunesektoren Alle kommunene og fylkeskommunene i Norge unntatt Oslo kommune, har gitt KS fullmakt til \u00e5 inng\u00e5 tariffavtaler p\u00e5 v\u00e5re vegne. N\u00e5r tariffavtaler er inng\u00e5tt har kommuner og fylkeskommuner plikt til \u00e5 f\u00f8lge disse. Hovedtariffavtalen (HTA) vedtas av kommunene gjennom uravstemning. KS\u2019s tariffomr\u00e5de utgj\u00f8r n\u00e6r en halv million arbeidstakere som gj\u00f8r at l\u00f8nnsoppgj\u00f8rene for sektoren har stor betydning for samlet l\u00f8nnsdannelse i norsk arbeidsliv. Hovedtariffoppgj\u00f8ret 2024 I hovedoppgj\u00f8ret i 2024 ble det enighet med alle de 4 hovedsammenslutningene. Oppgj\u00f8ret hadde en \u00f8konomisk ramme p\u00e5 5,2% og gav et s\u00e6rlig l\u00f8ft til b\u00e5de de lavest l\u00f8nnede og de med lengst utdanning. Resultatet er tilsvarende rammen i frontfaget. Det ble innenfor rammen p\u00e5 5.2% satt av 1,1% til lokale forhandlinger. Tre sp\u00f8rsm\u00e5l KS \u00f8nsker belyst inn mot mellomoppgj\u00f8ret 2025 Mellomoppgj\u00f8ret 2025 5. Hvilke innspill har din kommune/fylkeskommune til KS i forkant av mellomoppgj\u00f8ret 2025, knyttet til for eksempel \u00f8konomisk ramme, prioriteringer, sentrale eller lokale l\u00f8nnstillegg og liknende? Frontfagene skal v\u00e6re norm over tid, men \u00e5pner opp for rette opp skjevheter som oppst\u00e5r. I mellomoppgj\u00f8ret i 2023 skjedde nettopp dette og resultatet i KS endte 0,2% h\u00f8yere enn den 3 ansl\u00e5tt rammen frontfagene og i staten. Staten, sykehusene og industrien hadde da de siste tre \u00e5rene hatt h\u00f8yere l\u00f8nnsvekst enn i KS-omr\u00e5det. Troms\u00f8 kommunes krevende \u00f8konomiske situasjon tilsier ikke at l\u00f8nnsoppgj\u00f8ret i 2025 b\u00f8r v\u00e6re h\u00f8yere enn rammen til frontfagene. Den \u00f8konomiske rammen for l\u00f8nnsoppgj\u00f8ret i 2025 er forventet \u00e5 v\u00e6re mellom 4,3% og 4,5%. Med bakgrunn i overheng p\u00e5 2% fra 2024 og en ansl\u00e5tt l\u00f8nnsglidning p\u00e5 0,2%, er mye av rammen allerede brukt opp. Med utgangspunkt i et datotillegg p\u00e5 rundt 3% mener Troms\u00f8 kommune at det i 2025 kun b\u00f8r gjennomf\u00f8res sentrale forhandlinger. Troms\u00f8 kommune opplever store utfordringer med \u00e5 rekruttere og beholde ansatte innenfor flere sektorer. For \u00e5 kunne sette i verk tiltak mot lokale utfordringer er det \u00f8nskelig med mer jevnlig (forutsigbar) avsetning av pott til lokale forhandlinger i \u00e5rene fremover. Hvert annet \u00e5r vil v\u00e6re hensiktsmessig med tanke p\u00e5 \u00e5 kunne planlegge og gjennomf\u00f8re lokal l\u00f8nnspolitikk p\u00e5 en bedre m\u00e5te. Det er imidlertid \u00f8nskelig at det ses p\u00e5 mulighet for en tidligere virkningsdato enn 1.10. En stor utfordring for kommunene de neste \u00e5rene er tilgangen p\u00e5 tilstrekkelig ansatte med profesjonsutdanning. En l\u00f8sning p\u00e5 utfordringen er oppgaveforskyvning der ansatte med fagbrev utf\u00f8rer oppgaver som i dag utf\u00f8res av ansatte med profesjonsutdanning. Dette har i stor grad v\u00e6rt satt fokus p\u00e5 i kommunene gjennom T\u00d8RN-prosjektet. En slik oppgaveforskyvning vil ogs\u00e5 gi \u00f8kt ettersp\u00f8rsel etter fagarbeidere. Troms\u00f8 kommune mener derfor at fagarbeidere, og fagarbeidere med videreutdanning b\u00f8r prioriteres h\u00f8yere enn ufagl\u00e6rte. Dette vil ogs\u00e5 kunne stimulere til at flere uten formell utdanning velger \u00e5 starte et utdanningsl\u00f8p mot fagbrev. I det sentrale oppgj\u00f8ret i 2024 kom ansatte med 3 og 4 \u00e5rs U/H utdanning prosentmessig d\u00e5rligst ut. Troms\u00f8 kommune opplever store rekrutteringsutfordringer innenfor disse profesjonsgruppene b\u00e5de innenfor barnehage og helse og omsorg. Troms\u00f8 kommune er bekymret for at l\u00f8nnsgapet til Spekter og PBL skal fortsette \u00e5 \u00f8ke. Kampen om disse profesjonene vil ytterligere forsterkes av at s\u00f8kertallene til en del av disse utdanningene g\u00e5r ned. Denne utfordringen er i dag allerede kritisk for stillinger med krav om 4-\u00e5rig h\u00f8yskoleutdanning. For disse gruppene b\u00f8r man pr\u00f8ve \u00e5 tette noe av gapet opp til tilsvarende grupper i Spekter. Strategisk utvikling av avtaleverket 6. Dagens garantil\u00f8nnssystem gir stillingsgrupper med samme kompetansekrav lik sentral garantil\u00f8nn, uavhengig av tjenesteomr\u00e5de. Ivaretar dette garantil\u00f8nnssystemet kommunens/fylkeskommunens behov, og er det et \u00f8nske om at det videref\u00f8res? Troms\u00f8 kommune mener at dagens ordning er god. Samtidig vil det ikke v\u00e6re mulig \u00e5 ivareta alle lokale behov gjennom ett system. Troms\u00f8 kommune har pr i dag lokal avl\u00f8nning for flere av stillingene med krav om 4\u00e5rig utdanning. Vi mener imidlertid at dagens system b\u00f8r fortsette \u00e5 ligge til grunn for l\u00f8nnsdannelsen i kap 4. Vi mener det er hensiktsmessig \u00e5 beholde et felles kompetansebasert l\u00f8nnssystem, og at man ikke deler opp tariffavtalen i flere l\u00f8nnskapitler enn det vi har i dag. 7. Hva b\u00f8r KS prioritere i utviklingen av avtaleverket for \u00e5 m\u00f8te framtidens arbeidskraftutfordringer og sikre forsvarlige tjenester? Det kan for eksempel handle om omstilling, ulike arbeidstidsordninger, oppgavedeling og bruk av kompetanse, tiltak for \u00e5 redusere frav\u00e6r og andre tiltak for \u00e5 bruke arbeidskraftressursene best mulig, eller liknende. 4 Arbeidstidsordninger Arbeidskraftutfordringen er st\u00f8rst innen helse og omsorgssektoren hvor arbeidstid er en n\u00f8kkelfaktor for \u00e5 kunne levere gode tjenester til brukerne. Troms\u00f8 kommune ber om at KS m\u00e5 fortsette arbeidet for en s\u00e6ravtale som regulerer arbeidstidsbestemmelser innenfor helse og omsorg og som gir arbeidsgiver reell mulighet til \u00e5 sikre god kvalitet i tjenestene, mer heltid, mer faglig kompetanse og et bedre arbeidsmilj\u00f8. Det blir ogs\u00e5 viktig i kommende \u00e5r og f\u00f8lge opp vedlegg til protokoll fra hovedtariffoppgj\u00f8ret i 2024 om heltidskultur. Det er vesentlig for kommunal sektor at de sentrale parter enes om ulike l\u00f8sninger, tiltak og stimuleringsutfordringer som kan bidra til flere heltidsstillinger og/eller \u00f8kte stillingsst\u00f8rrelser. Tidligere turnusordninger med rullerende turnuser av ulik lengde gir ikke tilstrekkelig effekt p\u00e5 disse omr\u00e5dene. Det er store utfordringer med ufrivillig deltid i slike turnusordninger med bakgrunn i behovet for \u00e5 f\u00e5 tilstrekkelig bemanning i helger. Dersom kommunene skal lykkes i arbeidet med oppgaveforskyvning i en fremtid med stor/st\u00f8rre mangel p\u00e5 ulike profesjoner, s\u00e5 m\u00e5 vi kunne tilby mer heltid og/eller betydelig st\u00f8rre stillingsst\u00f8rrelser for fagarbeidere. Kalenderplan/\u00e5rsturnus er n\u00f8kkelen for \u00e5 lykkes i dette arbeidet, men en del av denne omstillingen stopper i dag pga manglende enighet om turnusavtaler. Det er \u00f8nskelig med en s\u00e6ravtale eller annet som gir kommunene mulighet til \u00e5 lokalt gj\u00f8re avtaler med tillitsvalgte om vakter med mer enn 12,5 timer. Tilgang p\u00e5 arbeidskraft Mange kommuner st\u00e5r i store omstillingsprosesser som gj\u00f8r de n\u00f8dvendig \u00e5 se p\u00e5 den samlede kompetansen ansatte innehar. I den forbindelse er det i st\u00f8rre grad \u00f8nskelig \u00e5 kunne benytte og videreutvikle kompetanse som vi allerede innehar i dag. Men dette vanskeliggj\u00f8res pr i dag av regler for utlysning og mulighetene til karriereutvikling og l\u00e6re/oppl\u00e6ring i egen organisasjon. Vi har i dag lite s\u00f8kergrunnlag p\u00e5 mange stillinger, samtidig som vi har talenter som vi \u00f8nsker og trenger \u00e5 bygge videre p\u00e5. Det er mange i arbeidsf\u00f8r alder som st\u00e5r utenfor arbeidslivet, og mange pensjonister \u00f8nsker fortsatt \u00e5 bidra. Det m\u00e5 ordninger til som gj\u00f8r det mulig for kommunene \u00e5 \u00abaktivisere\u00bb denne reserven uten at regningen blir liggende hos den enkelte kommune. Eller at pensjonister taper store summer for fortsatt \u00e5 bidra i arbeidslivet. Bruk av arbeidskraftressurser Som en del av samisk spr\u00e5komr\u00e5de ser Troms\u00f8 kommune utfordring med \u00f8kt merarbeid for samisk-spr\u00e5klig undervisningspersonale. En felles utfordring for de samiske ansatte er \u00f8kt merarbeid med \u00e5 tilpasse og utvikle samiske l\u00e6remidler. Dette skyldes manglende l\u00e6remateriell p\u00e5 samisk i forhold til norsk l\u00e6remateriell. Det finnes heller ingen gode l\u00e6rerveiledninger til l\u00e6reverkene, i kontrast til de norske l\u00e6reverkene som ofte har b\u00e5de l\u00e6rerveiledninger og ferdige \u00e5rsplaner l\u00e6rerne kan ta utgangspunkt i. Troms\u00f8 kommune ber derfor KS om bistand til \u00e5 f\u00e5 dette p\u00e5 plass i st\u00f8rre grad enn i dag. Konklusjon Innspill til KS Debatthefte 2025 vedtas som det fremkommer i saksutredningen og oversendes KS. 5 Vedtakskompetanse Kommunestyret. Vedlegg KS Debatthefte 2025 6 "
}