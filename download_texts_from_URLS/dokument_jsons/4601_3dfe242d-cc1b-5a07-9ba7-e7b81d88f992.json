{
  "dokument_id": "3dfe242d-cc1b-5a07-9ba7-e7b81d88f992",
  "doc_type": "case_attachment",
  "kommune": 4601,
  "tittel": "Sikkerhet og tilgjengelighet p\u00e5 Bergen R\u00e5dhus",
  "url": "https://bergen.kommune.no/politikere-utvalg/api/fil/bk360/9883544/Sikkerhet-og-tilgjengelighet-pa-Bergen-Radhus",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/213475-6 Sikkerhet og tilgjengelighet p\u00e5 Bergen R\u00e5dhus Hva saken gjelder: I Forretningsutvalget 20.09.2022 under eventuelt, orienterte dav\u00e6rende byr\u00e5dsleder Roger Valhammer om sikkerhetsvurderinger og kameraoverv\u00e5king i r\u00e5dhuset. Mikkel Gr\u00fcner (SV) framsatte f\u00f8lgende forslag som Forretningsutvalget ga sin tilslutning til: 1. \u00abForretningsutvalget ber byr\u00e5det legge frem en sak som vurderer om det etter innflyttingen i den rehabiliterte r\u00e5dhusblokken er den rette balansen mellom sikkerhetsniv\u00e5et og tilgjengeligheten. 2. Saken b\u00f8r inneholde en risikoanalyse og en full oversikt over tiltak som er iverksatt, herunder kameraoverv\u00e5king av ytre og indre areal. Dersom det av sikkerhetshensyn er elementer i saken som b\u00f8r unntas offentlighet kan den legges frem p\u00e5 r\u00f8dt papir i lukket m\u00f8te.\u00bb I tr\u00e5d med forslaget som forretningsutvalget ga sin tilslutning til, vurderer denne saken balansen mellom sikkerhetsniv\u00e5 og tilgjengelighet p\u00e5 Bergen R\u00e5dhus. Tilgjengeligheten forst\u00e5s i denne saken som retten alle har til \u00e5 v\u00e6re til stede i \u00e5pne m\u00f8ter i folkevalgte organer. Prinsippet om m\u00f8teoffentlighet er hjemlet i kommuneloven \u00a7 11-5. Bystyrets kontor har ansvar for gjennomf\u00f8ring av m\u00f8ter i de folkevalgte organene p\u00e5 bystyresiden. Dette betyr at ansvaret for vakthold i dag er delt mellom byr\u00e5ds- og bystyresiden. I dag ivaretas sikkerheten p\u00e5 Bergen R\u00e5dhus av egne ansatte i kommunen. Unntaket er n\u00e5r det gjennomf\u00f8res utvalgsm\u00f8ter p\u00e5 r\u00e5dhuset. Da har Bystyrets kontor selv ansvar for \u00e5 leie inn eksterne vakter. Det er ogs\u00e5 bystyret som er ansvarlig for vakthold under avvikling av bystyrem\u00f8ter i Det gamle R\u00e5dhus. Byr\u00e5det anbefaler at byr\u00e5det og bystyret sammen ser p\u00e5 hvorvidt dagens organisering av vakthold er en hensiktsmessig for \u00e5 ivareta sikkerheten til de folkevalgte. Folkevalgte p\u00e5 byr\u00e5ds- og bystyresiden er b\u00e5de medlemmer av folkevalgte organ og partipolitikere. R\u00e5dhuset og funksjonene knyttet til r\u00e5dhuset er i dag dimensjonert for \u00e5 underst\u00f8tte behovet folkevalgte har som medlemmer i folkevalgte organ. Dette betyr at r\u00e5dhuset kan nyttes til eksempelvis gruppem\u00f8ter og folkevalgtes m\u00f8ter med enkeltpersoner, organisasjoner og n\u00e6ringsliv. Byr\u00e5dsleder er oppmerksom p\u00e5 at flere mener det burde \u00e5pnes opp for at Bergen R\u00e5dhus kan brukes til rene partipolitiske m\u00f8ter som medlemsm\u00f8ter, styrem\u00f8ter og folkem\u00f8ter. Dette blir ikke behandlet i denne saken, men vil bli n\u00e6rmere utredet i byr\u00e5dets arbeid med nytt reglement for adgangskontroll og merknad 6 i sak 176/24 Revidert budsjett 2024 (1. tertialrapport 2024) som handler om organisering av r\u00e5dhuset. Gjennom denne merknaden bad bystyret byr\u00e5det \u00abvurdere omorganisering av R\u00e5dhuset, med sikte p\u00e5 mer effektiv plassbruk. For eksempel kan man vurdere \u00e5 sl\u00e5 sammen bruken 1 av 11. og 12. etasje slik at en etasje frigj\u00f8res.\u00bb Byr\u00e5dsleder vil komme tilbake med en egen sak om bruken av Bergen R\u00e5dhus. Fagetatens vurdering og anbefaling: Etaten Samfunnssikkerhetens hus har gjennomf\u00f8rt en sikringsrisikovurdering som identifiserer hva Bergen kommune \u00f8nsker \u00e5 beskytte mot tilsiktede handlinger p\u00e5 Bergen R\u00e5dhus og i r\u00e5dhuskvartalet1, hvilke trusler som kan true eller p\u00e5virke det kommunen \u00f8nsker \u00e5 beskytte og hvilke s\u00e5rbarheter en trussel kan utnytte for \u00e5 oppn\u00e5 sine m\u00e5l. Form\u00e5let har v\u00e6rt \u00e5 kartlegge risikoen for tilsiktede u\u00f8nskede hendelser og presentere et anbefalt sikkerhetsniv\u00e5. Etter at sikringsrisikovurderingen ble ferdigstilt, har det kommet nye trusselvurderinger fra blant annet PST. Fagetaten har bekreftet at det likevel ikke er behov for \u00e5 oppdatere sikringsrisikovurderingen. Hvorfor er det behov for sikringstiltak og hvilke sikringstiltak er innf\u00f8rt? Fagetaten sl\u00e5r fast at for \u00e5 opprettholde kommunens funksjon og interesser er det \u00f8nskelig \u00e5 beskytte demokrati og styringsevne, liv og helse, kulturarv og kulturminner og \u00f8konomiske verdier mot tilsiktede u\u00f8nskede handlinger. Basert p\u00e5 \u00e5pne, nasjonale trusselvurderinger fra PST og Politiet, lokal kunnskap og dialog med Vest politidistrikt og PST Vest, sl\u00e5r fagetaten fast at det finnes trusler som kan true eller p\u00e5virke demokratiet og styringsevnen, liv og helse, kulturarv og kulturminner og \u00f8konomiske verdier. Fagetatens sikringsrisikovurdering l\u00f8fter blant annet fram informasjonsinnhenting og p\u00e5virkning fra andre staters etterretningstjenester samt trusler, hets og vold mot folkevalgte og andre myndighetspersoner som mulige trusler. Fagetaten har ogs\u00e5 avdekket hvilke s\u00e5rbarheter en trusselakt\u00f8r kan fors\u00f8ke \u00e5 utnytte for \u00e5 ramme demokrati og styringsevne, liv og helse, kulturarv og kulturminner og \u00f8konomiske verdier. P\u00e5 r\u00e5dhuset er det over tid innf\u00f8rt en rekke menneskelige, tekniske og organisatoriske tiltak for \u00e5 redusere risiko forbundet med tilsiktede u\u00f8nskede handlinger. De fleste av disse tiltakene er kommet p\u00e5 plass som f\u00f8lge av byr\u00e5dssak 1562-12 SAR11, en ROS-analyse og tiltak til gjennomf\u00f8ring og byr\u00e5dssak 1144/16 Gjennomf\u00f8ringsvedtak: Sikring av R\u00e5dhuskvartalet. Under ombygging av r\u00e5dhuset i perioden 2018\u20132022 ble det gjennomf\u00f8rt ytterligere tiltak for \u00e5 tilpasse sikkerhetsniv\u00e5et til trusselniv\u00e5et. Fagetatens anbefaling Fagetaten vurdering er at dagens sikringstiltak er hensiktsmessige. Fagetaten Samfunnssikkerhetens hus anbefaler derfor at eksisterende sikringstiltak blir opprettholdt. Fagetaten anbefaler ogs\u00e5 at gjeldende sikkerhetsinstruks som regulerer adgangskontrollen i r\u00e5dhuset blir oppdatert og at nye tiltak blir innf\u00f8rt for \u00e5 ytterligere redusere de vurderte s\u00e5rbarhetene og risikoene. \u00d8konomiske konsekvenser: Denne saken har ingen \u00f8konomiske konsekvenser. Byr\u00e5dsleders vurdering og anbefaling/konklusjon: Byr\u00e5dsleder er opptatt av at r\u00e5dhuset skal oppleves som tilgjengelig for offentligheten. Det at presse og innbyggere kan delta p\u00e5 \u00e5pne, politiske m\u00f8ter er en viktig forutsetning i et 1 Sikringsrisikovurderingen handler om b\u00e5de r\u00e5dhuset og r\u00e5dhuskvartalet. Det er kun vurderingene som handler om r\u00e5dhuset som ligger til grunn for denne saken. 2 demokrati. I tillegg kan det gi st\u00f8rre innsikt i kommunal forvaltning og redusere avstanden mellom velgere og folkevalgte. Byr\u00e5dsleder er samtidig opptatt av at folkevalgte, ansatte og bes\u00f8kende skal oppleve h\u00f8y grad av trygghet, og risikovurderingen viser at det derfor ogs\u00e5 er n\u00f8dvendig med sikringstiltak. I det videre blir byr\u00e5dsleders vurdering av hvordan disse sikringstiltakene balanserer hensynet til sikkerhet og tilgjengelighet g\u00e5tt gjennom. Kameraoverv\u00e5king Bergen kommune har per dags dato 51 kamera innvendig i Bergen R\u00e5dhus og 19 fungerende kamera i R\u00e5dhuskvartalet. Kamera er blant annet plassert utvendig i omr\u00e5dene rundt Bergen R\u00e5dhus, innvendig i resepsjonsomr\u00e5det og i alle etasjene p\u00e5 r\u00e5dhuset. I kontoretasjene 3.\u201313. etasje er kamera plassert innenfor inngangen til etasjen og ved r\u00f8mningsveiene mot vest i enden av hver etasje. Kameraopptakene blir slettet automatisk etter sju dager. Dersom opptak skal lagres lengre enn dette, m\u00e5 de hentes ut innenfor dette tidsrommet med hjemmel i forskrift om kameraoverv\u00e5king i virksomhet. Kameraene fanger ikke opp lyd.2 Form\u00e5let med kameraoverv\u00e5kningen er \u00e5 beskytte ansatte og folkevalgte, forebygge kriminalitet, f\u00f8lge opp utl\u00f8ste alarmer, og beskytte verdier som r\u00e5dhuset og de omkringliggende byggene representerer. I tr\u00e5d med lovverket skal Bergen kommune kun bruke kameraoverv\u00e5kningen eller opptak fra overv\u00e5kningen til disse form\u00e5lene. Kameraoverv\u00e5kning m\u00e5 ha et behandlingsgrunnlag i personvernforordningen for \u00e5 v\u00e6re lovlig. Bergen kommunes behandlingsgrunnlag for kameraoverv\u00e5kning er i dette tilfellet personvernforordningen artikkel 6.1 bokstav f (berettiget interesse). Kommunen har gjort en interesseavveining og konkludert med at det \u00e5 forebygge kriminalitet, kvittere utl\u00f8ste alarmer, beskytte folkevalgte, ansatte og verdier som r\u00e5dhuset og de omkringliggende byggene representerer - i dette tilfellet - veier tyngre enn den enkeltes rett til privatliv. For \u00e5 sikre personvernet til de som blir fanget opp av kameraoverv\u00e5kingen er det gjennomf\u00f8rt en vurdering av personvernkonsekvenser (Data Protection Impact Assessment - DPIA) for kameraoverv\u00e5kingen. DPIA-en beskriver behandlingen av personopplysninger, og vurdere om den er n\u00f8dvendig og proporsjonal. Den skal bidra til \u00e5 h\u00e5ndtere de risikoene behandlingen medf\u00f8rer for enkeltpersoners rettigheter og friheter ved \u00e5 vurdere dem og fastlegge risikoreduserende tiltak. Konklusjonen fra personvernombudet i DPIA-en er at behandlingen av informasjon fra kameraoverv\u00e5kingen ikke inneb\u00e6rer h\u00f8y personvernrisiko, men det blir forutsatt at de risikoreduserende tiltakene som er omtalt blir gjennomf\u00f8rt. Flere av tiltakene som ble identifisert handler om \u00e5 tilgjengeliggj\u00f8re informasjon om kameraoverv\u00e5kingen, blant annet ved \u00e5 sette opp flere skilt der kameraoverv\u00e5kingen foreg\u00e5r og at det gis mer informasjon eksempelvis om rettighetene de som blir fanget opp p\u00e5 kameraoverv\u00e5kingen har. I tillegg handler tiltakene blant annet om \u00e5 gjennomf\u00f8re dr\u00f8ftingsm\u00f8te med de tillitsvalgte og sikre at kameraoverv\u00e5kingen blir evaluert jevnlig, styrke og klargj\u00f8re rutiner, gi god oppl\u00e6ring, bevisstgj\u00f8ring rundt h\u00e5ndtering av opptak, stikkpr\u00f8vekontroll og ferdigstille ROS-analyse for kameraoverv\u00e5kingssystemet. Arbeidet med \u00e5 gjennomf\u00f8re de risikoreduserende tiltakene er satt i gang. I forbindelse med denne saken er det gjennomf\u00f8rt et informasjons- og dr\u00f8ftingsm\u00f8te med de tillitsvalgte p\u00e5 konsernniv\u00e5 om kameraoverv\u00e5king p\u00e5 r\u00e5dhuset. De tillitsvalgte formidlet at de var opptatt av sikkerheten til de ansatte, men at det ogs\u00e5 er sv\u00e6rt viktig med nok informasjon om kameraoverv\u00e5kingen. De tillitsvalgte hadde ikke en sterk formening om det b\u00f8r gj\u00f8res endringer i dagens kameraoverv\u00e5king p\u00e5 r\u00e5dhuset og framhevet at det er arbeidsgiver som m\u00e5 avgj\u00f8re dette. 2 For mer informasjon om kameraoverv\u00e5king p\u00e5 r\u00e5dhuset, se oppslaget Kameraoverv\u00e5king i r\u00e5dhuskvartalet p\u00e5 nettsiden til Bergen kommune. 3 Adgangskontroll I dag blir det gjennomf\u00f8rt adgangskontroll p\u00e5 r\u00e5dhuset. Det at det skal v\u00e6re adgangskontroll og hvordan denne skal ut\u00f8ves er fastsatt i Sikkerhetsinstruks for ansatte, folkevalgte og bes\u00f8kende i Bergen r\u00e5dhus som byr\u00e5det behandlet i m\u00f8te 23.05.2017. I instruksen st\u00e5r det blant annet at alle bes\u00f8kende som skal oppholde seg innend\u00f8rs i Bergen R\u00e5dhus skal registreres i resepsjonen og b\u00e6re et bes\u00f8kskort godt synlig under hele bes\u00f8ket. Det st\u00e5r ogs\u00e5 at bes\u00f8kende skal f\u00f8lges under hele bes\u00f8ket, samt hentes i og bringes tilbake til resepsjonen av en folkevalgt eller ansatt. Det har v\u00e6rt kommunens praksis \u00e5 be bes\u00f8kende om \u00e5 vise ID. Vurderingen er at det for kommunens del ikke foreligger lovhjemmel for krav om ID, men at det \u00e5 be bes\u00f8kende om \u00e5 vise legitimasjon ikke er lovstridig ettersom det ikke har v\u00e6rt kommunens praksis \u00e5 avvise innbyggere som ikke har med eller \u00f8nsker \u00e5 vise ID. Byr\u00e5dsleder \u00f8nsker likevel at praksisen med \u00e5 be bes\u00f8kende om \u00e5 vise ID avsluttes. Selv om praksisen ikke er lovstridig, mener byr\u00e5dsleder at denne praksisen kan ha skapt usikkerhet knyttet til om man kan bli nektet adgang til \u00e5pne, politiske m\u00f8ter om man ikke vil eller kan legitimere seg. Byr\u00e5dsleder mener det er behov for et nytt reglement for adgangskontroll og at det i dette b\u00f8r v\u00e6re tydelig at Bergen kommunes praksis ikke skal v\u00e6re \u00e5 be bes\u00f8kende om \u00e5 vise ID n\u00e5r de \u00f8nsker \u00e5 delta p\u00e5 \u00e5pne m\u00f8ter i folkevalgte organer. Bystyrets kontor legger til rette for m\u00f8ter i de folkevalgte organene p\u00e5 bystyresiden. Det har v\u00e6rt gjennomf\u00f8rt et m\u00f8te mellom bystyrets kontor og byr\u00e5dsleders avdeling for \u00e5 h\u00f8re bystyrets kontors erfaringer og perspektiver p\u00e5 adgangskontrollen. M\u00f8tet understreket hvor viktig det er at bystyrets kontor blir involvert i arbeidet med nytt reglement for adgangskontroll. Et annet sp\u00f8rsm\u00e5l som har v\u00e6rt reist er hvorvidt kommunens praksis med \u00e5 f\u00f8lge bes\u00f8kende til og fra det aktuelle m\u00f8terommet er i tr\u00e5d med lovens krav. Kommuneloven har ingen bestemmelser om hvor m\u00f8ter i folkevalgte organ skal avholdes. If\u00f8lge Kommunal- og distriktsdepartementets veileder Saksbehandling i folkevalgte organer i kommuner og fylkeskommuner er det \u00abadgang til \u00e5 ha m\u00f8tene et annet sted enn i r\u00e5dhuset, og m\u00f8ter kan ogs\u00e5 avholdes utenfor kommunens grenser.\u00bb Videre peker veilederen p\u00e5 at av hensyn til kravet om m\u00f8teoffentlighet m\u00e5 m\u00f8tet likevel holdes p\u00e5 en slik m\u00e5te at retten til \u00e5 v\u00e6re til stede i m\u00f8tet ivaretas i praksis. Siden m\u00f8ter kan avholdes utenfor kommunens grenser og likevel oppfylle kravet til m\u00f8teoffentlighet, kan ikke byr\u00e5dsleder se at det \u00e5 f\u00f8lge bes\u00f8kende til og fra det aktuelle m\u00f8terommet begrenser noens rett til \u00e5 v\u00e6re til stede i \u00e5pne m\u00f8ter i folkevalgte organ. Byr\u00e5dsleder mener at det at bes\u00f8kende blir fulgt til og fra m\u00f8terom ikke er til hinder for at retten til \u00e5 v\u00e6re til stede i m\u00f8tet ivaretas i praksis. Konklusjon og forutsetninger for videre arbeid Form\u00e5let med denne saken har v\u00e6rt \u00e5 vise hvilke tiltak som har v\u00e6rt satt i gang og hvilke vurderinger som har v\u00e6rt gjort for \u00e5 fors\u00f8ke \u00e5 finne frem til en best mulig balanse mellom sikkerhet og tilgjengelighet. Balansen mellom sikkerhet og tilgjengelighet m\u00e5 imidlertid stadig evalueres og vurderes, eksempelvis ved endringer i trusselvurderingen, hva som skal beskyttes og nye avdekte s\u00e5rbarheter. Som en del av det kontinuerlige sikkerhetsarbeidet, vil ogs\u00e5 sikringstiltakene bli jevnlig vurdert. Ogs\u00e5 i framtiden vil sikringstiltak p\u00e5virke hverdagen til b\u00e5de ansatte og folkevalgte. Det \u00e5 involvere disse i den grad det er mulig, gjennom arbeidstakernes tillitsvalgte og bystyrets kontor, ligger derfor som en forutsetning ogs\u00e5 for framtidig sikringsarbeid. Eksempelvis vil b\u00e5de bystyrets kontor og arbeidstakernes tillitsvalgte bli involvert i arbeidet med nytt reglement for adgangskontroll. 4 Vedtakskompetanse: Byr\u00e5dets fullmakter \u00a7 16.1 Byr\u00e5dets generelle kompetanse vedtatt av bystyret 16.12.2020 i sak 378/20: Byr\u00e5det er delegert en generell fullmakt til \u00e5 forest\u00e5 den l\u00f8pende drift av Bergen kommunes virksomhet. Med drift forst\u00e5s kommunens forvaltningsfunksjoner og tjenesteproduksjon. Fullmakten ut\u00f8ves innenfor de overordnete m\u00e5l og retningslinjer som bystyret har trukket opp. Driftsfullmaktene ut\u00f8ves innenfor de rammer som er trukket opp i byr\u00e5dets personal- og \u00f8konomifullmakter. Byr\u00e5dsleder innstiller til byr\u00e5det \u00e5 fatte f\u00f8lgende vedtak: 1. Byr\u00e5det legger denne saken til grunn for arbeidet med nytt reglement for adgangskontroll som skal erstatte sikkerhetsinstruksen byr\u00e5det vedtok i m\u00f8te 23.05.17 sak 1159-17 og merknad 6 i sak 176/24 Revidert budsjett 2024 (1. tertialrapport 2024) som handler om organisering av r\u00e5dhuset. 2. Melding om vedtak sendes til Bystyrets kontor. Dato: 5. november 2024 Christine B. Meyer Byr\u00e5dsleder Dokumentet er godkjent elektronisk. Vedlegg: Fagnotat datert 16.08.2023 - Sikringsrisikovurdering R\u00e5dhuskvartalet Vedlegg 1 til fagnotat: Sikringsrisikovurdering R\u00e5dhuskvartalet (Ugradert) Vedlegg 2 til fagnotat: Sikringsrisikovurdering R\u00e5dhuskvartalet (Unntatt Offentlighet) 5 "
}