{
  "dokument_id": "2b4bdffe-7322-547a-b445-67678c84c8f3",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 14 fra Diane Alexandra Berbain (SV) om likebehandling av E\u00d8S-borgere uten fast bopel - utvalg for helse og sosial",
  "url": "https://bergen.kommune.no/politikere-utvalg/api/fil/bk360/12096792/Svar-pa-skriftlig-sporsmal-nr-14-fra-Diane-Alexandra-Berbain-SV-om-likebehandling-av-EOS-borgere-uten-fast-bopel-utvalg-for-helse-og-sosial",
  "tekst": " BBSM-kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2025/95514-4 Saksbehandler: Kent Jonny Madell Fra Dato: 17. februar 2025 Byr\u00e5d for barnevern, sosiale tjenester og mangfold Svar p\u00e5 skriftlig sp\u00f8rsm\u00e5l nr. 14 fra Diane Alexandra Berbain (SV) om likebehandling av E\u00d8S-borgere uten fast bopel - utvalg for helse og sosial Viser til h\u00f8ring om forslag til endringer i forskrift om sosiale tjenester for personer uten fast bopel i Norge, behandlet i byr\u00e5det 23.01. Det tar for seg tolkning og praktisering av bopelsforskriften i vurdering av E\u00d8S-borgeres rett til sosialhjelp. I notatet som f\u00f8lger h\u00f8ringen sl\u00e5s det fast at \"E\u00d8S-borgere som er arbeidstakere eller selvstendig n\u00e6ringsdrivende, og deres familiemedlemmer, har rett p\u00e5 de samme sosiale tjenestene som norske borgere fra starten av sitt opphold i Norge.\", st\u00e5r det p\u00e5 side 6. Horingsnotat-om-endringer-i-forskrift-om-sosiale-tjenester-for-personer-uten-fast-bopel-i- Norge Byr\u00e5d Spurkeland sier likevel i BA sin sak 240125 \u201cDen usynlige mannen\u201d som sov p\u00e5 gaten: \u2013 En E\u00d8S-borger som har lovlig opphold, men ikke fast bopel, har kun rett p\u00e5 bistand i en n\u00f8dssituasjon til midlertidig bolig og n\u00f8dhjelp. Det er ikke helt korrekt, og kan i verste fall sende folk p\u00e5 gaten. I Bergen er det mange tilfeller der E\u00d8S-borgere har blitt vurdert opp mot bopelsforskriften, selv om de har oppholdsgrunnlag i form av arbeid. Enten for lav l\u00f8nn eller mistet jobb. Byr\u00e5den har rett om det gjelder en \"turist\" eller arbeidss\u00f8ker fra E\u00d8S. Problemet er at man legger opp til en praksis der alle E\u00d8S-borgere behandles p\u00e5 samme m\u00e5te; alts\u00e5 at det stilles krav om bopel. Men det som departementet veldig klart og tydelig viser, gjelder ikke kravet om bopel for E\u00d8S-borgere som har oppholdsgrunnlag som arbeidstakere eller selvstendig n\u00e6ringsdrivende. Disse har fulle rettigheter fra f\u00f8rste dag. Det er dette prinsippet som vi anser som viktig \u00e5 f\u00e5 belyst. Det kan ikke stilles strengere krav til de E\u00d8S-borgerne og deres familiemedlemmer enn det som stilles til norske statsborgere, de har krav p\u00e5 likebehandling. Et krav om bopel stilles ikke for norske statsborgere. I tredje ledd har bestemmelsen en folkerettsreservasjon som inneb\u00e6rer at kravet om bopel ikke gjelder dersom annet f\u00f8lger av avtale mellom Norge og vedkomnes hjemland, eksempelvis E\u00d8S-avtalen. Robin Hood Huset har g\u00e5tt mange runder med Fylkesmannen/Statsforvalteren om tidligere, og som stadig brytes av NAV. Bostedsforskriften blir oftest tolket i strengeste forstand, ogs\u00e5 for E\u00d8S-borgere. Det finnes klagesaker hos Fylkesmannen og Statsforvalteren, og man kan vise til at NAV sosialtjeneste i Bergen har forbrutt seg mot likebehandlingsprinsippet systematisk tidligere ved at de har lagt bopelsforskriften til grunn i sin strengeste fortolkning. Sp\u00f8rsm\u00e5l til byr\u00e5den: Kan byr\u00e5den forsikre bystyret om at sosialtjenestens praksis i Bergen er i tr\u00e5d med departementets forst\u00e5else og sikrer E\u00d8S-borgere som er arbeidstakere/selvstendig n\u00e6ringsdrivende og deres familiemedlemmer likebehandling? Svar fra byr\u00e5den: Nav Bergenhus har i mange \u00e5r hatt et byomfattende ansvar for \u00e5 vurdere om E\u00d8S-borgere som s\u00f8ker om sosiale tjenester fra Bergen kommune, har fulle rettigheter etter sosialtjenesteloven. Det er to jurister som behandler disse sakene. Sakene er til enhver tid behandlet etter gjeldende lovbestemmelser og etter lovtolkningene til Arbeids- og velferdsdirektoratet. Direktoratets lovtolkninger framg\u00e5r i rundskriv til sosialtjenesteloven. Den 21. oktober 2024 sendte Arbeids- og velferdsdirektoratet ut et brev til alle landets kommuner om at det foreligger en ny vurdering av E\u00d8S-borgernes rettigheter etter sosialtjenesteloven. Den nye lovtolkningen ble tatt inn i ovennevnte rundskriv samme dag. Informasjonen om den nye vurderingen ble ogs\u00e5 lagt ut p\u00e5 nav.no i denne lenken. Videre har den nye lovtolkningen medf\u00f8rt at Arbeids- og inkluderingsdepartementet har sendt p\u00e5 h\u00f8ring forslag om endringer i Forskrift om sosiale tjenester for personer uten fast bopel i Norge . Nav Bergenhus har gjennomg\u00e5tt alle avslag som er gitt til E\u00d8S-borgere etter oktober 2023. Dette for \u00e5 foreta en ny vurdering av de sakene som ville v\u00e6rt omfattet av den den nye lovtolkningen. Med bakgrunn i dette er min vurdering at sosialtjenestens praksis er i tr\u00e5d med lovforst\u00e5elsen til Arbeids- og velferdsdirektoratet, og da ogs\u00e5 til Arbeids- og inkluderingsdepartementet. Charlotte Spurkeland - Byr\u00e5d for barnevern, sosiale tjenester og mangfold Dokumentet er godkjent elektronisk. "
}