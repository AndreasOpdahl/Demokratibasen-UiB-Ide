{
  "dokument_id": "7293e3ae-364f-5730-be46-366c42c81787",
  "doc_type": "case_presentation",
  "kommune": 4601,
  "tittel": "Valg av regnskapsrevisor for Bergen kommune for perioden 2024 - 2028",
  "url": "https://bergen.kommune.no/politikere-utvalg/api/fil/bk360/10439109/Framstilling-Valg-av-regnskapsrevisor-for-Bergen-kommune-for-perioden-2024-2028",
  "tekst": " Kontrollutvalget Saksframstilling V\u00e5r referanse: 2024/05143-16 Saksbehandler: Eli Merete Velle Unntatt offentlighet ihht Offl \u00a7 23.3 Valg av regnskapsrevisor for Bergen kommune for perioden 2024 - 2028 Hva saken gjelder: Kontrakten som Bergen kommune har med Deloitte AS om levering av kommunens lovp\u00e5lagte regnskapsrevisjonstjenester utl\u00f8per 30. juni 2024. Det f\u00f8lger av kommuneloven \u00a7 24-1 at det er bystyret som velger revisor, at avgj\u00f8relsen ikke kan delegeres, og at valget skjer etter innstilling fra kontrollutvalget. Dagens revisjonsordning med konkurranseutsetting av tjenestene, tr\u00e5dte i kraft ved vedtak i Bergen bystyre 17. oktober 2011. N\u00e5r bystyret har gjort en prinsippbeslutning om at det skal gjennomf\u00f8res konkurranseutsetting av revisjonsoppdraget, vil det alts\u00e5 v\u00e6re kontrollutvalgets oppgave \u00e5 sette revisjonen ut p\u00e5 anbud. N\u00e5r anbudene er vurdert, m\u00e5 kontrollutvalget bringe resultatet inn for bystyret for valg av revisor(er). Det f\u00f8lger av regelverket for offentlige anskaffelser at det m\u00e5 innhentes anbud for avtaler i den st\u00f8rrelsesorden det her er snakk om. Vurderingen baserer seg p\u00e5 den totale kontraktsverdi for hele perioden. Anbudet har en totalramme som gj\u00f8r at det m\u00e5tte lyses ut b\u00e5de nasjonalt og i E\u00d8S-omr\u00e5det. Kontrollutvalget valgte i m\u00f8te 12. desember 20231 en arbeidsgruppe som fikk fullmakt til \u00e5 gjennomf\u00f8re anskaffelsesprosessen fram mot valg av revisor. Arbeidsgruppen best\u00e5r av kontrollutvalgets leder og nestleder, og samarbeider med sekretariatet. Arbeidsgruppen og sekretariatet har f\u00e5tt anbudsfaglig bistand fra HRP AS, som Bergen kommune har rammeavtale med. Konkurransen om revisjonstjenestene er delt opp, slik at regnskapsrevisjonstjenestene behandles f\u00f8rst. Forvaltningsrevisjon og eierskapskontroll vil bli behandlet senere i egne konkurranser. Arbeidsgruppen har hittil hatt \u00e5tte m\u00f8ter sammen med senior kontraktsr\u00e5dgiver / jurist Christian Rikheim Sundelin i HRP, i tillegg til at det har v\u00e6rt avklarende kontakt mellom sekretariatet og Sundelin. I kontrollutvalgets m\u00f8te 20. februar 2024, sak 19/24, la arbeidsgruppen frem forslag til konkurransegrunnlag for kontraktsperioden fra 1. juli 2024 til 30. juni 2028. Forslaget ble godkjent av kontrollutvalget. Hva som er omfattet: \u2022 Revisjon av hele den kommunale virksomheten og den \u00f8konomiske informasjonen som inng\u00e5r i Bergen kommune sitt \u00e5rsregnskap og konsolidert regnskap \u2022 L\u00e5nefondet 1 Sak 14/23 i KU-m\u00f8te 12.12.23 1 \u2022 Beboer- og pasientregnskap, jf. forskrift om disponering av kontantytelser fra folketrygden under opphold i kommunal helse- og omsorgsinstitusjon \u00a7 9 \u2022 Revisjon av regnskapene til partigruppene i bystyret \u2022 Forenklet etterlevelseskontroll med \u00f8konomiforvaltningen \u2022 Kommuneadvokatens klientmidler \u2022 Diverse attestasjoner \u2022 Etterlevelse av finans- og gjeldsreglement for Bergen kommune Interkommunale samarbeid: \u2022 Interkommunalt samarbeid mot akutt forurensning KO \u2022 Vest brann- og redningsregion KO \u2022 110 Vest Annet: \u2022 Bergen Brannhistoriske Stiftelse Det stilles krav om at oppdragsansvarlig revisor har mastergrad og er statsautorisert revisor. Tildelingen skjer p\u00e5 basis av hvilket tilbud som har det beste forholdet mellom pris og kvalitet basert p\u00e5 f\u00f8lgende kriterier: Pris 40 %, l\u00f8sningsforslag 30 %, erfaring og kompetanse 30 %. Det er bedt om en l\u00f8sningsbeskrivelse p\u00e5 maksimalt 6 A4-sider, og 5 CV-er som skal jobbe innen fastprisoppdraget. I tillegg kan man tilby en ekstra ressurs (CV nr. 6) p\u00e5 andre tjenester. I fastprisen inng\u00e5r hoveddelen av regnskapsrevisors oppgaver. Se ellers vedlagte sak 19/24 og konkurransedokumentene. N\u00e6rmere om prosessen: \u00c5pen anbudskonkurranse ble kunngjort via konkurranseportalen Mercell, i Doffin og i TED den 28. februar 2024, med frist for \u00e5 levere tilbud 16. april 2024 kl. 10. Etter reglene i forskrift om offentlige anskaffelser \u00a7 25-1 (1), skal tildelingsbrev sendes alle tilbyderne samtidig. I denne saken tar arbeidsgruppen sikte p\u00e5 \u00e5 sende tildelingsbrev med forbehold om bystyrets godkjennelse rett etter kontrollutvalgets innstilling i saken. I henhold til offentlighetsloven \u00a7 23 (3) skal anskaffelsesprotokollen og tilbudene i konkurransen bli holdt skjermet for offentlig innsyn frem til valget av leverand\u00f8r er gjort. Deretter er kun opplysninger i tilbudene som er \u00e5 anse som forretningshemmeligheter eller taushetsbelagte personopplysninger unntatt fra offentligheten, jf. anskaffelsesforskriften \u00a7 25-1 (3), offentlighetsloven \u00a7 13 og forvaltningsloven \u00a7 13. Ved utl\u00f8pet av anbudsfristen var det levert inn to tilbud, fra Deloitte AS og BDO AS. Arbeidsgruppen gikk gjennom begge tilbudene, og konkluderte med at tilbudet fra BDO ikke dokumenterte at kvalifikasjonskravene var oppfylt, i tillegg til at det var vesentlige avvik fra anskaffelsesdokumentene. I vedlagte beslutning datert 25. april 2024, ble BDO avvist fra videre deltakelse i konkurransen, jf. anskaffelsesforskriften \u00a7\u00a7 24-2 (1) bokstav a og 24-8 (1) bokstav b. Begrunnelse for valg av leverand\u00f8r: Etter at tilbudet fra BDO var avvist, sto bare tilbudet fra Deloitte AS igjen til realitetsvurdering. Tilbudet, som har dokumenter som er unntatt offentlighet av konkurransemessige hensyn, vedlegges i saken for kontrollutvalget. Se s\u00e6rlig \u00abbilag 2 \u2013 leverand\u00f8rens l\u00f8sningsbeskrivelse\u00bb. Utfylt prisskjema med timepriser og timefordeling p\u00e5 ulike ressurser legges ikke ved. Av hensyn til taushetsplikt og dokumentsikkerhet legges heller ikke hele tilbudet frem for bystyret. Medlemmer av kontrollutvalget eller bystyret som eventuelt \u00f8nsker ytterligere innsyn, bes ta kontakt med sekretariat for kontrollutvalget. 2 Utvelging av kvalifiserte anbydere og tildeling av kontrakt skal skje p\u00e5 grunnlag av objektive og ikke-diskriminerende kriterier. Arbeidsgruppen har g\u00e5tt n\u00f8ye gjennom tilbudet fra Deloitte sammen med kontraktsr\u00e5dgiver / jurist fra HRP. Tilbyder oppfyller kvalifikasjonskravene for \u00e5 delta i konkurransen, og vil kunne l\u00f8se de etterspurte oppgavene. Se vedlagte utkast til protokoll. Totalkostnad (fastpris) for revisjonsoppdraget er kroner 1 999 200 pr. \u00e5r. I tillegg har kontrollutvalget vedtatt \u00e5 be tilbyder om ressurser og timepriser p\u00e5 andre tjenester utenfor lovp\u00e5lagt revisjon, n\u00e6rmere bestemt 300 timer til avtalte kontrollhandlinger og granskningstjenester. Her utgj\u00f8r estimert kostnad kroner 520 000. Samlet evalueringssum utgj\u00f8r kr 2 519 200. Alle priser er ekskl. mva. Arbeidsgruppen vurderer at Deloitte har en god l\u00f8sningsbeskrivelse som beskriver hvordan den planlagte revisjonen av Bergen kommune blir lagt opp. L\u00f8sningsbeskrivelsen med \u00e5rshjul er p\u00e5 5 sider, og oppfyller kommunens behov som beskrevet i konkurransereglene bilag 1. Videre tilbyr Deloitte h\u00f8yt utdannede og erfarne teammedlemmer, under ledelse av statsautorisert revisor Unni-Renate Moe. Revisjonsteamet er satt sammen av personer med ulike spesialomr\u00e5der. Oppsummert har ikke arbeidsgruppen v\u00e6rt i tvil om at en vil anbefale \u00e5 inng\u00e5 kontrakt med Deloitte AS. Som bakgrunnsinformasjon kan det nevnes av Deloitte AS ved Unni-Renate Moe har v\u00e6rt Bergen kommunes regnskapsrevisor i perioden 2020 \u2013 2024. I henhold til kontrakten foretas det en \u00e5rlig prisjustering etter en fast formel. Etter justering for 2024, utgj\u00f8r fastprisen i dag kroner 1 997 300 pr. \u00e5r. Forslag til vedtak: Kontrollutvalget innstiller revisjonsselskapet Deloitte AS som kommunens regnskapsrevisor for perioden 01.07.2024 til 30.06.2028. Innstilling til bystyret: Bystyret i Bergen velger revisjonsselskapet Deloitte AS som kommunens regnskapsrevisor for perioden 01.07.2024 til 30.06.2028. Dato: 16. mai 2024 Eli M. Velle \u2013 leder, sekretariat for kontrollutvalget Dokumentet er godkjent elektronisk. Vedlegg: 1. Saksframlegg i sak 19/24 fra kontrollutvalgets m\u00f8te 20. februar 2024 2. Konkurransegrunnlag: https://www.doffin.no/notices/2024-102872 3. Avvisningsbrev datert 25.04.24 - Unntatt offentlighet jf. offl. \u00a7 23 nr. 3, jf. fvl. \u00a7 13 4. Tilbud fra Deloitte (14 bilag - vedlegges til kontrollutvalget) - Unntatt offentlighet jf. offl. \u00a7 13, jf. fvl. \u00a7 13 f\u00f8rste ledd nr. 2 5. Utkast til protokoll - Unntatt offentlighet jf. offl. \u00a7 23 nr. 3, jf. fvl. \u00a7 13 3 "
}