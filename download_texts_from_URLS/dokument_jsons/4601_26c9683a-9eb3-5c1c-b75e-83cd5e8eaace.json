{
  "dokument_id": "26c9683a-9eb3-5c1c-b75e-83cd5e8eaace",
  "doc_type": "case_attachment",
  "kommune": 4601,
  "tittel": "Ber-om-uttalelse-fra-kommuneadvokaten-om-valgbarhet-til-kontrollutvalget-",
  "url": "https://bergen.kommune.no/politikere-utvalg/api/fil/bk360/9664142/Ber-om-uttalelse-fra-kommuneadvokaten-om-valgbarhet-til-kontrollutvalget-",
  "tekst": " Sekretariat for kontrollutvalget Til Intern korrespondanse Kommuneadvokaten V\u00e5r referanse: 2023/276208-3 Saksbehandler: Eli Merete Velle Fra Dato: 1. desember 2023 Sekretariat for kontrollutvalget Ber om uttalelse fra kommuneadvokaten - om valgbarhet til kontrollutvalget Sekretariatet og ledelsen i kontrollutvalget ber om at kommuneadvokaten gir r\u00e5d i sak om valgbarhet til kontrollutvalget, jf. kommuneloven \u00a7 23-1 tredje ledd bokstav g). Saken gjelder et rettslig sp\u00f8rsm\u00e5l av prinsipiell karakter. Sp\u00f8rsm\u00e5let gjelder medlem av kontrollutvalget, Line Berggreen Jacobsen, som nylig har inng\u00e5tt avtale om ansettelse i ny jobb som avdelingsleder i Eviny AS, med oppstart 1. februar. Ansettelsen ble omtalt i en nyhetssak i Bergens Tidende 16. november: https://www.bt.no/nyheter/okonomi/i/WRPq82/eviny-sjefen-henter-inn-politikere. Sp\u00f8rsm\u00e5let er om Jacobsen dermed vil f\u00e5 \u00aben ledende stilling\u00bb i eit selskap som Bergen kommune har eierinteresser i, jf. kommuneloven \u00a7 23-1 tredje ledd bokstav g). I s\u00e5 fall er hun ikke lenger valgbar til kontrollutvalget. Bergen kommune eier 37,75 % av aksjene i Eviny AS,1 til en verdi av kr. 8,5 mrd., s\u00e5 kommunen har utvilsomt store eierinteresser i selskapet. Om hva som ligger i ordlyden \u00abledende stilling\u00bb har kommunaldepartementet2 avgitt en tolkingsuttalelse som blant annet lyder: \u00abBestemmelsen i kommuneloven \u00a7 23-1 tredje ledd bokstav g har ingen parallell i kommuneloven av 1992. Form\u00e5let med bestemmelsen er \u00e5 forhindre at personer med sentrale stillinger eller verv i selskaper som kommunen har eierinteresser i, havner i situasjoner der de som medlem av kontrollutvalget m\u00e5 kontrollere selskapet eller vurdere \u00e5 igangsette slik kontroll. Bestemmelsen skal dermed bidra til \u00e5 styrke kontrollutvalgets uavhengighet og tillit i befolkningen. Det st\u00e5r lite i forarbeidene (Prop. 46 L (2017\u20132018)) om hva som skal forst\u00e5s med en \"ledende stilling\" i kommuneloven \u00a7 23-1 tredje ledd bokstav g. En naturlig spr\u00e5klig forst\u00e5else av \"ledende stilling\" er at det m\u00e5 dreie seg om en stilling med klare lederfunksjoner. Hva som skal forst\u00e5s med \"ledende stilling\" m\u00e5 ogs\u00e5 ses i sammenheng med bestemmelsens form\u00e5l. For eksempel er en daglig leder ansvarlig for den daglige drift og ledelse av et selskap, og departementet vurderer det som klart at daglig leder skal anses som en \"ledende stilling\". Andre overordnete stillinger i selskapets ledelse, som inneb\u00e6rer et st\u00f8rre ansvar og myndighet til \u00e5 i s\u00e6rlig grad treffe selvstendige avgj\u00f8relser p\u00e5 vegne av selskapet, vil ogs\u00e5 kunne regnes som \"ledende stilling\". Uten \u00e5 konkret vurdere sp\u00f8rsm\u00e5let i denne saken, vil departementet anta at avdelingsleder og andre stillingsbetegnelser som inng\u00e5r i selskapets 1 Eierskapsmelding for Bergen kommune 2022 2 Kommunal- og moderniseringsdepartementet 9. november 2020, se vedlegg ledergruppe vanligvis m\u00e5 forst\u00e5s som \"ledende stilling\". Personer som innehar slike stillinger i selskaper som kommunen har eierinteresser i, vil derfor i utgangspunktet ikke v\u00e6re valgbare til kontrollutvalget.\u00bb Sekretariatet har per e-post stilt noen sp\u00f8rsm\u00e5l til Line Berggreen Jacobsen om innholdet i stillingen og hvor den er plassert i organisasjonen. Jacobsen opplyser 3 at hun ikke blir en del av konsernledelsen, men vil rapportere til sin leder Johannes Dobson som sitter i konsernet sin \u00f8verste ledergruppe (konsernledelsen). Konsernledelsen svarer igjen til styret.4 Stillingstittelen hennes blir \u00abLeder samfunnskontakt og kommunikasjon.\u00bb Avdelingen vil ha et eget budsjett og 8 ansatte. P\u00e5 sp\u00f8rsm\u00e5l i hvor stor grad hun har ansvar og myndighet til \u00e5 treffe selvstendige avgj\u00f8relser p\u00e5 vegne av Eviny, svarer Jacobsen at hun \u00abhar resultatansvar for eget omr\u00e5de og beslutningsmyndighet for tiltak og gjennomf\u00f8ring innen eget omr\u00e5de. Stillingen har f\u00f8lgende hovedinnhold: \u2022 Ansvarlig for at konsernet har en kommunikasjonsstrategi som st\u00f8tter oppunder konsernstrategien og de posisjonene konsernet skal ta fremover. Identifisere n\u00f8dvendige strategiske grep og gjennomf\u00f8re tiltak for \u00e5 lykkes med kommunikasjonsstrategien \u2022 Proaktivt identifisere mulige risikoer for konsernets omd\u00f8mme, overv\u00e5ke utviklingen og mitigere vesentlige risikoer gjennom relevante strategiske grep og aktiviteter \u2022 Ha et aktivt forhold til konsernets mest sentrale interessenter og strategiske tema av stor betydning for konsernet fremover. Gjennomf\u00f8re relevante strategiske grep og aktiviteter for \u00e5 posisjonere konsernet i disse sakene/mot disse interessentene \u2022 V\u00e6re oppdatert p\u00e5 saker og debatter i media, identifisere risikoer og muligheter, vurdere og initiere aksjoner p\u00e5 de sakene hvor det er sentralt for Eviny \u00e5 ha en stemme og prege ordskifte \u2022 Aktivt bist\u00e5 konsernsjef og \u00f8vrig konsernledelse aktivt i valg av strategi i saker, utforming av budskap, innsalg og posisjonering av saker eksternt i media og opp mot sentrale interessenter \u2022 Etablere prinsipper for medieh\u00e5ndtering med ansvar og roller og v\u00e6re konsernets \u00abgate- keeper\u00bb p\u00e5 eksterne mediehenvendelser av konsernfelles betydning og involvere konsernsjef, \u00f8vrig konsernledelse og virksomhetene ved behov \u2022 Ansvarlig for at konsernets nettside og at denne st\u00f8tter opp under \u00f8nsket posisjon og profil \u2022 Ansvarlig for redakt\u00f8rstyring av konsernnyheter p\u00e5 Intranett og retningslinjer for bruk av konsernfelles kommunikasjonsverkt\u00f8y \u2022 Ansvarlig for planverk og prosedyrer for krisekommunikasjon i beredskapssituasjoner i tr\u00e5d med konsernets beredskapsplan \u2022 Ansvarlig for konsernfelles prinsipper for ekstern kommunikasjon \u2022 Ansvarlig for konsernets sosiale mediekanaler, definere krav og vedlikeholde innhold p\u00e5 konsernniv\u00e5\u00bb Sekretariatet finner det tvilsomt om den nevnte stillingsbeskrivelsen medf\u00f8rer at Jacobsen kan anses \u00e5 f\u00e5 en \u00abledende stilling\u00bb slik lovgiver mente da kommuneloven \u00a7 23-1 tredje ledd bokstav g) ble vedtatt. Vi mener at hun sannsynligvis ikke blir omfattet, idet hun ikke er i konsernledelsen og vi vanskelig kan se at hun f\u00e5r \u00abmyndighet til \u00e5 i s\u00e6rlig grad treffe selvstendige avgj\u00f8relser p\u00e5 vegne av selskapet\u00bb, jf. departementets tolkingsuttalelse. I forarbeidene til kommuneloven (Prop. 46 L 2017-2018) uttaler b\u00e5de lovutvalget og departementet at man m\u00e5 v\u00e6re forsiktig med \u00e5 lage regler som gj\u00f8r det for vanskelig \u00e5 finne dyktige og egnete kandidater til kontrollutvalgene. Sekretariatet anser dette som et sentralt poeng, og vil fremheve at det i praksis vil v\u00e6re sjelden at kontrollutvalget behandler saker som gjelder Eviny. Imidlertid kan det bli aktuelt \u00e5 ta med Eviny i de nye planene for forvaltningsrevisjon og eierskapskontroll for perioden 2024 \u2013 2027.5 Videre kan det bli aktuelt 3 E-post til sekretariat for kontrollutvalget 1. desember 2023 4 Styre, ledelse og eiere | Eviny.no 5 Jf. kommuneloven \u00a7\u00a7 23-3 og 23-4 b\u00e5de \u00e5 bestille en forvaltningsrevisjon6 av selskapet Eviny, og en eierskapskontroll7 av kommunens oppf\u00f8lging av Eviny. Et alternativ for kontrollutvalgets behandling disse sakene, er at kontrollutvalget bruker de vanlige habilitetsreglene og gj\u00f8r en vurdering av eventuell inhabilitet for Line Berggreen Jacobsen i hver enkelt sak. Reglene for valgbarhet til kontrollutvalget er allerede sv\u00e6rt strenge8. Sammenholdt med at kontrollutvalget kan benytte forvaltningslovens alminnelige inhabilitetsregler i hver enkelt sak, kan dette tale imot at man tolker \u00abledende stilling\u00bb slik at et forholdsvis stort antall personer i et konsern blir omfattet. Vi ber om kommuneadvokatens tolking av \u00abledende stilling\u00bb i kommuneloven \u00a7 23-1 tredje ledd bokstav g), herunder om Line Berggreen Jacobsen vil omfattes av denne. Det neste m\u00f8tet i kontrollutvalget er 12. desember. Da skal kontrollutvalget blant annet behandle f\u00f8rste prosessm\u00f8te i forbindelse med utarbeidelse av nye planer for forvaltningsrevisjon og eierskapskontroll. 9 Om mulig, er det \u00f8nskelig med svar f\u00f8r dette tidspunktet. For det tilfellet at Line Berggreen Jacobsen ikke anses som valgbar, antar vi at valgstyret m\u00e5 behandle saken og foresl\u00e5 nytt medlem. For det tilfellet at kommuneadvokaten anser henne som valgbar, antar sekretariatet at saken om valgbarhet likevel b\u00f8r fremlegges for behandling i kontrollutvalget. I alle fall b\u00f8r kontrollutvalget vurdere hennes habilitet i saker som kan ha betydning for Eviny AS, jf. forvaltningsloven \u00a7 8 annet ledd. Vi er takknemlige for kommuneadvokatens tilbakemelding, ogs\u00e5 p\u00e5 den videre saksgangen. Med hilsen Sekretariat for kontrollutvalget Eli Merete Velle - leder Dokumentet er godkjent elektronisk. Kopi: Bystyrets kontor 6 Jf. kommuneloven \u00a7 23-2 f\u00f8rste ledd bokstav c) 7 Jf. kommuneloven \u00a7 23-2 f\u00f8rste ledd bokstav d) 8 Jf. kommuneloven \u00a7 23-1 tredje ledd 9 Jf. vedtak i kontrollutvalget 23. august 2023, sak 73/23 "
}