{
  "dokument_id": "505bf0ec-91d6-5c13-bbd1-e19b907eb8e3",
  "doc_type": "case_attachment",
  "kommune": 4601,
  "tittel": "Svar p\u00e5 Skriftlig sp\u00f8rsm\u00e5l nr. 53 fra Christian Haugen (FRP) om bosetning av flyktninger i Bergen i 2024 - Utvalg for helse og sosial 2024",
  "url": "https://bergen.kommune.no/politikere-utvalg/api/fil/bk360/10558270/Svar-pa-Skriftlig-sporsmal-nr-53-fra-Christian-Haugen-FRP-om-bosetning-av-flyktninger-i-Bergen-i-2024-Utvalg-for-helse-og-sosial-2024",
  "tekst": " BBSM-kommunaldirekt\u00f8rens stab Til Intern korrespondanse Bystyrets kontor v/ Anne Marit Myrstad Eriksen V\u00e5r referanse: 2024/89145-3 Saksbehandler: S\u00f8lve S\u00e6tre Fra Dato: 17. juni 2024 Byr\u00e5d for barnevern, sosiale tjenester og mangfold Svar p\u00e5 Skriftlig sp\u00f8rsm\u00e5l nr. 53 fra Christian Haugen (FRP) om bosetning av flyktninger i Bergen i 2024 - Utvalg for helse og sosial 2024 Representanten Christian Haugen (FrP) har den 30. mai 2024 sendt inn f\u00f8lgende skriftlige sp\u00f8rsm\u00e5l: Tidligere i v\u00e5res vedtok bystyret i Bergen at vi skulle bosette 1000 nye flyktninger i 2024. Flere etater og tjenester har meldt om pressede tjenester og at det er krevende \u00e5 skulle finne bosted til alle disse menneskene da man ikke var i m\u00e5l med \u00e5 bosette alle man vedtok i 2023. Sp\u00f8rsm\u00e5l til byr\u00e5den: 1. Hvor mange flyktninger har blitt bosatt hittil i \u00e5r i Bergen kommune? 2. Hvordan er kapasiteten ved de ulike delene av hjelpeapparatet for \u00e5 ta imot nye flyktninger i Bergen n\u00e5? 3. Hvordan er boligsituasjonen for nyankomne flyktninger n\u00e5? 4. Opplever byr\u00e5det det realistisk \u00e5 klare \u00e5 oppn\u00e5 m\u00e5let om 1000 nye flyktninger ila \u00e5ret 2024? Sp\u00f8rsm\u00e5l til byr\u00e5den: Svar fra byr\u00e5den: 1. Pr 31.05 har Bergen kommune bosatt 431 flyktninger (tall fra IMDi, dette tallet kan avvike noe fra det reelle tallet). 2. Bergen har aldri tidligere bosatt s\u00e5 mange flyktninger som i perioden etter Russlands invasjon av Ukraina. Dette har v\u00e6rt en krevende situasjon som har satt press p\u00e5 store deler av kommunens tjenester. Dette gjelder s\u00e6rlig tjenestene i Etat for inkludering som har ansvaret for \u00e5 gjennomf\u00f8re selve bosettingen og introduksjonsprogrammet. Etaten er n\u00e5 bemannet for \u00e5 h\u00e5ndtere en bosetting p\u00e5 det niv\u00e5et vi er n\u00e5. Det er ogs\u00e5 et stort press p\u00e5 Etat for sosiale tjenester ettersom en stor andel ukrainere med midlertidig kollektiv beskyttelse har behov for sosialhjelp og oppf\u00f8lging fra denne etaten n\u00e5r de ferdig med introduksjonsprogrammet. Flyktningene fra Ukraina har ofte h\u00f8y utdanning, men vi erfarer at mange har behov for noe mer norsktrening og tilpasning f\u00f8r de er klare for det norske arbeidslivet. Det er ogs\u00e5 en utfordring at en ganske stor andel av de som kommer er godt voksne og er over eller n\u00e6rmer seg pensjonsalder. Flere av disse har behov for ulike former for helse og omsorgstjenester fra kommunen. 3. Boligsituasjonen rundt de nyankomne ukrainske flyktningene er ikke enkel. Det er et press i leiemarkedet i Bergen og h\u00f8ye leiepriser. Ved utgangen av april hadde likevel 34% av flyktningene funnet bolig selv i det private leiemarkedet gjennom ordningen med avtalt selvbosetting. Dette er en litt st\u00f8rre andel enn i 2023 (30%), men vi ser at denne andelen har g\u00e5tt noe ned utover v\u00e5ren. Det forventes at nedleggelsen av akuttinnkvarteringene i Bergen kan p\u00e5virke andelen flyktninger som selv finner bolig. 46% av de som er bosatt hittil i \u00e5r er bosatt i kommunalt tildelt bolig i det private leiemarkedet. Etat for boligforvaltning (EBF) leier inn boliger i det private leiemarkedet og fremleier til flyktningene gjennom Boligetaten. Kun 13% av de bosatte er s\u00e5 langt i \u00e5r bosatt i ordin\u00e6re kommunale utleieboliger. 4. Bosettingen s\u00e5 langt i \u00e5r tilsier at det er et realistisk m\u00e5l \u00e5 klare en bosetting p\u00e5 1000. Historisk har det v\u00e6rt en h\u00f8yere bosetting om h\u00f8sten enn om v\u00e5ren. Sammenliknet med 2023 er det bosatt litt flere de f\u00f8rste 5 m\u00e5nedene i \u00e5r, men det kommer til \u00e5 bli krevende med tanke p\u00e5 situasjonen i leiemarkedet. Byr\u00e5det vil legge frem en statusmelding om bosettingen hittil i \u00e5r til h\u00f8sten, der vi vil gj\u00f8re n\u00e6rere rede for status i bosettingsarbeidet. Charlotte Spurkeland - Byr\u00e5d for barnevern sosiale tjenester og mangfold Dokumentet er godkjent elektronisk. "
}