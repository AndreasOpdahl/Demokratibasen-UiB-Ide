{
  "dokument_id": "7dc08e9a-cdb2-5af6-aeb8-cf225ba250ca",
  "doc_type": "case_presentation",
  "kommune": 4601,
  "tittel": "Oppf\u00f8lging - Forvaltningsrevisjon av barn som p\u00e5r\u00f8rende",
  "url": "https://bergen.kommune.no/politikere-utvalg/api/fil/bk360/11974492/Framstilling-Oppfolging-Forvaltningsrevisjon-av-barn-som-parorende",
  "tekst": " Kontrollutvalget Saksframstilling V\u00e5r referanse: 2022/132216-16 Saksbehandler: Magnus Fossumstuen Svendsen Oppf\u00f8lging - Forvaltningsrevisjon av barn som p\u00e5r\u00f8rende Hva saken gjelder: Saken gjelder byr\u00e5dets oppf\u00f8lging av forvaltningsrevisjon av barn som p\u00e5r\u00f8rende, utf\u00f8rt av Deloitte i tidsrommet november 2022 til november 2023. Forvaltningsrevisjonen ble behandlet av kontrollutvalget 20. februar 2024 og av bystyret 10. april 2024, sak 116/24. Bakgrunn Form\u00e5let med prosjektet var \u00e5 unders\u00f8ke: \u2022 I hvilken grad det er foretatt en tydelig definering av roller og ansvar knyttet til det \u00e5 identifisere og f\u00f8lge opp av barn som p\u00e5r\u00f8rende \u2022 Om kommunen har sikret tilstrekkelig rutiner og personell med kompetanse, for \u00e5 identifisere og f\u00f8lge opp barn som er p\u00e5r\u00f8rende \u2022 I hvilken grad kommunen har etablert system og rutiner for \u00e5 sikre at oppf\u00f8lging av barn som p\u00e5r\u00f8rende skjer i samsvar med regelverk og nasjonale f\u00f8ringer \u2022 Om det er etablert hensiktsmessige system og rutiner for samhandling om barn som p\u00e5r\u00f8rende, inkludert samarbeid mellom kommunale tjenester, fastlege og spesialisthelsetjenesten \u2022 I hvilken grad Bergen kommune innhenter erfaringer fra barn som p\u00e5r\u00f8rende for \u00e5 utvikle tjenestene Unders\u00f8kelsen viste at roller og ansvar knyttet til det \u00e5 identifisere og f\u00f8lge opp av barn som p\u00e5r\u00f8rende er ikke tilstrekkelig tydelig. Videre ble det p\u00e5vist at kommunen har bare delvis har sikret tilstrekkelige rutiner og personell med kompetanse til \u00e5 identifisere barn som p\u00e5r\u00f8rende. Unders\u00f8kelsen viste ogs\u00e5 at kommunen ikke i tilstrekkelig grad har etablert system og rutiner som sikrer at oppf\u00f8lging av barn som p\u00e5r\u00f8rende skjer i samsvar med regelverk og nasjonale f\u00f8ringer. Kommunen har et system og rutiner for samhandling om barn som p\u00e5r\u00f8rende, men det er behov for \u00e5 ytterligere etablering av samarbeid. Kommunen har ogs\u00e5 satt i verk tiltak for \u00e5 innhente erfaringer fra barn som er p\u00e5r\u00f8rende for \u00e5 utvikle tjenestene, men unders\u00f8kelsen viser at det er behov for \u00e5 innhente flere brukererfaringer. Basert p\u00e5 funn og vurderinger i unders\u00f8kelsen anbefaler Deloitte at Bergen kommune setter i verk f\u00f8lgende tiltak: 1. Sikrer at helsepersonell kjenner til sin lovp\u00e5lagte plikt til \u00e5 f\u00f8lge opp barn som er p\u00e5r\u00f8rende 2. Sikrer at det blir tydelig hvem som er omfattet av tverretatlige prosedyre for oppf\u00f8lging av barn som er p\u00e5r\u00f8rende 3. Evaluerer og forbedrer kommunens tverretatlige prosedyre for oppf\u00f8lging av barn som p\u00e5r\u00f8rende og vurderer hvordan prosedyren kan gi konkrete anvisninger til hvor ansatte kan finne ytterligere veiledning knyttet til tema som for eksempel 1 a. H\u00e5ndtering av situasjoner der det ikke er mulig \u00e5 avklare om tjenestemottaker har barn b. H\u00e5ndtering av situasjoner der samtykke til \u00e5 f\u00f8lge opp barnet ikke blir gitt c. Oppf\u00f8lging av minoritetsspr\u00e5klige 4. Sikrer at ansatte som skal f\u00f8lge opp barn som er p\u00e5r\u00f8rende kjenner til hvor de skal henvende seg for r\u00e5d og veiledning ved behov for dette 5. Sikrer at ansatte som skal f\u00f8lge opp barn som er p\u00e5r\u00f8rende kjenner til hvem de skal samarbeide med for \u00e5 sikre at barn som p\u00e5r\u00f8rende f\u00e5r n\u00f8dvendig oppf\u00f8lging. 6. Etablere system og rutiner for samhandling om barn som er p\u00e5r\u00f8rende mellom fastleger og relevante tjenester i kommunen. 7. Etablere et system for samarbeid om barn som er p\u00e5r\u00f8rende mellom barnehage, skoler og relevante tjenester i kommunen. 8. Sikre at erfaringer fra barn som er eller har v\u00e6rt p\u00e5r\u00f8rende blir tatt med i evaluerings- og utviklingsarbeidet knyttet til kommunens oppf\u00f8lging av barn som p\u00e5r\u00f8rende Bergen bystyre behandlet saken i m\u00f8tet 10.04.2024 sak 116/24 og fattet f\u00f8lgende vedtak: 1. Bystyret tek Deloitte sin forvaltningsrevisjonsrapport av barn som p\u00e5r\u00f8rande til orientering. 2. Bystyret ber byr\u00e5det f\u00f8lge opp anbefalingane til tiltak som g\u00e5r fram av forvaltningsrevisjonsrapporten. 3. Bystyret ber byr\u00e5det rapportere til kontrollutvalet om korleis revisor sine anbefalingar er f\u00f8lgde opp innan utgangen av september 2024 Vedtaket var i samsvar med innstillingen fra kontrollutvalget. I tillegg vedtok bystyret en merknad i saken, som lyder slik: \u00abBystyret stiller seg bak revisjonens vurdering om at ansatte i skole og barnehage m\u00e5 sikres kompetanse om oppf\u00f8lging av barn som p\u00e5r\u00f8rende, selv om dette ikke er konkretisert i gjeldende regelverk. Bystyret mener det er s\u00e6rlig viktig \u00e5 f\u00f8lge opp revisjonens anbefalinger om kommunens samhandling slik at s\u00e5rbare barn kan bli tilstrekkelig ivaretatt og fanget opp tidlig i risikosituasjoner.\u00bb Byr\u00e5dets tilbakemelding Byr\u00e5d for barnevern, sosiale tjenester og mangfold, Charlotte Spurkeland, har i samr\u00e5d med byr\u00e5d for eldre, helse og omsorg, gjort rede for byr\u00e5dets oppf\u00f8lging av saken i vedlagt brev. Spurkeland innleder brevet med \u00e5 vise til at det har skjedd en st\u00f8rre omorganisering i kommunens helhetlige systemarbeid for personer med sammensatte og langvarige hjelpebehov. Det har ogs\u00e5 skjedd en omorganisering av Koordinerende enhet for habilitering og rehabilitering (KE), som etter \u00e5 ha blitt flyttet til Etat for barn og familie i Byr\u00e5dsavdeling for barnevern, sosiale tjenester og mangfold, ble tildelt \u00e5 f\u00f8lge opp forvaltningsrevisjonen om barn som p\u00e5r\u00f8rende. Parallelt med denne omorganiseringen ble det i 2024 rettet st\u00f8rre s\u00f8kelys p\u00e5 arbeid med barn som p\u00e5r\u00f8rende i flere etater, hvor det konkret er: \u2022 Innf\u00f8rt barneansvarlig i tjenestene \u2022 V\u00e6rt jobbet med \u00e5 identifisere og komme i kontakt med p\u00e5r\u00f8rende \u2022 Blitt gjennomf\u00f8rt oppl\u00e6ring og oppf\u00f8lging av prosedyrer gjennom fagdager, nettverksm\u00f8ter og p\u00e5r\u00f8rendeunders\u00f8kelse, og samarbeid generelt. Om arbeidet videre i 2025 viser byr\u00e5d Charlotte Spurkeland til f\u00f8lgende: \u00abLeder for KE har n\u00e5 satt i gang et implementeringsarbeid som er organisert som et prosjekt med midler fra Helsedirektoratet. Arbeidet skal foreg\u00e5 fram mot h\u00f8sten 2025. Arbeidet bygger videre p\u00e5 det solide grunnlaget for arbeid med barn som p\u00e5r\u00f8rende som allerede er utviklet i Bergen kommune knyttet til system, organisering, kompetanse og erfaring. 2 Prioriterte tiltak og leveranser i prosjektperioden tar utgangspunkt i anbefalinger fra Deloittes forvaltningsrevisjon. Prosjektet skal s\u00f8rge for at KE kommer i gang med sine oppgaver, dernest at kommunen p\u00e5 kort og lang sikt f\u00e5r b\u00e6rekraftige og kvalitetssikrede system og rutiner for arbeidet med barn som p\u00e5r\u00f8rende. Til slutt skal arbeidet sikre gode samarbeidsstrukturer, og system for r\u00e5d og veiledning av ansatte samt vedlikehold av deres kompetanse. Ved prosjektets utgang skal roller og ansvar for kommunens ivaretakelse av barn som p\u00e5r\u00f8rende p\u00e5 system-, tjeneste- og individniv\u00e5 v\u00e6re tydelig beskrevet og implementert i tjenestene.\u00bb Byr\u00e5d Charlotte Spurkeland viser til hvilke tiltak som prioriteres med bakgrunn i anbefalingene fra forvaltningsrevisjonen slik: \u00ab1. Revidere tverretatlig prosedyre. Revidere og ferdigstille prosedyren som er gjeldende for samtlige etater, deriblant etat for skole, barnehage og PPT. 2. Utarbeide en informasjonsstrategi. Det skal arbeides for at innbyggere og tjenesteytere har tilgang til relevant, forst\u00e5elig og tilgjengelig informasjon gjennom brosjyrer, nettsteder og andre kanaler. 3. E-l\u00e6ring og kompetanseplan. Arbeide med en plan for oppl\u00e6ring og kompetanseutvikling for barneansvarlige og ledere i etatene. Dette skal legge grunnlaget for kontinuerlig l\u00e6ring og utvikling i etatene. For \u00e5 sikre medvirkning og forankring hos alle tjenester som arbeider med barn som p\u00e5r\u00f8rende, skal det tverretatlige samarbeidsteamet reetableres. I tr\u00e5d med Deloittes anbefaling om \u00e5 knytte et tettere samarbeid mot skole- og barnehagesektoren vil representanter fra de tre etatene i BBS (barnehage, skole og spesialpedagogiske tjenester) inng\u00e5 i det videre arbeidet i det tverretatlige samarbeidsteamet sammen med representanter fra etatene i BBSM og BEHO. Etatene har allerede meldt inn sine ressurspersoner til dette teamet. Koordinerende enhet vil ha en fasiliterende og koordinerende rolle i teamet for \u00e5 sikre kontinuitet i arbeidet. Deloitte peker p\u00e5 at det er viktig \u00e5 sikre at erfaringer fra barn som er eller har v\u00e6rt p\u00e5r\u00f8rende blir tatt med i evaluerings- og utviklingsarbeidet knyttet til kommunens oppf\u00f8lging av barn som p\u00e5r\u00f8rende. Samarbeidsteamet er derfor allerede blitt styrket med representasjon fra en erfaringskonsulent. Til slutt kan det nevnes at det planlegges en heldags samling for alle barneansvarlige i l\u00f8pet av v\u00e5ren 2025. Samlingen har som m\u00e5l \u00e5 tydeliggj\u00f8re de barneansvarliges roller og ansvar, og gi kunnskapsoppdatering og mulighet til \u00e5 dele erfaringer for \u00e5 sikre best mulig kompetanse blant dem som til enhver tid innehar denne rollen.\u00bb Sekretariatets vurdering Byr\u00e5den viser til et omfattende arbeid med omorganisering og rekruttering samtidig som det parallelt ble arbeidet med barn som p\u00e5r\u00f8rende i flere av kommunens etater. Sekretariatet vurderer at tiltakene som er planlagt i stor grad gjenspeiler utfordringene som ble p\u00e5pekt i forvaltningsrevisjonen. Det vises blant annet til et grundig arbeid med \u00e5 revidere tverretatlige prosedyrer, i tillegg til en reetablering av det tverretatlige samarbeidsteamet. Veiledning av ansatte og tilgjengelighet av informasjon ved oppf\u00f8lging av barn som p\u00e5r\u00f8rende st\u00e5r sentralt i dette arbeidet, noe vi mener byr\u00e5den har f\u00e5tt frem p\u00e5 en god m\u00e5te. Sekretariatet vil likevel p\u00e5peke at det er viktig at byr\u00e5det i sitt videre arbeid sikrer at alle anbefalingene fra revisor, pkt. 1 - 8, og bystyrets merknad, blir fulgt opp. S\u00e5 langt viser 3 byr\u00e5dens svar at en er sv\u00e6rt godt i gang med dette. Vi forutsetter at det ogs\u00e5 blir fulgt opp videre. Sekretariatet vurderer at anbefalingene er tilstrekkelig besvart, og at saken b\u00f8r oversendes til bystyret. Byr\u00e5d for barnevern, sosiale tjenester og mangfold, Charlotte Spurkeland, er invitert til kontrollutvalgets m\u00f8te 11. februar for \u00e5 orientere og svare p\u00e5 sp\u00f8rsm\u00e5l i saken. Forslag til vedtak: 1. Kontrollutvalget tar tilbakemeldingen og presentasjonen fra byr\u00e5d for barnevern, sosiale tjenester og mangfold om oppf\u00f8lging av rapporten \u00abForvaltningsrevisjon av barn som p\u00e5r\u00f8rende\u00bb, til orientering. 2. Kontrollutvalget sender saken til bystyret til orientering. Forslag til innstilling: 1. Bystyret tar tilbakemeldingen fra byr\u00e5d for barnevern, sosiale tjenester og mangfold om oppf\u00f8lging av rapporten \u00abForvaltningsrevisjon av barn som p\u00e5r\u00f8rende\u00bb, til orientering. Dato: 3. februar 2025 Eli M. Velle - Leder Magnus Svendsen - R\u00e5dgiver Dokumentet er godkjent elektronisk. Vedlegg: Oppf\u00f8lging av forvaltningsrevisjon av barn som p\u00e5r\u00f8rende \u2013 brev fra byr\u00e5d for barnevern, sosiale tjenester og mangfold datert 24. januar 2025 4 "
}