{
  "dokument_id": "be98da12-baa5-534e-a97d-1706f4095e66",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 10 fra Katrine N\u00f8dtvedt (MDG) til byutviklingsbyr\u00e5den om Hordfast - Utvalg for milj\u00f8 og byutvikli",
  "url": "https://bergen.kommune.no/politikere-utvalg/api/fil/bk360/12044238/Svar-pa-skriftlig-sporsmal-nr-10-fra-Katrine-Nodtvedt-MDG-til-byutviklingsbyraden-om-Hordfast-Utvalg-for-miljo-og-byutvikli",
  "tekst": " BBU \u2013 Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2025/62669-3 Saksbehandler: Malene Nesse Gr\u00f8nningen Fra Dato: 3. februar 2025 Byr\u00e5d for byutvikling Svar p\u00e5 skriftlig sp\u00f8rsm\u00e5l nr. 10 fra Katrine N\u00f8dtvedt (MDG) til byutviklingsbyr\u00e5den om Hordfast - Utvalg for milj\u00f8 og byutvikling Byr\u00e5dsleder Meyer har gjentatte ganger, i pressen og andre steder, uttalt at hun er positiv til prosjektet \u00abHordfast\u00bb, ogs\u00e5 relativt nylig. Siden byr\u00e5dsleder er Bergen kommune sin fremste representant, er det nettopp Bergen kommune hun snakker p\u00e5 vegne av. Samtidig er Bergen kommune eksplisitt mot Hordfast. Byr\u00e5dsleder m\u00e5 egentlig derfor jobbe mot prosjektet, men av ukjente \u00e5rsaker ignorerer hun bystyrevedtak. Det er byutviklingsbyr\u00e5den som har det formelle ansvaret for feltet. Byr\u00e5dsleder har uttalt at Bergen kommune skal delta p\u00e5 samlinger knyttet til et nytt p\u00e5driverselskap for prosjektet. Sp\u00f8rsm\u00e5l til byr\u00e5den: 1. Planlegger byr\u00e5det en sak hvor Bergen kommune vedtar at kommunen er for, ikke mot, Hordfast? 2. Hvis nei p\u00e5 sp\u00f8rsm\u00e5l 1: Med hvilket mandat og med hvilken forankring uttaler byr\u00e5det seg positive til Hordfast? 3. Har m\u00f8ter med andre parter vedr. nytt p\u00e5driverselskap for Bergen-Stavanger p\u00e5 2 timer funnet sted? Representanten \u00f8nsker eventuelle innkallinger, referater og presentasjoner. Hvis nei p\u00e5 sp\u00f8rsm\u00e5l 3: N\u00e5r er dette planlagt? Svar fra byr\u00e5den: Sp\u00f8rsm\u00e5l 1 og 2: Hordfast nevnes i Klosterhageerkl\u00e6ringen som et av de store samferdselsprosjektene byr\u00e5det mener er viktige for Bergen og regionen. Byr\u00e5d for byutvikling har imidlertid forholdt seg lojalt til bystyrevedtaket i sitt NTP-arbeid, og fremmer ikke dette prosjektet utad som representant for Bergen kommune. Dersom byr\u00e5det aktivt \u00f8nsker \u00e5 arbeide for Hordfast p\u00e5 vegne av Bergen kommune, vil det m\u00e5tte fremmes en ny sak for bystyret. Byr\u00e5det har ikke konkludert om det er aktuelt \u00e5 fremme en sak om tematikken. Sp\u00f8rsm\u00e5l 3 og 4: P\u00e5 foresp\u00f8rsel fra representanter fra Nordhordlandsregionen deltok Byutviklingsbyr\u00e5den og representanter fra hennes avdeling p\u00e5 et m\u00f8te 13.desember 2024 som omhandlet st\u00f8tte til E39 V\u00e5gsbotn \u2013 Klauvaneset i lys av et informasjonsm\u00f8te om et mulig nytt p\u00e5driverselskap \u00abStavanger2Bergen\u00bb som hadde blitt avholdt 3.desember 2024. Det ble ikke vist presentasjoner i m\u00f8tet. I referatet fra m\u00f8tet st\u00e5r det f\u00f8lgende: \u00abP\u00e5 initiativ fra deltagerne fra Nordhordland, kalte Atle Kvamme inn til m\u00f8tet. De fleste m\u00f8tedeltakerne hadde v\u00e6rt p\u00e5 informasjonsm\u00f8te om et potensielt nytt p\u00e5driverselskap - Stavanger2Bergen tirsdag 3.12.2024. Deltakerne fra Nordhordland hadde behov for \u00e5 formidle noen umiddelbare refleksjoner: - Prosjekter som allerede er inne i Nasjonal transportplan m\u00e5 ha 1.prioritet for oppstart og gjennomf\u00f8ring. E39 V\u00e5gsbotn - Klauvaneset skal p\u00e5 ingen m\u00e5te redusere sin framdrift eller posisjon. - Form og organisering av selskapet b\u00f8r dr\u00f8ftes n\u00e6rmere. Selskapet b\u00f8r v\u00e6re nystartet og uavhengig av tidligere selskaper i regionen. Bergen kommune gjorde det klart at det ikke er tatt stilling til om det vil v\u00e6re aktuelt \u00e5 tegne aksjer eller annen deltakelse Stavanger2Bergen. Dersom det skulle bli aktuelt, m\u00e5 det fremmes en sak for bystyret.\u00bb M\u00f8tereferatet ligger vedlagt i sin helhet. Christine Kahrs \u2013 Byr\u00e5d for byutvikling Dokumentet er godkjent elektronisk. "
}