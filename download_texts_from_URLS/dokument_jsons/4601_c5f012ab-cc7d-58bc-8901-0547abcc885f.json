{
  "dokument_id": "c5f012ab-cc7d-58bc-8901-0547abcc885f",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l fra Katrine Berg N\u00f8dtvedt (MDG) om Skriftlig sp\u00f8rsm\u00e5l fra Geir Steinar Dale, Ingrid Fjeldstad og Katr",
  "url": "https://bergen.kommune.no/politikere-utvalg/api/fil/bk360/12364466/Svar-pa-skriftlig-sporsmal-fra-Katrine-Berg-Nodtvedt-MDG-om-Skriftlig-sporsmal-fra-Geir-Steinar-Dale-Ingrid-Fjeldstad-og-Katr",
  "tekst": " BBU \u2013 Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2025/131850-3 Saksbehandler: Malene Nesse Gr\u00f8nningen Fra Dato: 21. mars 2025 Byr\u00e5d for byutvikling Svar p\u00e5 skriftlig sp\u00f8rsm\u00e5l fra Katrine Berg N\u00f8dtvedt (MDG) om Skriftlig sp\u00f8rsm\u00e5l fra Geir Steinar Dale, Ingrid Fjeldstad og Katrine N\u00f8dtvedt - Utvalg for milj\u00f8 og byutvikling - Innsendt: 6.3.2025 Bergen bystyre har gjentatte ganger \u00f8nsket seg nullutslippssoner for \u00e5 f\u00e5 fart p\u00e5 omstillingen av varetransport til nullutslipp, bedre bymilj\u00f8et og \u00f8ke trivselen i sentrum. Fra brev fra Bymilj\u00f8etaten til byr\u00e5d Kahrs 14. april 2024 (deres referanse: 2018/64121-22): \"Nullutslippssoner ble vedtatt som et tiltak i bystyrets behandling av Gr\u00f8nn strategi i 2016 for \u00e5 oppn\u00e5 m\u00e5let om fossilfri1 veitransport innen 2030. Strategien sa at Bergen kommune skal \u00abinnf\u00f8re nullutslippssoner i deler av Bergen sentrum innen 2020, og gj\u00f8re hele sentrumsomr\u00e5det til nullutslippssone innen 2030\u00bb. Arbeid med nullutslippssoner var ogs\u00e5 forankret i byr\u00e5dsplattformen 2019-2023, der det ble lagt til at en skulle vurdere om slike soner ogs\u00e5 kunne etableres i bydelene. M\u00e5let om fossilfri veitransport, og bruken av nullutslippssoner som tiltak, er videref\u00f8rt i Gr\u00f8nn strategi av 2023.\" Prosjektet ble satt p\u00e5 vent fordi regjeringen ikke ville gi hjemmel til gjennomf\u00f8ring: \"Slik Bymilj\u00f8etaten oppfatter nasjonale politiske signaler, oppleves det \u00e5 v\u00e6re en manglende interesse for \u00e5 gjennomf\u00f8re en lovendring. Gitt denne situasjonen, ser ikke etaten det som hensiktsmessig \u00e5 arbeide videre med nullutslippssoner lokalt. Bymilj\u00f8etaten anbefaler derfor at videre arbeid med nullutslippsoner lokalt settes i bero.\" Disse representantene mener det er gledelig at regjeringen n\u00e5 \u00e5pner for dette klima- og milj\u00f8tiltaket. Regjeringen er tydelig p\u00e5 at det vil v\u00e6re opp til lokale myndigheter om de \u00f8nsker \u00e5 innf\u00f8re nullutslippssoner eller ikke. (https://www.regjeringen.no/no/aktuelt/regjeringen-vil-la-byer-fa- innforenullutslippssoner/id3090353/) V\u00e5gsbunnen er et tilfelle som er godt utredet for \u00e5 teste som nullutslippssone, men \u00f8nsker byr\u00e5det st\u00f8rre og raskere klima- og omstillingseffekt er det ogs\u00e5 utredet st\u00f8rre omr\u00e5der i Bergen sentrum som kan omfattes som en nullutslippssone. Teknologien eksisterer og det er enkelt \u00e5 gj\u00f8re n\u00f8dvendige unntak, som for eksempel for HC-kj\u00f8ret\u00f8y, utrykningskj\u00f8ret\u00f8y, beboere og tungtransport p\u00e5 biogass. Byr\u00e5det har tidligere sagt nei til alle konkrete klimatiltak foresl\u00e5tt av opposisjonen, men vi h\u00e5per byr\u00e5det her vil omfavne en god mulighet. Det H\u00f8yrestyrte byr\u00e5det i Oslo har allerede varslet at de vil g\u00e5 i gang og innf\u00f8re en nullutslippssone for nyttetransport s\u00e5 raskt det lar seg gj\u00f8re. Sp\u00f8rsm\u00e5l til byr\u00e5den: 1. Vil byr\u00e5det engasjere seg for \u00e5 f\u00e5 p\u00e5 plass en eller flere nullutslippssoner i Bergen? 2. Hvis nei p\u00e5 sp\u00f8rsm\u00e5l nummer en, hvilke klimatiltak \u00f8nsker byr\u00e5det \u00e5 gjennomf\u00f8re for \u00e5 n\u00e5 klimam\u00e5lene bestemt av bystyret? 3. Hvis nei p\u00e5 sp\u00f8rsm\u00e5l nummer en, siden bystyret har bestemt at vi \u00f8nsker oss nullutslippssoner, n\u00e5r vil byr\u00e5det komme med en sak til bystyret for \u00e5 forankre sitt nei til tiltaket?\u00bb Svar fra byr\u00e5den: Bergen kommune har gjentatte ganger overfor staten bedt om \u00e5 f\u00e5 utvidet verkt\u00f8ykassen p\u00e5 samferdselsfeltet. Mulighet for \u00e5 kunne innf\u00f8re nullutslippssoner har v\u00e6rt et eksempel p\u00e5 et nytt mulig tiltak. Byr\u00e5den er derfor forn\u00f8yd med at regjeringen n\u00e5 lar det v\u00e6re opp til storbyene \u00e5 eventuelt innf\u00f8re nullutslippssoner. Byr\u00e5det vil snarlig g\u00e5 i gang med \u00e5 utarbeide en ny temaplan for natur, milj\u00f8 og klima. I forbindelse med det arbeidet vil det fremmes prinsippavklaringer til bystyret p\u00e5 forhold og tiltak som inneb\u00e6rer justeringer eller endringer fra tidligere bystyrevedtak. Det vil kunne v\u00e6re aktuelt \u00e5 ta opp nullutslippssoner som et av temaene i lys av de nye signalene fra regjeringen, f\u00f8ringer i Gr\u00f8nn strategi og siden kommunen tidligere har arbeidet konkret med dette. Christine Kahrs \u2013 Byr\u00e5d for byutvikling Dokumentet er godkjent elektronisk. "
}