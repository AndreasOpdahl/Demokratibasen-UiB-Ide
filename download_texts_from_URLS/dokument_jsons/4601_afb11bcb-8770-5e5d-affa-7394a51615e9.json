{
  "dokument_id": "afb11bcb-8770-5e5d-affa-7394a51615e9",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 64 fra Christian Haugen (FRP) om eldre pasienter i spesialisthelsetjenesten - Utvalg for helse og sosial 2024",
  "url": "https://bergen.kommune.no/politikere-utvalg/api/fil/bk360/10705221/Svar-pa-skriftlig-sporsmal-nr-64-fra-Christian-Haugen-FRP-om-eldre-pasienter-i-spesialisthelsetjenesten-Utvalg-for-helse-og-sosial-2024",
  "tekst": " BEHO - Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/100920-3 Saksbehandler: Kenneth Nodeland Fra Dato: 27. juni 2024 Byr\u00e5d for eldre, helse og omsorg Svar p\u00e5 skriftlig sp\u00f8rsm\u00e5l nr. 64 fra Christian Haugen (FRP) om eldre pasienter i spesialisthelsetjenesten - Utvalg for helse og sosial 2024 Representanten Christian Haugen (FrP) har den 19. juni 2024 sendt inn f\u00f8lgende skriftlige sp\u00f8rsm\u00e5l: Den 18. juni publiserte Helsetilsynet en rapport 5/24 \u00abFragmentert og spesialisert \u2013 Hva vet tilsynet om eldre i spesialisthelsetjenesten?\u00bb Rapport 5/2024 er en oppsummering av tilsynserfaringer om somatiske spesialisthelsetjenester til eldre. Den er basert p\u00e5 tilsynerfaringer b\u00e5de fra statsforvalterne og Helsetilsynet. De sammenstiller datakilder fra tilsynsarbeidet som man ikke har sett i sammenheng p\u00e5 en systematisk m\u00e5te tidligere. Dette gir oss viktig informasjon om risikoomr\u00e5der i tjenestene, men ogs\u00e5 informasjon om datakilder og begrensningene i disse. I rapporten peker Helsetilsynet p\u00e5 risikoomr\u00e5der som peker seg ut. Analysen viser at det er stor fare for svikt i behandling og oppf\u00f8lging av skr\u00f8pelige eldre i sykehus. Skr\u00f8pelig eldre pasienter kan bli liggende ferdigbehandlet og utskrivningsklare og vente p\u00e5 oppf\u00f8lging i hjemkommunen. I denne ventetiden \u00abg\u00e5r de under radaren\u00bb i sykehuset. Det er ogs\u00e5 stor fare for svikt i overgangen mellom sykehus og kommunale helse- og omsorgstjenester n\u00e5r pasienten blir skrevet ut. Helsetilsynet er bekymret for at kommunene klarer \u00e5 levere det tilbudet som pasienten for kvaliteten p\u00e5 tilbudet de skrives ut til. Fragmentert og spesialisert \u2013 Hva vet tilsynet om eldre i spesialisthelsetjenesten? Sp\u00f8rsm\u00e5l: 1. Hvor mange utskrivningsklare pasienter fra spesialisthelsetjenesten er det Bergen kommune tar imot ila et \u00e5r? 2. Hvor mange utskrivningsklare pasienter fra spesialisthelsetjenesten er det Bergen kommune ikke klarer \u00e5 ta imot samme dag som pasientene erkl\u00e6res utskrivningsklare ila et \u00e5r? 3. Opplever Bergen kommune at rapporten er riktig p\u00e5 den m\u00e5te at eldre og andre pasienter som er skrevet ut fra spesialisthelsetjenesten har \u00f8kt risiko for svikt i overgangen til kommunale helse og omsorgstjenester? Svar fra byr\u00e5den: 1. Hvor mange utskrivningsklare pasienter fra spesialisthelsetjenesten er det Bergen kommune tar imot i l\u00f8pet av et \u00e5r? Bergen kommune fikk meldt totalt 9558 utskrivningsklare pasienter i 2021, 12836 pasienter i 2022 og 9062 i 2023. 2. Hvor mange utskrivningsklare pasienter fra spesialisthelsetjenesten er det Bergen kommune ikke klarer \u00e5 ta imot samme dag som pasientene erkl\u00e6res utskrivningsklare i l\u00f8pet av et \u00e5r? Antall betalingsd\u00f8gn per \u00e5r: \u2022 2021: 654 \u2022 2022: 599 \u2022 2023: 1109 \u2022 2024, per 1. juni: 294 Fjor\u00e5ret skilte seg ut, og det skyldes i hovedsak tre forhold. For det f\u00f8rste var enkelte behandlingssentre i perioder ogs\u00e5 stengt p\u00e5 grunn av ombygging og oppussing. Det ga redusert kapasitet til \u00e5 ta imot pasienter. For det andre var det noen pasienter kommunen ikke klarte \u00e5 finne egnet bolig til, og som ikke var kvalifisert for opphold i sykehjem. For det tredje var det utbrudd av korona- og norovirus, noe som medf\u00f8rte inntaksstopp i perioder. De forel\u00f8pige tallene for 2024 kan tyde p\u00e5 at antall betalingsd\u00f8gn er tilbake p\u00e5 omtrent samme niv\u00e5 som tidligere \u00e5r. 3. Opplever Bergen kommune at rapporten er riktig p\u00e5 den m\u00e5te at eldre og andre pasienter som er skrevet ut fra spesialisthelsetjenesten har \u00f8kt risiko for svikt i overgangen til kommunale helse og omsorgstjenester? Overganger mellom forvaltningsniv\u00e5ene er potensielt s\u00e5rbare, og det er en utfordring som begge sider er opptatt av. Bergen kommune har et godt samarbeid med b\u00e5de Haraldsplass Diakonale Sykehus og Haukeland universitetssjukehus om hvordan vi best kan sikre trygge overganger. Rapporten viser til at spesialisthelsetjenesten m\u00e5 kommunisere med oppf\u00f8lgende instans i kommunen for \u00e5 sikre at pasienten f\u00e5r forsvarlig behandling og oppf\u00f8lging etter utskrivning. Blant annet er det viktig at innholdet i elektroniske meldingsutvekslinger (e-meldinger) er kvalitetsmessig godt og inneholder all n\u00f8dvendig informasjon. Etat for vurdering og rehabilitering har deltatt sammen med spesialisthelsetjenesten i et arbeid knyttet til endring i e-meldingsrutinene. I arbeidet har man blant annet sett p\u00e5 \u00e5 sende innleggelsesrapport som f\u00f8rste melding, og \u00e5 utvikle et standardskjema for innleggelsesrapporten. Dette vil kunne gi sykehusene bedre opplysninger om pasientene som innlegges. M\u00e5let er at dette ogs\u00e5 vil gi bedre informasjon ved utskrivelse, og dermed minske risikoen for svikt n\u00e5r pasienter blir overf\u00f8rt fra sykehus til kommune. I tillegg deltar etatene i Byr\u00e5dsavdeling for eldre, helse og omsorg i halv\u00e5rlige m\u00f8ter med sykehusene, for \u00e5 se p\u00e5 avvik knyttet til samhandling omkring utskrivningsklare pasienter. I Helsefellesskapet i bergensomr\u00e5det er det ogs\u00e5 en \u00e5rlig gjennomgang av avtaleverket, for \u00e5 se p\u00e5 behovet for n\u00f8dvendige oppdateringer eller utvidelser av avtalene som regulerer samarbeidet. Marte Joan Monstad - Byr\u00e5d for eldre, helse og omsorg Dokumentet er godkjent elektronisk. "
}