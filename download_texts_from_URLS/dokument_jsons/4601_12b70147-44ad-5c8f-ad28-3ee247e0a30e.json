{
  "dokument_id": "12b70147-44ad-5c8f-ad28-3ee247e0a30e",
  "doc_type": "case_presentation",
  "kommune": 4601,
  "tittel": "Om framdrift i sak om bestilling av forvaltningsrevisjon av tenestetilbodet for menneske med kompliserte diagnosar og samansette lidingar ",
  "url": "https://bergen.kommune.no/politikere-utvalg/api/fil/bk360/10979203/Framstilling-Om-framdrift-i-sak-om-bestilling-av-forvaltningsrevisjon-av-tenestetilbodet-for-menneske-med-kompliserte-diagnosar-og-samansette-lidingar-",
  "tekst": " Kontrollutvalget Saksframstilling V\u00e5r referanse: 2024/27718-21 Saksbehandler: Eli Merete Velle Om framdrift i sak om bestilling av forvaltningsrevisjon av tenestetilbodet for menneske med kompliserte diagnosar og samansette lidingar Bakgrunn: Bakgrunnen for saka er bystyrets vedtak av 31.01.2024 i sak 48/24, som lyder slik: \u00ab1. Bystyret ber Kontrollutvalget om \u00e5 gjennomf\u00f8re en forvaltningsrevisjon av kommunens tjenestetilbud for mennesker med komplisert diagnosebilde og sammensatte lidelser. Forvaltningsrevisjonen skal ogs\u00e5 se n\u00e6rmere p\u00e5 Danielsaken. M\u00e5let med forvaltningsrevisjonen er ogs\u00e5 \u00e5 kunne belyse eventuelle svakheter, gi forslag til bedre organisering og \u00e5 avdekke eventuelle mangler i ansvarsfordelingen mellom kommunen og spesialisthelsetjenesten. En b\u00f8r ogs\u00e5 se p\u00e5 h\u00e5ndteringen av avvik og bekymringsmeldinger for denne brukergruppen. Forvaltningsrevisjonen skal ogs\u00e5 se p\u00e5 hvordan innspill og meldinger fra andre offentlige akt\u00f8rer og enkeltpersoner er blitt behandlet og fulgt opp. Dersom statsforvalteren beslutter \u00e5 f\u00f8re tilsyn med Daniel-saken, og dette fremlegges innen rimelig tid, skal Kontrollutvalget etterstrebe \u00e5 bruke funnene som avdekkes her som en del av grunnlaget for revisjonen. (..)\u00bb Saka vart deretter behandla av kontrollutvalet i m\u00f8te 20.02.2024 sak 11/24 og i m\u00f8te 12.03.2024 sak 25/24. I m\u00f8tet 12. mars vart det vedteke \u00e5 be revisor Deloitte lage eit justert utkast til prosjektplan, i tr\u00e5d med innspel i kontrollutvalet. Kontrollutvalet vedtok ogs\u00e5 at ein ber om at Deloitte i den reviderte prosjektplanen tek omsyn til kommunen sin gjennomgang av saka. Statsforvaltaren i Vestland har ogs\u00e5 opna tilsyn med Bergen kommune i saka. I brev av 31. januar 2024 ba Statsforvaltaren om at kommunen sj\u00f8lv gjennomg\u00e5r og evaluerer tenestetilbodet til Daniel i perioden f\u00f8r han vart lagt inn i spesialisthelsetenesta. Statsforvaltaren ba om tilbakemelding innan to m\u00e5nader. Det vart seinare gitt fristutsetjing til 15. mai 2024. Innan denne fristen har etat for tenester til utviklingshemma og etat for barn og familie laga kvar si eigenvurdering i saka, som er sendt til Statsforvaltaren. I tr\u00e5d med vedtak i kontrollutvalets m\u00f8te 21.05.2024 sak 51/24 pkt. 3, har sekretariatet innhenta desse dokumenta. Sentrale dokument er formidla vidare til revisor Deloitte. Det g\u00e5r fram av vedlegg 1, brev datert 24.06.24, at Statsforvaltaren har g\u00e5tt gjennom tilbakemeldinga fr\u00e5 kommunen, og Statsforvaltaren ber no etatane om \u00e5 utarbeide ein framdriftsplan p\u00e5 n\u00e6rare opplista omr\u00e5de. I vedlegg 2, e-post fr\u00e5 kommunaldirekt\u00f8r Bel\u00e9n Birkenes datert 16.08.24, ber kommunen om utsett svarfrist til 20. september. Ho skriv blant anna: \u00abSom nevnt p\u00e5 telefon ber\u00f8rer 1 foresp\u00f8rselen fra Statsforvalteren en del omfattende omr\u00e5der som krever b\u00e5de ytterligere dialog mellom ulike enheter og nok tid til \u00e5 dokumentere p\u00e5 en god m\u00e5te gjennomf\u00f8rte, p\u00e5g\u00e5ende og planlagte tiltak. Pga. ferieavvikling har vi ikke hatt anledning til \u00e5 samle de n\u00f8dvendige ressursene som n\u00e5 jobber sammen med et felles svar.\u00bb Vi har f\u00e5tt opplyst at Statsforvaltaren har godteke fristutsetjing til 20. september. Kontrollutvalets leiing og sekretariat har ogs\u00e5 motteke diverse informasjon i saka fr\u00e5 Therese Pedersen. Denne informasjonen er send vidare til revisor Deloitte. Forslag til framdrift i sak om bestilling av forvaltningsrevisjon: Saka har teke tid, og det kan difor stillast sp\u00f8rsm\u00e5l ved om kontrollutvalet b\u00f8r vurdere \u00e5 be Deloitte om \u00e5 legge fram ein justert prosjektplan for forvaltningsrevisjonen f\u00f8r kommunen sin eigen gjennomgang / tilsynssaka er avslutta. Sekretariatet ser likevel av saksdokumenta at dette ei omfattande og kompleks sak, og at tidsbruken kan ha vore naudsynt for \u00e5 f\u00e5 god kvalitet i kommunen sin eigen gjennomgang og tilh\u00f8yrande vurderingar. I saksframstillinga til m\u00f8tet 12. mars gjorde sekretariatet greie for fordelar med \u00e5 vente til kommunen sin eigen gjennomgang av saka er avslutta. Dette er blant anna at ein i st\u00f8rre grad kan spisse problemstillingane og eventuelt unng\u00e5 dobbel behandling. Ein annan fordel med \u00e5 vente p\u00e5 kommunen sin gjennomgang, er at ein kan f\u00e5 saka betre opplyst. Vi vurderer ogs\u00e5 at dette er i samsvar med bystyret sitt vedtak i saka. Sekretariatet foresl\u00e5r difor, i samr\u00e5d med Deloitte og leiinga i kontrollutvalet, at utvalet f\u00f8rst vedtek si endelege bestilling i saka etter at kommunen sin eigen gjennomgang (tilsynet) er gjennomf\u00f8rt. I praksis kan dette skje ved at revisor Deloitte legg fram ein justert prosjektplan for kontrollutvalet i m\u00f8tet 22. oktober. M\u00e5let er at prosjektplanen d\u00e5 b\u00f8r vere klar for endeleg bestilling. Kontrollutvalet kan p\u00e5 vanleg m\u00e5te komme med tillegg eller presiseringar til planen i m\u00f8tet, dersom det er behov for det. Deloitte ved Kari G\u00e5semyr kan orientere og svare p\u00e5 eventuelle sp\u00f8rsm\u00e5l i m\u00f8tet 28. august. Forslag til vedtak: 1. Kontrollutvalet tek informasjonen om framdrift i saka til orientering. 2. Kontrollutvalet ber forvaltningsrevisor Deloitte om \u00e5 legge fram revidert prosjektplan til m\u00f8tet i kontrollutvalet 22. oktober. Dato: 21. august 2024 Eli M. Velle - Leiar Dokumentet er godkjent elektronisk. Vedlegg: 1. Vidare oppf\u00f8lging av tilsynssak \u2013 brev fr\u00e5 Statsforvaltaren i Vestland til Bergen kommune datert 24.06.2024 2. Foresp\u00f8rsel om fristutsettelse \u2013 e-post fr\u00e5 kommunaldirekt\u00f8r Bel\u00e9n Birkenes datert 16.08.2024 2 "
}