{
  "dokument_id": "cddf3018-2658-5f39-b778-cf405234e17c",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Mailiss Solheim-\u00c5kerblom (R\u00f8dt) om pr\u00f8veprosjekt med \u201cUrban mining\u201d",
  "url": "https://bergen.kommune.no/politikere-utvalg/api/fil/bk360/10255228/Svar-pa-representantforslag-fra-Mailiss-Solheim-Akerblom-Rodt-om-proveprosjekt-med-Urban-mining-",
  "tekst": " BBU - kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/16468-10 Saksbehandler: Tale Severina S\u00e6grov Hals\u00f8r Fra Dato: 8. mai 2024 Byr\u00e5d for byutvikling Svar p\u00e5 representantforslag fra Mailiss Solheim-\u00c5kerblom (R\u00f8dt) om pr\u00f8veprosjekt med \u201cUrban mining\u201d Forretningsutvalget har i m\u00f8te 06.02.2024 i sak 46/24 fattet f\u00f8lgende vedtak: 1) Representantforslag fra Mailiss Solheim-\u00c5kerblom (R\u00f8dt) om pr\u00f8veprosjekt med \u00abUrban mining\u00bb, oversendes byr\u00e5det for videre utredning. 2) Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 19.6.24 3) Utvalg for milj\u00f8 og byutvikling avgir innstilling i saken. Representanten Mailiss Solheim-\u00c5kerblom (R\u00f8dt) har fremmet f\u00f8lgende representantforslag: Verden trenger mineraler og metaller i m\u00f8te med det gr\u00f8nne skiftet. Halvparten av verdens ikke-fornybare ressurser er i dag ikke i bruk. De ligger lagret i gamle s\u00f8ppelfyllinger, ledningsnett, gamle bygningsmaterialer, og hjemme hos forbrukere i gamle mobiltelefoner, nettbrett og lignende. \u00c5 hente tilbake disse ressursene kalles \u201curban mining\u201d. Ved \u00e5 ta i bruk mineraler og metaller som ellers bare ligger ubrukt i v\u00e5re urbane omr\u00e5de, kan vi fortsette \u00e5 utnytte en verdifull, ikke-fornybar ressurs. V\u00e5ren 2023 la den norske regjeringen frem planer om \u00e5 \u00e5pne for gruvedrift p\u00e5 norsk sokkel, og har siden f\u00e5tt med seg et flertall i Stortinget for \u00e5 vedta dette. En samlet milj\u00f8bevegelse protesterer, og det har kommet sterke innsigelser fra forskningsmilj\u00f8er. Verden er avhengig av sjeldne jordartsmetaller til bruk i mobiltelefoner og annen elektronikk. Dette er en ikke-fornybar ressurs. Samtidig vet vi at s\u00e5 lite som 1% av de sjeldne jordmetallene resirkuleres globalt, og at halvparten av verdens ikke-fornybare ressurser ikke er i bruk - men finnes i gamle bygg, deponier, infrastruktur som ikke lenger er i bruk og lignende. Ved \u00e5 utnytte disse ressursene, kan vi kutte b\u00e5de utslipp og belastningen p\u00e5 natur og areal. Det er mye mer milj\u00f8vennlig enn \u00e5 \u00e5pne gruvedrift p\u00e5 havbunnen for \u00e5 lete etter nye metaller og mineraler. Rundt omkring i norske hjem ligger det rundt 10 millioner mobiltelefoner som ikke er i bruk, og forekomsten av frakoblede r\u00f8r og ledninger i Bergen kommune har aldri blitt kartlagt. Med andre ord er det store, uutnyttede ressurser rett under nesen p\u00e5 oss, og det er gode muligheter for at et m\u00e5lrettet arbeid for gjenbruk og materialgjenvinning vil sikre fellesskapet viktige mineraler og metaller. For \u00e5 kunne dra tilstrekkelig nytte av alle disse uutnyttede ressursene med metaller og mineraler, trenger vi et samarbeid mellom det offentlige, renovasjonsselskaper og privatpersoner. Forslag til vedtak: 1) Bystyret ber byr\u00e5det forberede et pr\u00f8veprosjekt med \u201curban mining\u201d i Bergen kommune. Prosjektet skal utformes og gjennomf\u00f8res i samarbeid med BIR. Prosjektet skal ha en varighet p\u00e5 1-2 \u00e5r. Bystyret ber byr\u00e5det legge fram en sak innen utgangen av 2024. 2) Bystyret ber byr\u00e5det gjennomf\u00f8re ei kartlegging av forekomsten av frakoblede ledninger og r\u00f8r i kommunen. 3) Bystyret ber byr\u00e5det sette i gang en kampanje for \u00e5 f\u00e5 innbyggerne i kommunen til \u00e5 levere inn mobiltelefoner og annen elektronikk som ellers ville blitt liggende ubrukt. Byr\u00e5dets vurdering av representantforslaget: Urban mining handler om \u00e5 gjenvinne, gjenbruke og resirkulere verdifulle ressurser fra avfallsmaterialer som skapes i urbane omr\u00e5der. Konseptet bygger p\u00e5 ideen om at byer kan fungere som rike reservoarer av forskjellige materialer, inkludert metaller, plast og sjeldne jordarter, som kan utvinnes, behandles og deretter gjeninnf\u00f8res i produksjonssyklusen. M\u00e5let med urban mining er \u00e5 redusere avhengigheten av tradisjonelle gruvemetoder, minimere milj\u00f8p\u00e5virkningen og fremme en sirkul\u00e6r \u00f8konomi gjennom gjenbruk og gjenvinning av materialer som allerede har blitt utvunnet Elektronikk og kasserte produkter Elektronikk inneholder en rekke metaller og mineraler, mange av dem er verdifulle og sjeldne. Det er ansl\u00e5tt at det kan finnes s\u00e5 mange som 10 millioner mobiltelefoner liggende ubrukt i norske hjem, og at sm\u00e5elektronikk og farlig avfall i restavfallet utgj\u00f8r ca. 1-2 prosent av avfallet. Bergen kommune har begrensede virkemidler n\u00e5r det gjelder utforming av elektriske produkter og ordningene for utvidet produsentansvar. Kommunen har st\u00f8rre handlingsrom n\u00e5r det gjelder \u00e5 bidra til at befolkningen f\u00e5r \u00f8kt bevissthet b\u00e5de knyttet til produksjon, forbruk av elektronikk og n\u00e5r det gjelder \u00e5 levere inn kasserte elektriske produkter. I et klima- og milj\u00f8perspektiv er det viktigste grepet \u00e5 gi produktene v\u00e5re lenger levetid, og \u00e5 holde ressursene s\u00e5 h\u00f8yt oppe i verdikjeden som mulig. Rapporten Sirkul\u00e6re Bergen trekker frem nettopp elektronikk som et omr\u00e5de med betydelig potensial for nye sirkul\u00e6re arbeidsplasser i Bergen, og s\u00e6rlig knyttet til ombruk og reparasjon. BIR Nyverdi AS jobber med \u00e5 utvikle verdikonsepter knyttet til ombruk og Bergen kommunes prosjekt \u00ab\u00d8kt ombruk i Bergen\u00bb unders\u00f8ker hvordan det kan tilrettelegges for \u00f8kt ombruk i Bergen gjennom blant annet samlokalisering. Arbeidet vil v\u00e6re ferdig i l\u00f8pet av april/mai 2024. Disse prosessene vil gi viktig innsikt i hvordan Bergen kommune kan legge bedre til rette for ombruk og reparasjon fremover gjennom et eventuelt pilotprosjekt. Mining etter forbrenning og p\u00e5 deponier P\u00e5 anlegget til Mjelstad Milj\u00f8 p\u00e5 Oster\u00f8y, hvor bunnasken til forbrenningsanlegget i R\u00e5dalen deponeres, sorteres det ut flere forskjellige metaller. I 2023 ble det sortert ut 2344 tonn jern, og 185 tonn rustfritt st\u00e5l og 575 tonn aluminium. Det ble ogs\u00e5 sortert ut 229 tonn tungmetaller, som i hovedsak best\u00e5r av kobber, zink, bly, messing, gull og s\u00f8lv. Ved sanering av deponiet p\u00e5 Slettebakken renses forurensede deponimasser lokalt, og hele 80 prosent av deponimassene gjenvinnes og metaller resirkuleres. Mining p\u00e5 byggeplasser Bergen kommune ved etat for utbygging stiller krav om minimum 90 prosent sorteringsgrad av bygg- og anleggsavfall, som overg\u00e5r nasjonale krav i byggteknisk forskrift p\u00e5 70 prosent sorteringsgrad. Fordi metaller er avfallsfraksjoner som er omsettbare p\u00e5 r\u00e5varemarkedet er sannsynligheten liten for at disse fraksjonene ikke blir resirkulert p\u00e5 dagens byggeplasser. Det er imidlertid et stort potensial for ombruk, og p\u00e5 \u00e5 vri praksis fra riving til demontering av bygningselementer og materialer i bygg og anlegg. Bergen kommune har startet et omfattende arbeid med standardisering av ombrukskartlegginger i egne prosjekter, og Bergen kommunes ombruksavdeling registrerer, lagrer og videreformidler kommunale ombrukbare byggematerialer. Potensial knyttet til nedgravde ledninger og r\u00f8r Det er et betydelig omfang av nedgravde ledninger og r\u00f8r i Bergen kommune i dag som ikke lenger er i bruk. Dette kan v\u00e6re kabler, nettstasjoner, jording, eller gamle st\u00f8pejernsr\u00f8r knyttet til eldre vannforsyning. Det er vanlig praksis at kabler blir liggende dersom det anses som vanskelig eller kostnadskrevende \u00e5 fjerne dem. Ofte m\u00e5 kablene graves frem, og kostnadene ved \u00e5 h\u00e5ndtere masser og tilbakef\u00f8re disse anses \u00e5 v\u00e6re store. Bergen kommune har i dag ikke en samlet oversikt over omfanget av r\u00f8r og ledninger i grunnen som ikke lenger er i bruk. I og med at metaller utgj\u00f8r en begrenset del av volumet, er det hensiktsmessig at arbeidet med \u00e5 kartlegge nedgravde kabler og ledninger sees i sammenheng med ombruk av masser mer generelt. Oppsummering og byr\u00e5dets vurdering av representantforslaget: Byr\u00e5det vil etablere et mer sirkul\u00e6rt bysamfunn, der det er l\u00f8nnsomt og lett \u00e5 ta milj\u00f8vennlige valg. Det er n\u00f8dvendig \u00e5 lage et kretsl\u00f8p for ressursene vi henter ut av naturen, slik at materialer kan gjenbrukes istedenfor \u00e5 ende opp som avfall. Byr\u00e5dets ambisjon er \u00e5 gj\u00f8re Bergen til en ledende by p\u00e5 gjenbruk og materialgjenvinning. For \u00e5 lykkes med \u00e5 hente ut verdifulle ressurser kreves teknikker som sikrer mest mulig effektiv tilgang til avfallsressurser, avfallssortering, materialgjenvinning og resirkuleringsteknologier. I tillegg vil det v\u00e6re behov for et omfattende kommunikasjonsarbeid og ikke minst b\u00e5de regulatoriske og organisatoriske tilpasninger. Under er de konkrete forslagene til vedtakspunkt vurdert. 1) Bystyret ber byr\u00e5det forberede et pr\u00f8veprosjekt med \u201curban mining\u201d i Bergen kommune. Prosjektet skal utformes og gjennomf\u00f8res i samarbeid med BIR. Prosjektet skal ha en varighet p\u00e5 1-2 \u00e5r. Bystyret ber byr\u00e5det legge fram en sak innen utgangen av 2024. Byr\u00e5det vil i dialog med BIR og andre aktuelle akt\u00f8rer i n\u00e6ringslivet fremme urban mining som metode for \u00e5 \u00f8ke andelen gjenbruk og materialgjenvinning i Bergen. Det er behov for \u00e5 skaffe et godt og felles kunnskapsgrunnlag, hvor vi ser urban mining i sammenheng med ombruk generelt, som ombruk av forbruksvarer, bygg og masser. Byr\u00e5det vil komme tilbake til hvilke initiativ som kan v\u00e6re aktuelle og hvilken rolle kommunen b\u00f8r ha i disse. 2) Bystyret ber byr\u00e5det gjennomf\u00f8re ei kartlegging av forekomsten av frakoblede ledninger og r\u00f8r i kommunen. Bergen kommune har i dag ikke en samlet oversikt over omfanget av r\u00f8r og ledninger i grunnen som ikke lenger er i bruk. Byr\u00e5det vil i det videre vurdere om, og i hvilke prosesser det kan v\u00e6re hensiktsmessig \u00e5 innarbeide slike kartlegginger. 3) Bystyret ber byr\u00e5det sette i gang en kampanje for \u00e5 f\u00e5 innbyggerne i kommunen til \u00e5 levere inn mobiltelefoner og annen elektronikk som ellers ville blitt liggende ubrukt. Byr\u00e5det mener det er hensiktsmessig \u00e5 se p\u00e5 eventuelle initiativ for ombruk av elektronikk i sammenheng med urban mining og ombruk generelt. Christine Meyer - Byr\u00e5dsleder Christine Kahrs - Byr\u00e5d for byutvikling Dokumentet er godkjent elektronisk. "
}