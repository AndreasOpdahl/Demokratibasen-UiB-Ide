{
  "dokument_id": "acd3aca4-56e4-507e-90ef-c42db314de94",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 87 fra Christian Haugen (FrP) om forskning- og innovasjonsprosjekter - Utvalg for helse og sosial 2024",
  "url": "https://bergen.kommune.no/politikere-utvalg/api/fil/bk360/11213908/Svar-pa-skriftlig-sporsmal-nr-87-fra-Christian-Haugen-FrP-om-forskning-og-innovasjonsprosjekter-Utvalg-for-helse-og-sosial-2024",
  "tekst": " BEHO - Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/141268-3 Saksbehandler: Anne Marita Milde Fra Dato: 30. september 2024 Byr\u00e5d for eldre, helse og omsorg Svar p\u00e5 skriftlig sp\u00f8rsm\u00e5l nr. 87 fra Christian Haugen (FrP) om forskning- og innovasjonsprosjekter - Utvalg for helse og sosial 2024 Representanten Christian Haugen (FrP) har den 13. september 2024 sendt inn f\u00f8lgende skriftlige sp\u00f8rsm\u00e5l: Forskning og innovasjon i kommunesektoren har tidligere v\u00e6rt nedprioritert, s\u00e6rlig innenfor prim\u00e6rhelsetjenesten ifht spesialisthelsetjenesten. Bergen kommune har via Alrek og Kunnskapskommunen v\u00e6rt en p\u00e5driver for \u00e5 l\u00f8fte forskning og innovasjon i kommune-Norge. P\u00e5 Kunnskapskommunen Vest sin konferanse 05. september i \u00e5r ble det orientert om en del av prosjektene som har v\u00e6rt banebrytende for blant annet oppgavedeling innenfor pleie og omsorg. Kunnskap vi trenger mer av som beslutningsst\u00f8tte for politikere over hele landet. Sp\u00f8rsm\u00e5l til byr\u00e5den: Finnes det en oversikt over forskning- og innovasjonsprosjekter som Bergen kommuner er direkte involvert i innenfor helse og omsorg? Svar fra byr\u00e5den: Kunnskapskommunen Helse Omsorg Vest er mottaker av henvendelser fra forsknings- og utdanningssektoren som \u00f8nsker \u00e5 samarbeide med Bergen kommune (eller \u00e9n av de ti andre kommunene i Kunnskapskommunen) om prosjekter innen forskning og innovasjon. Henvendelser sendes via et nettskjema: Bergen kommune - Forskningshenvendelser. Administrasjonen i Kunnskapskommunen har oversikt over alle forsknings- og innovasjonsprosjekt som meldes inn via nettskjemaet. Det opprettes automatisk en sak i Bk360 per henvendelse. Dette gjelder henvendelser fra masterprosjektniv\u00e5 til st\u00f8rre Europeiske samarbeidsprosjekt. Det er hittil i \u00e5r blitt meldt inn 97 henvendelser. Per dags dato er det 15 st\u00f8rre p\u00e5g\u00e5ende forskning- og innovasjonsprosjekter. Dette er prim\u00e6rt prosjekt med finansiering fra Norges forskningsr\u00e5d, men ogs\u00e5 Trond Mohn Stiftelse og Alrek samarbeidsmidler. Det ble i september i \u00e5r blitt sendt inn 15 s\u00f8knader til utlysning Forskning og innovasjon for \u00e5 styrke b\u00e6rekraften i kommunale helse- og omsorgstjenester (forskningsradet.no) om midler til 15 nye forsknings- og innovasjonsprosjekt hvor Bergen kommune inng\u00e5r som en aktiv samarbeidspart. I tillegg til oversikten over forsknings- og innovasjonsprosjekt meldt inn via nettskjemaet til Kunnskapskommunen er det flere p\u00e5g\u00e5ende prosjekt som ledes av Kommunaldirekt\u00f8rens stab og i etatene. I h\u00f8st ble det opprettet et portef\u00f8ljestyre som skal s\u00f8rge for en oversikt over p\u00e5g\u00e5ende prosjekt. Hittil i arbeidet er det gjort en omfattende kartlegging av prosjektlignende aktiviteter som har resultert i en oversikt over 23 konkrete p\u00e5g\u00e5ende prosjekt i Kommunaldirekt\u00f8rens stab. Neste steg for portef\u00f8ljestyre i h\u00f8st er \u00e5 s\u00f8rge for en tilsvarende oversikt for prosjekter i etatene. Marte Joan Monstad - Byr\u00e5d for eldre, helse og omsorg Dokumentet er godkjent elektronisk. "
}