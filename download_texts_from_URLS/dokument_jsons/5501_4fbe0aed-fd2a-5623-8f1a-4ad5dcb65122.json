{
  "dokument_id": "4fbe0aed-fd2a-5623-8f1a-4ad5dcb65122",
  "doc_type": "case_attachment",
  "kommune": 5501,
  "tittel": "Forslag til forskrift om skolekretser og skolebytte, Troms\u00f8 kommune",
  "url": "https://innsyn.tromso.kommune.no/application/getMoteDokument?dokid=2001795544",
  "tekst": "Forskrift om skolekretser og skolebytte, Troms\u00f8 kommune Hjemmel: Fastsatt av kommunestyret i Troms\u00f8 kommune xx.xx.xxxx med hjemmel i lov 9. juni 2023 nr. 30 om grunnskolen og den videreg\u00e5ende oppl\u00e6ringa (oppl\u00e6ringsloven) \u00a7 2-6. Kapittel 1 Innledning \u00a7 1-1 Form\u00e5l Forskriften skal ivareta elevenes rett til \u00e5 g\u00e5 p\u00e5 en skole i n\u00e6rmilj\u00f8et. Forskriften skal videre sikre en likeverdig behandling av s\u00f8knadene om skolebytte og gi informasjon og forutsigbarhet i saksbehandlingen. \u00a7 1-2 Virkeomr\u00e5de Forskriften gjelder alle barn i grunnskolepliktig alder bosatt i Troms\u00f8 kommune. Forskriften gjelder ikke for barn som f\u00e5r oppl\u00e6ring i privatskoler eller privat oppl\u00e6ring i hjemmet. \u00a7 1-3 Opptaksomr\u00e5der Troms\u00f8 kommune har opptaksomr\u00e5der for opptak til barne- og ungdomsskoler. Dette betyr at skolekretsen for adressen elevene bor p\u00e5, ligger innenfor et omr\u00e5de med flere skoler. Hvilken adresse som sokner til hvilken skole, fastsettes etter en helhetsvurdering basert p\u00e5 kriteriene topografi, trafikale forhold, skolenes kapasitet, og at barn i samme nabolag skal f\u00e5 g\u00e5 p\u00e5 samme skole. Kart over opptaksomr\u00e5dene er tilgjengelig p\u00e5 kommunens hjemmesider. Distriktsskolene inng\u00e5r ikke i et opptaksomr\u00e5de med andre skoler. Distriktsskoler i Troms\u00f8 kommune er i denne sammenheng Hilles\u00f8yskolen, Straumsbukta skole, Ersfjordbotn skole, Kvalsundskolen, Skittenelv skole, Ramfjord skole og Lakselvbukt skole. \u00a7 1-4 Definisjoner a) Opptaksomr\u00e5de: Et definert omr\u00e5de hvor en ser flere skoler med tilh\u00f8rende skolekrets i sammenheng b) Skolekrets: De konkrete adressene som er definert til \u00e5 sokne til en bestemt skole. c) N\u00e6rskole: Den skolen som ligger i skolekretsen der eleven har sin folkeregistrerte adresse. Kapittel 2 Opptaksomr\u00e5der og skolekretsgrensene \u00a7 2-1 Opptaksomr\u00e5der for barneskolene a) Nord-Troms\u00f8ya 1: Hamna, Solneset b) Nord-Troms\u00f8ya 2: Stakkevollan, Borgtun, Mortensnes c) S\u00f8r-Troms\u00f8ya: Bjerkaker, Fagereng, Gyllenborg, Prestvannet, Workinnmarka d) Fastlandet Nord: Skjelnan, Krokelvdalen, Lunheim e) Fastlandet S\u00f8r: Tromsdalen, Reinen f) Kval\u00f8ya: Slettaelva, Sandnessund, Selnes, Storelva, Kaldfjord \u00a7 2-2 Skolekretsgrenser for barneskolene (1.- 7.trinn) Skolekretsgrensene for barneskolene (1. - 7. trinn) f\u00f8lger av vedlagte kart over skolekretser. Skolekretsgrensene er ogs\u00e5 til enhver tid inntatt i kommunens kartl\u00f8sning, og er tilgjengelig p\u00e5 Troms\u00f8 kommunes hjemmesider. \u00a7 2-3 Opptaksomr\u00e5der for ungdomskolene a) Troms\u00f8ya: Sommerlyst, Langnes, Gr\u00f8nn\u00e5sen b) Fastlandet: Tromstun, Kroken c) Kval\u00f8ya: Storelva, Kval\u00f8ysletta \u00a7 2-4 Skolekretsgrenser for ungdomskolene (8.-10. trinn) Skolekretsgrensene for ungdomsskolene (8. - 10. trinn) f\u00f8lger av vedlagte kart over skolekretser. Skolekretsgrensene er ogs\u00e5 til enhver tid inntatt i kommunens kartl\u00f8sning, og er tilgjengelig p\u00e5 Troms\u00f8 kommunes hjemmesider. \u00a7 2-5 Justering av skolekretsene \u2013 endring i forskriften Troms\u00f8 kommune skal foreta n\u00f8dvendige og regelmessige beregninger av forventet elevtall, b\u00e5de kortsiktig og langsiktig. Dette kan medf\u00f8re behov for justeringer av skolekretsgrensene og endringer i forskriften. S\u00f8skens skoletilh\u00f8righet vil ikke bli gjenstand for vurdering n\u00e5r skolekrets endres. Dersom s\u00f8sken som f\u00f8lge av endringer i skolekrets vil tilh\u00f8re ulike skoler, kan foresatte s\u00f8ke sine barn til samme skole jf. oppl\u00e6ringsloven \u00a7 2-6 annet ledd og forskriftens kapittel 4. Kapittel 3. Tildeling av skoleplass p\u00e5 n\u00e6rskolen \u00a7 3-1 Ansvar for behandling av saker a) Rektorene ved den enkelte skole har ansvar for tildeling av plass til elever med bostedsadresse innenfor skolens skolekrets. Skolekretsene er definert i vedlagte kart over skolekretsgrenser, jf. forskriftens \u00a7\u00a7 2-2 og 2-4. b) Rektor har ansvar for \u00e5 behandle s\u00f8knader om skolebytte. Kommunen har ansvaret for \u00e5 behandle enkeltsaker som gjelder manglende plass p\u00e5 elevens n\u00e6rskole. \u00a7 3-2 Tildeling av skoleplass Barn bosatt i Troms\u00f8 kommune f\u00e5r tildelt skoleplass p\u00e5 sin n\u00e6rskole. Hvis n\u00e6rskolen ikke har ledig kapasitet, fatter kommunen enkeltvedtak om tildeling av skoleplass jf. forskriftens \u00a7 3-6. \u00a7 3-3 Tildeling av skoleplass p\u00e5 1. trinn Foresatte melder barnet inn til skolen via Troms\u00f8 kommunes hjemmesider innen 1.desember \u00e5ret f\u00f8r barnet skal starte p\u00e5 skolen. Tildeling av skoleplass for nye f\u00f8rsteklassinger gj\u00f8res deretter av rektor i god tid f\u00f8r skole\u00e5rets start. Foreldre til barn som flytter til Troms\u00f8 kommune etter 1.desember m\u00e5 kontakte barnets n\u00e6rskole for tildeling av skoleplass. \u00a7 3-4 Tildeling av skoleplass p\u00e5 8. trinn Tildeling av plass for elever p\u00e5 8. trinn skal gj\u00f8res i god tid f\u00f8r skole\u00e5rets start. Eleven skal f\u00e5 tildelt skoleplass p\u00e5 sin n\u00e6rskole. Hvis n\u00e6rskolen ikke har ledig kapasitet, fatter kommunen enkeltvedtak om tildeling av skoleplass jf. forskriftens \u00a7 3-6. \u00a7 3-4a Tildeling av skoleplass p\u00e5 8. trinn ved endring av skolekretsgrenser N\u00e5r en skolekrets for ungdomstrinnet vurderes endret, skal de elevene som ber\u00f8res av skolekretsendringen n\u00e5r de g\u00e5r p\u00e5 7. trinn, opplyses om dette i et eget brev som sendes til elevens folkeregistrerte adresse. \u00a7 3-5 Tildeling av skoleplass ved flytting Elever som flytter til ny skolekrets innad i kommunen, eller flytter inn i kommunen, tildeles skoleplass p\u00e5 sin n\u00e6rskole av rektor n\u00e5r ny adresse er registrert i Folkeregisteret, eller det p\u00e5 annen m\u00e5te kan dokumenteres at eleven har flyttet, eller flytter innen kort tid. Rektor bekrefter skoleplassen digitalt. \u00a7 3-6 Tildeling av skoleplass ved mangel p\u00e5 plass p\u00e5 n\u00e6rskolen Hvis n\u00e6rskolen ikke har ledig kapasitet, fatter kommunen enkeltvedtak om tildeling av skoleplass p\u00e5 annen skole som har ledig kapasitet. N\u00e5r kommunen vurderer og tar stilling til hvor eleven skal tilbys plass m\u00e5 kommunen foreta ei konkret helhetsvurdering, hvor hensynet til avstand. topografi, trafikkforhold, kapasitet, om andre barn i samme nabolag tildeles plass ved samme skole og tilh\u00f8righet hensyntas. Eleven selv skal h\u00f8res i tr\u00e5d med oppl\u00e6ringsloven \u00a7 10-2 og hva som er til elevens beste skal v\u00e6re et grunnleggende hensyn jf. oppl\u00e6ringsloven \u00a7 10-1. Eventuelle skyssutgifter kan innvilges etter s\u00f8knad, s\u00e5 lenge vilk\u00e5r for skyss er oppfylt, jf. Oppl\u00e6ringsloven \u00a7\u00a7 4-1 og 4-2. Kapittel 4 Skolebytte til annen skole enn n\u00e6rskolen \u00a7 4-1 Skolebytte Elever kan s\u00f8ke om skolebytte til en annen skolen enn elevens n\u00e6rskole jf. oppl\u00e6ringsloven \u00a7 2-6 annet ledd. Rektor fatter enkeltvedtak i saker om skolebytte. Det er klagerett p\u00e5 slike vedtak. Klagen m\u00e5 v\u00e6re skriftlig og sendes til kommunen. Statsforvalteren er klageinstans. \u00a7 4-2 Retningslinjer for skolebytte Kommunen fastsetter n\u00e6rmere retningslinjer for behandling av s\u00f8knader om skolebytte. Retningslinjene skal bidra til \u00e5 sikre god og likeverdig behandling av s\u00f8knadene. F\u00f8lgende momenter skal vektlegges ved behandling av saker om skolebytte: a) Kapasitet p\u00e5 mottakende og avgivende skole b) Det fysiske milj\u00f8et ved mottakende skole jf. oppl\u00e6ringsloven \u00a7 12-7 og forskrift om helse og milj\u00f8 i barnehager, skoler og skolefritidsordningen. c) Ingen klasser eller grupper skal v\u00e6re st\u00f8rre enn det som er trygt og pedagogisk forsvarlig jf. oppl\u00e6ringsloven \u00a7 14- 2 annet ledd d) Elevens eget \u00f8nske jf. oppl\u00e6ringsloven \u00a7 10-2 e) Barns beste skal v\u00e6re et grunnleggende hensyn jf. oppl\u00e6ringsloven \u00a7 10-1 Kommunen kan fastsette i retningslinjene at s\u00f8knader om skolebytte kan avsl\u00e5s, dersom skolebyttes\u00f8knader gir uheldige samfunnsmessige konsekvenser \u00a7 4-3 skoleskyss Skolebytte etter forskriftens kapittel 4 gir i utgangspunktet ikke rett til skoleskyss. Kapittel 5 Ikrafttredelse \u00a7 5-1 Ikrafttredelse Forskriften trer i kraft straks "
}