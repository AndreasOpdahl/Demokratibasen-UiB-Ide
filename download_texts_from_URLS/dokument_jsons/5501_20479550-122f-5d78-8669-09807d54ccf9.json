{
  "dokument_id": "20479550-122f-5d78-8669-09807d54ccf9",
  "doc_type": "case_presentation",
  "kommune": 5501,
  "tittel": "Orienteringssak - \u00c5rsrapport 2023-24. Ombudsblikket p\u00e5 barnehage-, skole og oppl\u00e6ringsmilj\u00f8ene.",
  "url": "https://innsyn.tromso.kommune.no/application/getMoteDokument?dokid=2001926589",
  "tekst": "Arkivsaksnr. 24/21758-2 Saksbehandler Tina Berntsen Hole Saksgang M\u00f8tedato Oppvekst- og utdanningsutvalget 31.01.2025 Ungdomsr\u00e5det 28.01.2025 Orienteringssak - \u00c5rsrapport 2023-24. Ombudsblikket p\u00e5 barnehage-, skole og oppl\u00e6ringsmilj\u00f8ene. Kommunedirekt\u00f8rens innstilling til vedtak: Sak om Troms\u00f8 kommunes arbeid og ombudenes \u00e5rsrapport for 2023-2024 ang\u00e5ende barnehage-, skole og oppvekstmilj\u00f8 tas til orientering. Stig Tore Johnsen Kari Henriksen Kommunedirekt\u00f8r Direkt\u00f8r for avdeling for oppvekst, utdanning og kultur 1 Hva saken gjelder Elev-, l\u00e6rling- og mobbeombudene (ELMO) i Troms har utformet en \u00e5rsrapport for 2023-2024 om status i barnehage- og skolemilj\u00f8ene. \u00c5rsrapporten kommenterer barn og unges hverdag fra ombudsblikket i rollen som brobygger mellom individ og system. De kommer med konkrete r\u00e5d og anbefalinger som bidrar til tryggere oppvekstmilj\u00f8. Kilde: Ombudenes \u00e5rsrapport 2023-2024 Oppvekst- og utdanningsutvalget gis en orientering om hvordan Troms\u00f8 kommune arbeider med barnehage- og skolemilj\u00f8ene. Saksutredning \u00abEn viktig del av ombudsrollen er \u00e5 v\u00e6re synlig til stede p\u00e5 ulike arenaer for \u00e5 p\u00e5virke barn og unges oppvekstmilj\u00f8 p\u00e5 en mest mulig konstruktiv m\u00e5te.\u00bb (\u00c5rsrapport 2023\u201324, s. 16). Ombudene f\u00f8rer statistikk over henvendelser, kurs- og temakvelder i barnehager og skoler, samt hvilke kommuner som gir tilbakemelding p\u00e5 \u00e5rsrapporten. I l\u00f8pet av det siste \u00e5ret har Troms\u00f8 kommune s\u00f8kt bistand fra ombudene innen alle de tre hovedomr\u00e5dene. Det er registrert henvendelser fra kommunen, arrangert kurs og temakvelder i barnehager og skoler, samt at Troms\u00f8 kommune har ogs\u00e5 gitt tilbakemelding p\u00e5 \u00e5rsrapporten. Dette viser et aktivt samarbeid mellom kommunen og ombudene for \u00e5 styrke oppvekstmilj\u00f8et for barn og unge. Seksjon barnehage har registrert f\u00e5 saker knyttet til kapittel 8 i barnehageloven. Det er imidlertid gjort en solid innsats for \u00e5 styrke kompetansen og iverksette tiltak som fremmer et trygt og godt psykososialt milj\u00f8 i barnehagene. Pedagogisk psykologisk tjeneste (PPT) bidrar aktivt med veiledning i ressursteam, noe som forebygger flere saker og sikrer tidlig innsats n\u00e5r utfordringer oppst\u00e5r. Antallet saker i seksjon skole ligger p\u00e5 omtrent samme niv\u00e5 som i 2023. Det registreres noen flere saker med h\u00f8y alvorlighetsgrad. Disse sakene kommer n\u00e5 tydeligere frem enn tidligere. Analyser viser at dette har bakgrunn i forbedrede varslingsrutiner til skoleeier, samt at skolene i st\u00f8rre grad enn tidligere ber om bistand fra L\u00e6ringsmilj\u00f8teamet til \u00e5 h\u00e5ndtere disse sakene. Det mangler fortsatt noe verkt\u00f8y, kunnskap og kompetanse for \u00e5 ivareta disse elevene, men det jobbes med tiltak. Blant annet jobber l\u00e6ringsmilj\u00f8teamet og U16 med mentorlederne sammen om \u00e5 finne tiltak og metoder for \u00e5 ta tak i dette. Som f\u00f8lge av implementering av Omni-modellen ser vi at barnehager og skoler har \u00f8kt kompetanse til \u00e5 forebygge og h\u00e5ndtere saker. Inntrykket er at skolene i st\u00f8rre grad h\u00e5ndterer saker selv, og p\u00e5 et tidligere tidspunkt. Antall saker og sakenes alvorlighetsgrad er ikke n\u00f8dvendigvis et tegn p\u00e5 utvikling i feil retning, det kan v\u00e6re et tegn p\u00e5 det motsatte, at vi ser, tar ansvar, og setter inn tiltak. L\u00e6ringsmilj\u00f8teamet, som er en del av PPT, st\u00f8tter ansatte i deres arbeid med barnehage- og skolemilj\u00f8et. Gjennom tett samarbeid med barnehage- og skoleadministrasjonene sikres kontinuerlig utvikling og forbedring. Teamet utarbeider halv\u00e5rsrapporter som gir innsikt i samtidsutfordringer og behov i sektoren. Halv\u00e5rsrapportene publiseres i januar og juni. Seksjon for barnehage og skole innhenter kunnskapsgrunnlag om kompetansebehov og prioriterte fokusomr\u00e5der gjennom ulike unders\u00f8kelser og kartlegginger. Dette inkluderer blant annet Elevunders\u00f8kelsen, Ungdata, Levek\u00e5rsunders\u00f8kelsen, halv\u00e5rsrapportene fra L\u00e6ringsmilj\u00f8teamet samt kompetansekartlegginger blant ansatte i barnehage og skole. 2 ELMO kommer med 4 anbefalinger: 1. Definere utfordringene i oppvekstmilj\u00f8ene som et folkehelseproblem. Dette vil gj\u00f8re at alle foresatte og instanser m\u00e5 tydeligere p\u00e5 banen for tverrfaglig innsats. Troms\u00f8 kommune har et sterkt fokus p\u00e5 folkehelse som en av sine prioriterte satsingsomr\u00e5der. Avdeling for oppvekst, utdanning og kultur og avdeling for helse og omsorg har utarbeidet flere planverk som omfatter tiltak for \u00e5 styrke det tverrfaglige arbeidet rundt barn og unges oppvekstmilj\u00f8. Det legges stor vekt p\u00e5 \u00e5 sikre sammenheng og samordning mellom de ulike planene, med m\u00e5l om \u00e5 arbeide helhetlig og p\u00e5 tvers av fagomr\u00e5der for \u00e5 fremme oppvekst og folkehelse. Som en del av dette arbeidet utarbeider Troms\u00f8 kommune \u00e5rlig en folkehelseoversikt, et lovp\u00e5lagt dokument som gir en systematisk oversikt over lokale helseutfordringer. Dokumentet belyser ogs\u00e5 spesifikke helseutfordringer knyttet til barn og unge. Et eget kapittel i folkehelseoversikten er viet det psykososiale milj\u00f8et i kommunen. Her behandles temaer som mobbing, frafall i skole og arbeidsliv, ensomhet og livskvalitet blant innbyggerne i Troms\u00f8. 2. Barnehager og skoler m\u00e5 i st\u00f8rre grad operasjonalisere arbeidet med \u00e5 fremme trygge fellesskap, forebygge mobbing og utenforskap, stoppe mobbeadferd og st\u00f8tte barn og unge som trenger hjelp og oppf\u00f8lging. Det m\u00e5 stilles tydelige krav til at fagmilj\u00f8ene som bidrar inn mot skoler og barnehager evner \u00e5 v\u00e6re konkrete og praksisrelevante for de som m\u00f8ter barn og unge i sin arbeidshverdag. Kompetanseheving og tverrfaglig samarbeid Troms\u00f8 kommune har et sterkt fokus p\u00e5 kompetanseheving for ansatte i barnehager og skoler, med vekt p\u00e5 konkrete og praksisn\u00e6re temaer. Kommunen tilbyr en rekke kompetansehevingsinitiativ som: \u2022 Ledernettverk, dialogkonferanser og kompetansenettverk gjennom ReKomp, DeKomp og kompetansel\u00f8ftet. M\u00e5lgruppe er ledere og ansatte. \u2022 Faglige innlegg i Fagkvarteret, fagfredager, personalm\u00f8ter og fagdager, gir fleksible muligheter for kompetanseutvikling. Fagfredager, personalm\u00f8ter og fagdager produseres digitalt for \u00f8kt tilgjengelighet. Avdeling for oppvekst, utdanning og kultur har de siste 3 \u00e5rene hatt fokus p\u00e5 implementering av Omni- modellen. Omni-modellen er utviklet i et samarbeid mellom Troms\u00f8 kommune og Troms fylkeskommune. Omni-modellen er under stadig utvikling, og det foreligger et samarbeid med mobbeombudene, samt at det er etablert en samarbeidsavtale mellom Troms\u00f8 kommune og Troms fylkeskommune. I dette samarbeidet er det ogs\u00e5 utviklet en fagbok \u00abTrygt og godt barnehagemilj\u00f8\u00bb, som utgis av Fagbokforlaget. Det er to faste \u00e5rlige m\u00f8ter mellom ledelse i avdeling for oppvekst, utdanning og kultur og ombudene i Troms. Form\u00e5let med \u00e5 innf\u00f8re Omni-modellen: \u2022 Troms\u00f8 kommune prioriterer tidlig innsats og arbeid med \u00e5 fremme, opprettholde og vedlikeholde trygge og gode oppvekstmilj\u00f8er som gir god helse, l\u00e6ring og trivsel for alle barn og unge. \u2022 Alle ansatte i barnehager og skoler i Troms\u00f8 kommune jobber kontinuerlig og systematisk med tidlig innsats og for \u00e5 fremme, opprettholde og vedlikeholde trygge og gode l\u00e6ringsmilj\u00f8er som gir god helse, l\u00e6ring og trivsel for alle barn og unge. 3 \u2022 Barn og unge i Troms\u00f8 kommune opplever \u00e5 v\u00e6re en del av et trygt, godt og inkluderende l\u00e6ringsmilj\u00f8 som gir god helse, l\u00e6ring og trivsel. De opplever og bli sett og h\u00f8rt og tatt p\u00e5 alvor n\u00e5r de ikke har det trygt og godt i sitt l\u00e6ringsmilj\u00f8. Seksjon barnehage og skole samarbeider med L\u00e6ringsmilj\u00f8senteret ved Universitetet i Stavanger, finansiert gjennom midler fra den regionale ordningen for barnehage (ReKomp) og den desentraliserte ordningen for grunnskolen (DeKomp). I kompetansehevingsordningen Kompetansel\u00f8ftet samarbeider Troms\u00f8 kommune med Universitet i Troms\u00f8. Alle tre kompetanehevingsordningene har samme m\u00e5lsetting, arbeidet skal bidra til \u00e5 sikre trygge og gode oppvekstmilj\u00f8 for alle barn og unge i Troms\u00f8 kommune. Gjennom samarbeid med L\u00e6ringsmilj\u00f8teamet i PPT, Omni-veileder, fylkeskommunen og UH-sektoren sikrer vi en m\u00e5lrettet og praksisn\u00e6r kompetanseheving for ansatte. Felles og \u00f8kt fokus p\u00e5 kompetanseheving bidrar til \u00e5 utvikle ansattes handlingskompetanse. Gjennom kompetansehevingen de siste \u00e5rene ser vi at barnehagene og skolene \u00f8ker kapasiteten til \u00e5 h\u00e5ndtere st\u00f8rre og mindre saker i barnehage- og skolemilj\u00f8et. I tillegg settes det i st\u00f8rre grad inn riktig tiltak til riktig tid. Troms\u00f8 kommune arbeider aktivt med den tverrfaglige arbeidsmodellen \u00abSe meg\u00bb, som har som hovedm\u00e5l \u00e5 fremme tidlig innsats og forebygge psykisk uhelse i barnehagen gjennom samarbeid p\u00e5 tvers av fagomr\u00e5der. Modellen fokuserer p\u00e5 \u00e5 sikre et barnehagetilbud der ansatte har n\u00f8dvendig kompetanse til \u00e5 identifisere og h\u00e5ndtere problemer p\u00e5 et tidlig stadium. M\u00e5let er \u00e5 redusere eller eliminere utfordringene med begrenset ressursbruk. \u00abSe meg\u00bb underst\u00f8tter barns rett til et individuelt tilpasset barnehagetilbud, samtidig som den sikrer at barns rettigheter og behov blir m\u00f8tt og ivaretatt. Modellen fungerer ogs\u00e5 som et systematisk virkemiddel for kvalitetssikring av barnehagetilbudet. Gjennom \u00abSe meg\u00bb samarbeider ulike akt\u00f8rer, inkludert barnehager, helsesykepleiere, barnevernstjenesten, kommunepsykologer og pedagogisk-psykologiske r\u00e5dgivere i PPT (Pedagogisk- psykologisk tjeneste), for \u00e5 oppn\u00e5 en helhetlig og effektiv innsats. Stemmen fra barn og unge Troms\u00f8 kommune legger stor vekt p\u00e5 og har systematiske tiltak for \u00e5 involvere barn og unge i arbeidet med \u00e5 skape trygge og inkluderende fellesskap. Gjennom barne- og elevsamtaler, utviklingssamtaler, elevr\u00e5d, ungdomsr\u00e5d og barn- og ungdommens kommunestyrem\u00f8te f\u00e5r de unge en arena for \u00e5 dele sine opplevelser og komme med forslag til forbedringer. I tillegg gjennomf\u00f8rer ungdomsr\u00e5det en \u00e5rlig konferanse for ungdomsskoleelever, hvor eksempler p\u00e5 tema er seksuell helse, rus og utenforskap. Sosiall\u00e6rere og milj\u00f8terapeuter ved ungdomsskolene er i tett dialog med elever for \u00e5 sikre at deres stemmer blir h\u00f8rt og fulgt opp. Samtidig sikres foreldrestemmen gjennom foreldrem\u00f8ter og foreldrer\u00e5d, noe som styrker samarbeidet mellom barnehage/skole og hjem. Samhandling med n\u00e6rmilj\u00f8 og fritidstilbud Troms\u00f8 kommune arbeider aktivt for \u00e5 skape trygge sosiale arenaer og styrke barn og unges fellesskap, ogs\u00e5 utenfor skolen. Et viktig tiltak er utviklingen av \u00abOmni for idretten\u00bb, et samarbeid mellom Troms\u00f8 4 kommune, Troms fylkeskommune og Troms\u00f8 idrettsr\u00e5d. Dette initiativet bidrar til \u00e5 fremme inkluderende milj\u00f8er innen idretten og styrker fellesskapet p\u00e5 tvers av fritidsarenaer. Planverk og systematisk tiln\u00e6rming Kommunens arbeid er forankret i flere planverk som gir tydelige f\u00f8ringer for innsatsen: \u2022 Strategisk oppvekstplan \u2022 Trygg oppvekst \u2013 Troms\u00f8 kommunes plan for forebygging av omsorgssvikt og atferdsvansker 2024-2030 \u2022 \u00abDu og jeg, og vi to \u2013 VI VIL\u00bb \u2013 Kvalitetsutviklingsplan for barnehage og skole 2021-2025 (KUP) \u2022 Implementeringsplan for Omni-modellen 2021-2025 \u2022 Se meg! Lik meg! L\u00e6r meg! Planverkene sikrer at arbeidet for trygge og inkluderende milj\u00f8er er m\u00e5lrettet og helhetlig. Gjennom en helhetlig innsats som inkluderer kompetanseheving, samarbeid med eksterne fagmilj\u00f8er, og en sterk forankring i planverk, sikrer Troms\u00f8 kommune at barnehager og skoler kan fremme trygge fellesskap, forebygge mobbing og utenforskap, samt st\u00f8tte barn og unge som trenger hjelp og oppf\u00f8lging. 3. Foreldrerollen m\u00e5 under lupen - \u00e5 ha barn og ungdom i huset krever tilstedev\u00e6relse, innsats og involvering. Har man barn i skole eller barnehage b\u00f8r deltagelse p\u00e5 foreldrem\u00f8ter, temakvelder og andre fellesaktiviteter v\u00e6re obligatoriske. Som en del av satsingsomr\u00e5det i KUP der m\u00e5let er \u00e5 styrke laget rundt barnet, har Troms\u00f8 kommune det siste \u00e5ret utviklet veiledere for barnehage-hjem og skole-hjem samarbeid. M\u00e5let med disse veilederne er \u00e5 heve kvaliteten p\u00e5 foreldresamarbeidet og etablere en felles praksis for alle kommunale barnehager og skoler. Veilederne stiller tydelige krav til b\u00e5de barnehager, skoler og foresatte, og er utformet for \u00e5 fremme \u00e5pen kommunikasjon, gjensidig respekt og tett samarbeid. Det beste samarbeidet oppn\u00e5s n\u00e5r barnehager/skoler og foreldre st\u00f8tter hverandre i arbeidet for barnets beste. For \u00e5 underst\u00f8tte dette samarbeidet arrangerer Troms\u00f8 kommune jevnlig foreldre- og temam\u00f8ter med fokus p\u00e5 \u00e5 skape et trygt og godt barnehage- og skolemilj\u00f8. I tillegg gjennomf\u00f8res det \u00e5pne foreldrem\u00f8ter i et samarbeid med Troms\u00f8 kommune og politiet. Kommunen erkjenner behovet for \u00e5 styrke foreldrerollen og foreldresamarbeidet ytterligere innenfor det mulige handlingsrommet som foreligger. Avdeling for oppvekst, utdanning og kultur planlegger derfor \u00e5 s\u00f8ke prosjektmidler fra Barne-, ungdoms- og familiedirektoratet for \u00e5 intensivere dette arbeidet. Spesielt legges det vekt p\u00e5 International Child Development Program (ICDP), som skal gi veiledning til b\u00e5de profesjonsut\u00f8vere og foreldre. Programmet vil dekke universelle, selektive og indikerte niv\u00e5er, tilpasset ulike behov i familier og barnehagemilj\u00f8er. I tillegg vil Troms\u00f8 kommune gjennom prosjektet The Village arbeide for \u00e5 systematisere foreldreveiledningen og sikre en helhetlig tiln\u00e6rming til st\u00f8tte for barn og familier. 5 4. Hvert enkelt barn og ungdom m\u00e5 forholde seg til kravet om inkludering og l\u00e6re seg sosiale ferdigheter gjennom hele oppveksten. Voksne m\u00e5 i samarbeid med barn og unge sette tydelige standarder for oppvekstmilj\u00f8et og bli enige om hvordan disse skal h\u00e5ndteres. Troms\u00f8 kommune har over tid hatt et s\u00e6rlig fokus p\u00e5 arenakompetanse og skoleferdigheter i enkelte skoler. N\u00e5 integreres dette arbeidet i Troms\u00f8barnehagen- og Troms\u00f8skolen i utvikling. Utfordringer i arbeidet med de trygge og gode barnehage- og skolemilj\u00f8ene: Rekrutteringsutfordringer, h\u00f8y turnover og sykefrav\u00e6r representerer betydelige hindre i arbeidet med \u00e5 etablere trygge og gode barnehage- og skolemilj\u00f8er. Dette kan f\u00f8re til manglende kontinuitet, noe som kan p\u00e5virke relasjonsbygging mellom ansatte, barn og foresatte, samt svekke muligheten til \u00e5 implementere langsiktige tiltak og planer og delta p\u00e5 kompetansehevingstiltak som konferanser, veiledning og samarbeidsm\u00f8ter. I enkelte saker blir det en kamp om narrativet. Kamp om narrativet i mobbesaker kan utgj\u00f8re en betydelig hindring for effektiv h\u00e5ndtering og oppf\u00f8lging. N\u00e5r ulike parter har motstridende oppfatninger av hva som har skjedd, eller hvilken betydning hendelsene har, kan dette skape forsinkelser, svekke samarbeidet og f\u00f8re til at tiltak ikke blir iverksatt p\u00e5 en enhetlig m\u00e5te. Slike konflikter kan ogs\u00e5 bidra til \u00f8kt usikkerhet blant involverte og til at fokuset flyttes bort fra barnets beste. I enkelte ungdomskoler i Troms\u00f8 kommune ser vi en bekymringsfull utvikling der normbrytende atferd, som tidligere ville blitt ansett som unntak, i \u00f8kende grad normaliseres blant elever. Dette inkluderer episoder med vold og aggresjon, som skaper utrygge situasjoner for b\u00e5de elever og ansatte. Disse utfordringene p\u00e5virker l\u00e6ringsmilj\u00f8et negativt og gj\u00f8r det krevende \u00e5 opprettholde et trygt og godt skolemilj\u00f8, som er en forutsetning for elevenes trivsel, l\u00e6ring og utvikling. Videre f\u00f8rer slike forhold til \u00f8kt belastning p\u00e5 skolens personale, som ofte m\u00e5 h\u00e5ndtere krevende situasjoner uten tilstrekkelig ressurser eller st\u00f8tte. Konklusjon Redegj\u00f8relsen om Troms\u00f8 kommunes arbeid med barnehage-, skole- og oppvekstmilj\u00f8 tas til orientering. Vedtakskompetanse Oppvekst- og utdanningsutvalget Vedlegg \u00c5rsrapport 2023-2024 Ombudsblikket p\u00e5 barnehage-, skole- og oppl\u00e6ringsmilj\u00f8ene 6 "
}