{
  "dokument_id": "32b45988-5ae2-57e1-8479-be7116c2087d",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 70 fra Fauzia Hussain-Wiik (A) og Sandrino Arenas Moya Birkeland (A) om risikovurdering rundt midlertidig flytting fra Bj\u00f8rnsonsgate til Adolph Bergs vei 31 - Utvalg for helse og sosial 2024",
  "url": "https://bergen.kommune.no/politikere-utvalg/api/fil/bk360/10749350/Svar-pa-skriftlig-sporsmal-nr-70-fra-Fauzia-Hussain-Wiik-A-og-Sandrino-Arenas-Moya-Birkeland-A-om-risikovurdering-rundt-midlertidig-flytting-fra-Bjornsonsgate-til-Adolph-Bergs-vei-31-Utvalg-for-helse-og-sosial-2024",
  "tekst": " BBSM-kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/103781-3 Saksbehandler: Eli Synne Myklebust Eckholm Fra Dato: 3. juli 2024 Byr\u00e5d for barnevern, sosiale tjenester og mangfold Svar p\u00e5 skriftlig sp\u00f8rsm\u00e5l nr. 70 fra Fauzia Hussain-Wiik (A) og Sandrino Arenas Moya Birkeland (A) om risikovurdering rundt midlertidig flytting fra Bj\u00f8rnsonsgate til Adolph Bergs vei 31 - Utvalg for helse og sosial 2024 Representanten Fauzia Hussain-Wiik (A) har den 24. juni 2024 sendt inn f\u00f8lgende skriftlige sp\u00f8rsm\u00e5l: Gjennom flere mediaoppslag fra b\u00e5de BA Nyheter, Rus | Rusavhengige flytter til \u00abChicago\u00bb: \u2013 Gaten er tryggheten til barna og BT Kommunen vil flytte rusavhengige fra Danmarks plass til Slettebakken (bt.no) f\u00f8r det endelig ble avsatt et informasjonsm\u00f8te p\u00e5 Langhaugen vgs 17.06.2024 om midlertidig flytting av rusboliger i Bj\u00f8rnsonsgate til Adolp Bergs vei i 6 m\u00e5neder grunnet oppussing. P\u00e5 informasjonsm\u00f8tet var det flere som tok ordet og etterspurte hvilke vurderinger kommunen har gjort seg i fht. denne plasseringen. Dette er et omr\u00e5de der barn og unge som f\u00f8lge av trangboddhet i stor grad benytter gaten som en utvidet del av egen bolig og i st\u00f8rre deler av d\u00f8gnet enn i andre nabolag. N\u00e6rmilj\u00f8et har uttrykt bekymring for at kommunen ikke i tilstrekkelig grad har tatt h\u00f8yde for dette i sine vurderinger, og det ble etterspurt hvilke risikovurderinger som er foretatt. Det muntlige svaret fokuserte p\u00e5 ivaretagelse av brukerne av bygget og de ansatte, men tok i liten grad hensyn til n\u00e6romr\u00e5det, barn og ungdom som leker i omr\u00e5det. I Bystyrem\u00f8te onsdag 19.06.2024 sa byr\u00e5d Charlotte Spurkeland at risikovurderingen ble oppdatert mandag 17.06.2024 etter informasjonsm\u00f8te som ble avholdt p\u00e5 Langhaugen vgs. Sp\u00f8rsm\u00e5l til byr\u00e5den: 1. Hvilken risikovurdering er foretatt n\u00e5r det gjelder konsekvenser for n\u00e6romr\u00e5det, barna og ungdom som oppholder seg i gaten i Adolph Bergs vei? 2. Representantene \u00f8nsker oversendt opprinnelig risikovurdering og versjonen som er oppdatert etter m\u00f8tet 17.06. 3. Hvem har v\u00e6rt involvert i disse vurderingene; er det innhentet uttalelser fra fagpersoner og fagmilj\u00f8er innenfor dette feltet? 4. Dersom tiltakene som kommunen skal sette inn for \u00e5 beskytte og ivareta nabolaget ikke fungerer, vil det v\u00e6re mulig \u00e5 s\u00f8ke om midler fra omr\u00e5desatsingen sin tilskuddsordning? For eksempel til utvidelse av natteravnordningen. Og vil eventuelle midler til dette medf\u00f8rer ekstra st\u00f8tte til omr\u00e5desatsingen? 5. Det er mange beboere av flerkulturell opprinnelse som bor i Adolph Bergs 31 vei med annet morsm\u00e5l enn norsk, hvordan skal byr\u00e5den sikre god informasjonsflyt til disse? 6. Hvilke andre lokasjoner er vurdert enn Adolph Bergs vei 31? 7. Hva er forskjellen p\u00e5 de andre vurderte lokasjonene og Adolph Bergs vei 31? 8. Kan byr\u00e5den garantere at det blir 6 m\u00e5neder midlertidig plassering i Adolph Bergs vei? Svar fra byr\u00e5den: 1. Risikovurderingen for n\u00e6rmilj\u00f8et er vedlagt. Det er gjort risikovurderinger knyttet til n\u00e6rmilj\u00f8et i den perioden p\u00e5 ca. seks m\u00e5neder n\u00e5r Adolph Bergs vei brukes midlertidig, mens boligene i Bj\u00f8rnsons gate 4 er under oppussing. ALF trivselspatrulje, d\u00f8gnbemannet vakttelefon til botiltaket, streifvakt og informasjonsm\u00f8ter med n\u00e6rmilj\u00f8et er tiltak som settes inn av hensyn til n\u00e6rmilj\u00f8et. 2. Risikovurderingen for n\u00e6rmilj\u00f8et er vedlagt. Risikovurderinger er under kontinuerlig utvikling og utarbeides for kommunen sin interne saksforberedelse. Kommentarlisten i dokumentet viser n\u00e5r vurderingen er oppdatert utfra innkomne innspill. 3. Vurderingene er utf\u00f8rt av Byr\u00e5dsavdeling for barnevern, sosiale tjenester og mangfold, med tilh\u00f8rende etat og tjenestested. Alle som har gitt innspill er fagpersoner med lang erfaring knyttet til oppf\u00f8lging av personer med rusutfordringer og hvordan tjenestetilbud eller boliger for personer med rusutfordringer kan p\u00e5virke n\u00e6rmilj\u00f8. 4. Kommunen vil vurdere situasjonen fortl\u00f8pende, og vil kunne justere tiltakene etter behov. Dette vil kunne skje uavhengig av tilskuddsordningen til omr\u00e5desatsingen. Det er allerede gjort flere tiltak for \u00e5 s\u00f8rge for at s\u00e5 f\u00e5 beboere som mulig flytter midlertidig til Adolph Bergs vei 31. Det settes inn n\u00e6rmilj\u00f8patrulje fra ALF, ryddetjenester i n\u00e6romr\u00e5det og botiltaket har en egen vakttelefon som n\u00e6rmilj\u00f8et kan bruke hele d\u00f8gnet. Kommunen vil ellers vurdere innspill fortl\u00f8pende. 5. Kommunen vil gi ut informasjon p\u00e5 flere spr\u00e5k og samarbeid med aktuelle tjenesteytere for \u00e5 n\u00e5 ut med informasjon. 6. B\u00e5de private og kommunale bygg er vurdert. Adolph Bergs vei 31 ble valgt fordi det var det best egnete bygget. Bygget kan tilby boliger, personalbase og fellesareal og det var tilgjengelig i det aktuelle tidsrommet Bj\u00f8rnsonsgate botiltak m\u00e5 f\u00e5 gjennomf\u00f8rt sine oppgraderinger i Bj\u00f8rnsonsgate 4. 7. Lokasjonen i Adolph Bergs vei 31 kunne tilby en best mulig driftsituasjon for botiltaket. Den midlertidige flyttingen var gjennomf\u00f8rbar med tanke p\u00e5 \u00e5 gj\u00f8re n\u00f8dvendige tilpasninger, og bygget var tilgjengelig i det aktuelle tidsrommet. De andre alternativene var mindre egnet, mer kostnadskrevende og usikre med tanke p\u00e5 om de var gjennomf\u00f8rbare. 8. Fremdriftsplanen i prosjektet i Bj\u00f8rnsonsgate tilsier at ombyggingen av Bj\u00f8rnsonsgate 4 vil ta ca. seks m\u00e5neder. Oppstarten av prosjektet i Bj\u00f8rnsonsgate har ogs\u00e5 blitt noe forskj\u00f8vet for \u00e5 f\u00e5 en s\u00e5 kort mellomlokasjon som mulig. Flyttingen av botiltaket er satt til september for \u00e5 unng\u00e5 drift i Adolph Bergs vei 31 i fellesferien, en periode n\u00e5r mange har ferie og byggeprosjekter ellers settes p\u00e5 pause. Charlotte Spurkeland - Byr\u00e5d for barnevern, sosiale tjenester og mangfold Dokumentet er godkjent elektronisk. "
}