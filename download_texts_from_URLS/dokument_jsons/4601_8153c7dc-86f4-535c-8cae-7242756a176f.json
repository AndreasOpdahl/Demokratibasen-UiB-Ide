{
  "dokument_id": "8153c7dc-86f4-535c-8cae-7242756a176f",
  "doc_type": "case_attachment",
  "kommune": 4601,
  "tittel": "Innspill  fra Boligkontoret til H\u00f8ring - NOU 2024:19 Ny boligleielov",
  "url": "https://bergen.kommune.no/politikere-utvalg/api/fil/bk360/11460507/Innspill-fra-Boligkontoret-til-Horing-NOU-2024-19-Ny-boligleielov",
  "tekst": " Boligkontoret Til Intern korrespondanse BBSM - Seksjon for strategi og utredning - V\u00e5r referanse: 2024/160821-5 Velferd og bolig (Arbeidssted) v/Ingerd Lene Saksbehandler: Siv Christine T\u00f8njum Nyheim Dato: 14. november 2024 Fra Boligkontoret Innspill til H\u00f8ring - NOU 2024:19 Ny boligleielov Husleielovutvalget ble oppnevnt ved kongelig resolusjon 16. juni 2023 for \u00e5 g\u00e5 gjennom husleieloven og vurdere, og foresl\u00e5, endringer som styrker leies rettigheter, sikrer grunnleggende botrygghet og som gj\u00f8r at loven er tilpasset dagens situasjon i leiemarkedet. Utvalget leverte en delutredning 31. januar 2024. Boligkontoret har tidligere levert h\u00f8ringsuttalelse knyttet den f\u00f8rste delutredningen som omfattet kontraktslengde og oppsigelsesvern i boligleieforhold. Boligetaten hadde innvendinger i forhold til flertallets forslag om \u00e5 utvide minstetiden for en leiekontrakt fra 3 til 5 \u00e5r, da konsekvensen kan bli f\u00e6rre boliger i markedet og st\u00f8rre press for kommunen. Tiltak for \u00e5 \u00f8ke leieres botrygghet Utvidet leietid: Det endelige h\u00f8ringsutkastet er ikke endret, det foresl\u00e5s \u00e5 utvide minstetiden for en kontrakt fra 3 til 5 \u00e5r. Tilbudet av kommunale boliger er begrenset, og det er derfor n\u00f8dvendig med en n\u00f8ye prioritering av hvem som f\u00e5r tilgang til en kommunal utleiebolig. En utleid familiebolig kan for eksempel noen ganger bli bebodd av eneperson, pga. samlivsbrudd. Samtidig er det mange familier som st\u00e5r p\u00e5 venteliste for tildeling av bolig eller bytte til en st\u00f8rre bolig. I slike tilfeller vil det v\u00e6re vanskelig \u00e5 n\u00e5 frem med en oppsigelse av leiekontrakt, det er f\u00f8rst ved utl\u00f8p av leieavtale en f\u00e5r mulighet til \u00e5 kunne omfordele og tilby en mindre bolig, slik at familieboligen kan benyttes av en st\u00f8rre familie. Mange husstander som leier av kommunen, f\u00e5r forlenget leiekontrakten en gang og flytter ut av leiligheten i den andre tre-\u00e5rs perioden, de tidsbestemte leieavtalene avsluttes oftest ved at leier selv sier opp avtalen. Det er per 11.november 2024 114 barnefamilier som venter p\u00e5 en egnet familiebolig. 21 av familiene har ventet i mer enn 2 \u00e5r. For Bergen kommune er kommunale utleieboliger et knapphetsgode. Boligkontoret mener at det m\u00e5 v\u00e6re unntak for kommunens utleieboliger til vanskeligstilte, slik at kommunen p\u00e5 best mulig m\u00e5te kan styre de knappe ressursene kommunen har. Det tilsier at boligene til enhver tid b\u00f8r tilbys de som har st\u00f8rst behov for hjelp fra kommunen Forlengelsesrett: Utvalget er samstemte om at en forutsetning for at forlengelsesrett innf\u00f8res, b\u00f8r v\u00e6re at det gj\u00f8res unntak for kommunale og andre offentlige disponerte leieboliger. Kommunene leier ut utleieboliger til vanskeligstilte, omsorgsboliger, eller andre boliger etter n\u00e6rmere fastsatte samfunnsnyttige form\u00e5l og tildelingskriterier. Utvalget \u00f8nsker \u00e5 unnta disse boligene fra forlengelsesretten, fordi det b\u00f8r v\u00e6re mulig for kommunene \u00e5 avslutte et leieforhold n\u00e5r en avtale l\u00f8per ut hvis leieren ikke lenger tilfredsstiller vilk\u00e5rene som ble angitt ved tildeling. Boligkontoret mener at offentlig disponerte boliger skal forbeholdes de innbyggerne som til enhver tid har st\u00f8rst behov for \u00e5 bo i boligene. Boligkontoret st\u00f8tter derfor at offentlig disponerte boliger m\u00e5 v\u00e6re unntatt forlengelsesrett. Tiltak som ivaretar interessene til de ulike akt\u00f8rene Boligkontoret st\u00f8tter flertallets forslag til tiltak; \u2022 tydeliggj\u00f8re utleierens adgang til \u00e5 si opp leieavtalen (\u00a7 11-5) \u2022 i st\u00f8rst mulig grad opprettholde like regler for n\u00e6ringsdrivende utleiere og for privatpersoner som leier ut \u2022 tydeliggj\u00f8re utleiers og andres adgang til boligen, inkludert offentlige tilsynsmyndigheter som skal gjennomf\u00f8re tilsyn, og boligs\u00f8kende som skal p\u00e5 visning (\u00a7 4-7) \u2022 tydeliggj\u00f8re at leieren ikke har frist for \u00e5 reklamere p\u00e5 mangler som oppst\u00e5r i avtaletiden, men begrense adgangen til \u00e5 kreve leieavslag i tiden f\u00f8r leieren reklamerte (\u00a7\u00a7 5-2 og 5-5) Konfliktdempende tiltak og klart spr\u00e5k Boligkontoret st\u00f8tter alle tiltak som fremmer brukervennlige regler, og et enkelt og klart spr\u00e5k. Klare og tydelige regler gj\u00f8r at b\u00e5de leietaker og utleier forst\u00e5r sine rettigheter, og kan dempe konflikter ved leieforholdets slutt. Med hilsen Boligkontoret Siv Christine T\u00f8njum - leder Dokumentet er godkjent elektronisk. "
}