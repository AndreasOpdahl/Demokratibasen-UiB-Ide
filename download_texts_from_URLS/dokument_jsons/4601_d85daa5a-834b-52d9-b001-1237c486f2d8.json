{
  "dokument_id": "d85daa5a-834b-52d9-b001-1237c486f2d8",
  "doc_type": "case_attachment",
  "kommune": 4601,
  "tittel": "Fagnotat, offentlig ettersyn - Fana,  Gnr. 40,  Bnr. 420,  S\u00f8rhaugen",
  "url": "https://bergen.kommune.no/politikere-utvalg/api/fil/bk360/11778449/Fagnotat-offentlig-ettersyn-Fana-Gnr-40-Bnr-420-Sorhaugen",
  "tekst": " Plan- og bygningsetaten REGULERINGSFORSLAG TIL Fagnotat OFFENTLIG ETTERSYN V\u00e5r referanse: PLAN-2023/11595-84 Saksbehandler: Marianne Veste Dato: 19.12.2024 Forslag til detaljregulering \u2013 offentlig ettersyn Fana, Gnr. 40, Bnr. 420, S\u00f8rhaugen, Skjold arealplan-ID 71320000 Om planforslaget Opus i samarbeid med MAD foresl\u00e5r p\u00e5 vegne av Bono Skjold detaljregulering for et omr\u00e5de p\u00e5 Skjold ved Fanavegen, s\u00f8r for Skjold kirke og Skjold skole i Fana bydel, se Figur 1. Figur 1 Oversiktskart til venstre viser planomr\u00e5det i r\u00f8d prikk, og skr\u00e5foto til h\u00f8yre viser omtrentlig planavgrensning i r\u00f8d sirkel. Planforslaget \u00e5pner for 170 nye boenheter, og det foresl\u00e5s blokkbebyggelse, rekkehus, flermannsboliger og bolig/tjenesteyting. Planforslaget legger opp til 22.400 m2-BRA ny bebyggelse, inkludert boder og parkeringsareal under grunnen, med byggeh\u00f8yder fra 3-6 etasjer. 14 eksisterende boliger med tilh\u00f8rende garasjer/boder forutsettes revet. Eksisterende gr\u00f8ntarealer mot vest videref\u00f8res med form\u00e5l bl\u00e5gr\u00f8nnstruktur. I kommuneplanens arealdel (KPA) ligger planomr\u00e5det innenfor byfortettingssone og omfatter ogs\u00e5 gr\u00f8nnstruktur. Planomr\u00e5det ligger innenfor hensynssone gul og r\u00f8d st\u00f8ysone H390, luftkvalitet gul sone (langs motorveg i vest), konsesjonsomr\u00e5de fjernvarme, H320 200-\u00e5rs Postadresse: Telefon: 55566310 Postboks 7700, E-post: postmottak.planogbygg@bergen.kommune.no 5020 BERGEN Kontoradresse: Internett: www.bergen.kommune.no Johannes Bruns gate 12, 5008 BERGEN flom med klimap\u00e5slag (Apeltunvassdraget og langs vassdrag/bekk i vest) og historiske veifar p\u00e5 andre siden av Fanavegen. Planforslaget omfattes ikke av forskrift om konsekvensutredninger. Se planbeskrivelsen med vedlegg for utfyllende opplysninger. Planprosess og medvirkning Det ble varslet oppstart 30.06.2023. Komplett planforslag til behandling ble mottatt 21.11.2024. Det er i l\u00f8pet av planprosessen gjennomf\u00f8rt medvirkning med bl.a. ledelsen og FAU p\u00e5 Skjold skole, Zinken ungdomsklubb, dialogm\u00f8te med naboer og \u00f8vrige m\u00f8ter med de som har \u00f8nsket dialog. Medvirkning omtales i planbeskrivelsen kap. 2.3.3. Merknader til kunngj\u00f8ring og varsling av oppstart Til varsel om oppstart ble det mottatt 14 private merknader og 13 h\u00f8ringsuttalelser. Disse er oppsummert og kommentert av forslagsstiller i merknadsskjema datert 12.07.2024. Materialet er gjennomg\u00e5tt og vurderes som dekkende. I uttalelsene og merknadene blir det i hovedtrekk pekt p\u00e5 f\u00f8lgende: \u2022 Trafikk og st\u00f8y: Bekymringer for \u00f8kt trafikk i omr\u00e5det og rundt skolen mht. kapasitet og sikkerhet samt st\u00f8v og st\u00f8y, b\u00e5de under og etter ny utbygging. Bekymring for fremmedparkering. Planomr\u00e5det b\u00f8r utvides mot nord. B\u00f8r ses i sammenheng med utvikling av st\u00f8rre deler av S\u00f8rhaugen. P\u00e5kobling til gang- og sykkelnettverk mot s\u00f8r. Parkeringskjeller under bebyggelse. Bekymret for st\u00f8yrefleksjon. \u2022 Knutepunkt: Foresl\u00e5r fellesfunksjoner og publikumsrettede virksomheter, som m\u00e5 knyttes til tun og gangveger. Ikke behov for mer n\u00e6ring. Boligsammensetning. Bokvalitet over utnyttelsesgrad. Gode m\u00f8teplasser og fellesareal. \u2022 Byggeh\u00f8yder og volum: For h\u00f8y utnyttelse og byggeh\u00f8yde. Er ikke i tr\u00e5d med overordnet stedsanalyse. P\u00e5peker milj\u00f8aspektet ved riving av nesten nye eneboliger. Frar\u00e5der blokkbebyggelse, og ny bebyggelse b\u00f8r plasseres p\u00e5 ulike niv\u00e5 i terrenget for \u00e5 unng\u00e5 terrenginngrep. \u2022 Regulering av private eiendommer: Bekymringer for hvilke konsekvenser planen f\u00e5r for egne eiendommer. \u2022 Barn og unge: Trygge lekearealer, som kan benyttes av alle aldersgrupper. Ungdomsklubb. Aktiv medvirkning. \u2022 Kulturmilj\u00f8: Bygge videre p\u00e5 omr\u00e5dekarakteren i tr\u00e5d med kulturminnestrategien. Eksisterende bygningsmasse b\u00f8r ivaretas. Estetikk og str\u00f8kstilpassing b\u00f8r sikres i bestemmelsene. \u2022 Gr\u00f8nnstruktur og naturmangfold: Sammenhengende gr\u00f8nnstruktur jf. Stedsanalyse Skjold. Gr\u00f8nn buffer langs Fanavegen og tr\u00e6r i planomr\u00e5det m\u00e5 bevares. Apeltunvassdraget m\u00e5 ivaretas. Viser til rikt fugleliv med tilh\u00f8rende fauna/flora. Hageanlegg m\u00e5 bevares. Utvidelse av planomr\u00e5det Plangrensen har blitt utvidet etter varsel om oppstart for \u00e5 ta med fortau inn til Skjold skole, se Figur 2. Varsling om utvidelse av plangrense legges frem gjennom offentlig ettersyn. Forslagsstiller har v\u00e6rt i dialog med skolen om utvidelsen for de aktuelle tiltakene. Saksnummer PLAN-2023/11595 Side 2 av 20 Plangrense varsel om oppstart Utvidelse plangrense Figur 2 Utklipp til venstre viser plangrense til oppstart, utklipp til h\u00f8yre viser utvidet plangrense til offentlig ettersyn. Vurdering av planforslaget Plan- og bygningsetaten (PBE) kommenterer sakens sentrale problemstillinger. \u00d8vrige tema anses som tilfredsstillende l\u00f8st og belyst. Vi slutter oss i utgangspunktet til hovedform\u00e5let og hovedgrepet i planforslaget. Dette er forel\u00f8pige vurderinger. V\u00e5r endelige anbefaling vil fremkomme av fagnotatet til sluttbehandling (2. gangs behandling). Forholdet til overordnet plan og stedsanalyse Skjold Gjennom kommuneplanens arealdel (KPA) \u00e5pnes det for en fortetting av omr\u00e5det, og vi vurderer at planforslaget er i samsvar med overordnede f\u00f8ringer. Planomr\u00e5det har sentral beliggenhet med kort avstand til funksjoner som barnehage, skole, idrettsanlegg, tjenesteyting, handel og kollektivtransport. Planforslaget vektlegger mobilitetstiltak som sykkel og gange, samt tilrettelegger for et finmasket gangnett ved \u00e5 regulere for nye gangforbindelser. Vi vurderer at det er positivt at planforslaget omfatter et st\u00f8rre omr\u00e5de som gj\u00f8r det mulig \u00e5 se foresl\u00e5tt utbygging i sammenheng. Det er utarbeidet en overordnet steds- og trafikkanalyse for Skjoldomr\u00e5det, datert 01.04.2022 (saksnr. 202025387)1. Planomr\u00e5det ligger i sone B og C, der det anbefales middels tetthet med henholdsvis maksimum 3-4 etasjer (leiligheter og byvillaer) med innslag av rekkehus og flermannsboliger og 2-3 etasjer (rekkehus og flermannsboliger med egne hager og innslag av felles uteomr\u00e5der), se Figur 3. 1 Bergen kommune - Steds- og trafikkanalyse p\u00e5 Skjold og Bergen kommune - Innsyn plan og byggesak Saksnummer PLAN-2023/11595 Side 3 av 20 Figur 3 Utsnitt fra stedsanalysen Skjold, som viser utbyggingssoner og overordnede strukturer. Nytt utbyggingsomr\u00e5de er markert med bl\u00e5 sirkel. I planforslaget er det lagt opp til mellom 3-6 etasjer og dermed h\u00f8yere enn anbefalinger i stedsanalysen. PBE har gjennom prosessen \u00e5pnet for at inntil 5 etasjer kan aksepteres for deler av bebyggelsen. Vi har vurdert at en \u00f8kning av h\u00f8yder ikke f\u00e5r s\u00e6rlige konsekvenser for naboer/byrom i \u00f8st, og at krysset t\u00e5ler en mer urban bebyggelse i nordlig del. Planforslaget vurderes ellers til \u00e5 v\u00e6re i tr\u00e5d med stedsanalysen for Skjold. Flere anbefalinger i innledende stedsanalyse for S\u00f8rhaugen er fulgt opp, spesielt knyttet til bebyggelse og tilrettelegging for barn og unge. Andre anbefalinger, som ombruk og bevaring er ikke fulgt opp. Utnyttelse og byggeh\u00f8yder S\u00f8rhaugen er i dag et utpreget eneboligstr\u00f8k, og planforslaget foresl\u00e5r full transformasjon av omr\u00e5det. Utnyttelse og byggeh\u00f8yder har v\u00e6rt et sentralt tema gjennom planprosessen. PBE og forslagstiller er ikke omforent n\u00e5r det gjelder byggeh\u00f8yder og fotavtrykk. PBE har foresl\u00e5tt justeringer f\u00f8r utleggelse til offentlig ettersyn, men forslagsstiller har ikke im\u00f8tekommet v\u00e5re anbefalinger. Figur 4 viser en fremstilling av plangrepet gjennom prosessen (PLAN- 2023/11595-54)2. PBE vurderer at blokkbebyggelsen i felt B/T har et for stort volum og rekkehusstrukturen vurderes til \u00e5 v\u00e6re for tett, s\u00e6rlig innenfor BK3. Planforslaget vurderes ellers til \u00e5 ha gode kvaliteter og det er mange gode intensjoner i planen. PBE er derfor positiv til planforslaget som legges ut p\u00e5 offentlig ettersyn, men anbefaler endringer i volum og tetthet som f\u00f8lger opp v\u00e5re anbefalinger gjennom planprosessen. 2 71320000 Fana, Gnr. 40, Bnr. 420, S\u00f8rhaugen, Skjold Saksnummer PLAN-2023/11595 Side 4 av 20 Arbeidsm\u00f8te 1 - Arbeidsm\u00f8te 2 - avholdt 02.11.23 avholdt 22.02.24 Innleverte skisser Arbeidsm\u00f8te 3 - 30.05.24 avholdt 06.05.24 Figur 4. Oversikt over plangrepet gjennom planprosessen fra f\u00f8rste arbeidsm\u00f8te og frem mot innlevering til f\u00f8rste gangs behandling. Felt B/T Utnyttelse og byggeh\u00f8yder innenfor felt B/T m\u00e5 sees i sammenheng med omkringliggende bebyggelse og nytt leilighetsbygg p\u00e5 nord\u00f8stsiden av Fanavegen (Skjoldhagen). Skjoldhagen er det eneste prosjektet med en sammenlignbar skala tett p\u00e5 planomr\u00e5det. Saksnummer PLAN-2023/11595 Side 5 av 20 PBE har \u00e5pnet for at fem etasjer kan aksepteres mot Fanavegen i \u00f8st, og unntaksvis mot Skjoldlia nord, mot at terreng blir ivaretatt i s\u00f8rvest. Oversikt over plangrep (figur 4) viser et fotavtrykk som har \u00f8kt i s\u00f8rvest og s\u00f8r\u00f8st gjennom planprosessen. PBE har bedt om justering av fotavtrykk i s\u00f8rvest for \u00e5 bevare terreng og sikre en gr\u00f8nn buffer. I s\u00f8r\u00f8st har vi vurdert at bebyggelsen m\u00e5 trekkes lenger nord for \u00e5 bedre ivareta r\u00f8deik og gi mer rom mellom bebyggelsen. Ved f\u00f8rstegangsbehandling av saken har PBE kommet frem til at fotavtrykk i s\u00f8rvest likevel kan anbefales slik som foresl\u00e5tt. Dette med utgangspunkt i forslagsstillers vurderinger i parkeringsanlegg notat datert 01.10.2024, som begrunner at terrenget i st\u00f8rre grad er opparbeidet. Vi ser ogs\u00e5 at fotavtrykk ikke forringer kvalitetene ved f_UTE1, og det er tilstrekkelig rom mellom bebyggelsen. Vi fastholder v\u00e5r anbefaling om reduksjon av bebyggelsen i s\u00f8r\u00f8st for \u00e5 i st\u00f8rre grad hensynta r\u00f8deik og behov for mer rom mellom bebyggelse i s\u00f8r, se anbefaling i figur 5. Dette m\u00e5 justeres til sluttbehandling. Ny form\u00e5lsgrense R\u00f8deik Figur 5. Utsnitt av felt B/T, og anbefalinger om redusert fotavtrykk i s\u00f8r\u00f8st. Innlevert planforslag foresl\u00e5r bebyggelse p\u00e5 inntil seks etasjer mot Fanavegen og utfordrer derfor PBE sine tilbakemeldinger. Med de oppgitte koteh\u00f8yder i prosjektet tilsvarer seks Saksnummer PLAN-2023/11595 Side 6 av 20 etasjer en h\u00f8yde p\u00e5 ca. 23 m (koteh\u00f8yde +72). Til sammenligning er Skjoldhagen bygget i fem etasjer, med en byggeh\u00f8yde p\u00e5 17,5 m fra planert terreng mot Fanavegen (maks byggeh\u00f8yde k+63,5 m). I felt B/T er f\u00f8rste etasje planlagt med en h\u00f8yde p\u00e5 6 m, for \u00e5 ta opp terrengforskjell i bakkant, og dette er medvirkende til at bygget blir s\u00e5 h\u00f8yt. PBE er positiv til en h\u00f8y f\u00f8rste etasje som gir en fleksibilitet i bruken av arealene, men antall etasjer blir noe misvisende i denne saken. I tillegg foresl\u00e5s en h\u00f8y toppetasje (ca. 4m) som er med p\u00e5 \u00e5 dra opp h\u00f8ydene. En byggeh\u00f8yde p\u00e5 inntil fem etasjer som anbefalt gjennom prosessen vil v\u00e6re ruvende i omr\u00e5det sett i forhold til b\u00e5de omkringliggende bebyggelse og Skjoldhagen med de etasjeh\u00f8yder som foresl\u00e5s. PBE kan derfor ikke anbefale seks etasjer som foresl\u00e5tt i planforslaget. Ved videre bearbeiding til sluttbehandling m\u00e5 antall etasjer reduseres. Vi anbefaler ogs\u00e5 at toppetasjen nedskaleres slik at h\u00f8ydene kan reduseres ytterliggere, og v\u00e6re mer i tr\u00e5d med v\u00e5re tidligere tilbakemeldinger. Skjoldhagen (k+63,5) Figur 6. Snitt fra tidligere i prosessen uten en h\u00f8y toppetasje (\u00f8verst) og innlevert planforslag (nederst), hvor det foresl\u00e5s inntil seks etasjer med en ekstra h\u00f8y toppetasje. PBE er positiv til de variasjonene som er vist i byggeh\u00f8ydene, og en slik variasjon m\u00e5 sikres innenfor maks tillate byggeh\u00f8yder anbefalt gjennom prosessen. Felt BK1-BK6 I innlevert planforslag er det foresl\u00e5tt ca. 61 rekkehus fordelt i felt BK1-BK6. Rekkehusene har en aksebredde p\u00e5 4,8 til 5,6 meter. PBE vurderer at rekkehusstrukturen i innlevert planforslag fremst\u00e5r for tett og for h\u00f8y, og det er vist lite variasjon i rekkehusene. Dette gjelder s\u00e6rlig innenfor BK3, se figur 7. Saksnummer PLAN-2023/11595 Side 7 av 20 Figur 7. Utsnitt av illustrasjonsplan som viser felt BK3. BK3 er illustrert med en byggeh\u00f8yde p\u00e5 inntil 12 m i vestlig del, og 8-10 m bredde mellom de to langrekkene. Foresl\u00e5tte byggeh\u00f8yder, sammen med begrenset bredde mellom langsidene, gj\u00f8r at byggene virker ruvende og vil ikke gi gode arealer mellom byggene. PBE vurderer derfor at byggene i felt BK3 er for h\u00f8ye, s\u00e6rlig i vestlige del. Snitt i figur 9 viser ogs\u00e5 at det kan jobbes videre med en bedre terrengtilpasning, sett i forhold til terrengniv\u00e5 i f_UTE. Feltet m\u00e5 bearbeides hvor det blir sikret en st\u00f8rre variasjon av byggeh\u00f8yder for \u00e5 bryte opp skalaen og krav til byromsbredde m\u00e5 v\u00e6re ivaretatt mellom langsidene. PBE vil ta stilling til hvilke byggeh\u00f8yder som skal anbefales n\u00e5r plangrep er bearbeidet. Vi vurderer videre at det s\u00f8rlige enderekkehuset i rekke D m\u00e5 utg\u00e5 for \u00e5 sikre en tilstrekkelig \u00e5pning mot trappeforbindelse og bedre mobilitet innad i omr\u00e5det. Det vil ogs\u00e5 sikre mer rom mellom bebyggelsen i s\u00f8rlig del. Saksnummer PLAN-2023/11595 Side 8 av 20 12 m Figur 8. Snitt gjennom felt BK3, sett mot \u00f8st. Figur 9. Snitt gjennom felt BK5 og BK3, sett mot nord. De fire s\u00f8rligste enhetene i BK5 vil fremst\u00e5 ruvende og kan ikke aksepteres slik som foresl\u00e5tt. Her vurderer PBE at byggeh\u00f8yder m\u00e5 nedskaleres med minimum en etasje, slik at det sikres en menneskelig skala og bedre overgang til felt BK6. Innenfor BK4 og resterende del av BK5 vil foresl\u00e5tte byggeh\u00f8yder kunne aksepteres, da rekkehus vil fremst\u00e5 lavere fra indre g\u00e5rdsrom grunnet terrengforskjeller. Utforming og estetikk Det er utarbeidet formingsveileder som skal sikre gode arkitektoniske kvaliteter iht. Arkitektur+, og denne er forankret i reguleringsbestemmelse 2.1.1. Veilederen er retningsgivende for utforming av bebyggelse, kantsoner og byrom, hvor enkelte elementer er gjort juridisk bindene. Ved utforming av bebyggelsen oppgis det at det er hentet elementer fra omkringliggende bebyggelse n\u00e5r det gjelder takform, farge og materialitet. Det er sikret fasadebrudd hver 30. meter innenfor felt B/T. I formingsveileder er det vist flere brudd enn for hver 30. meter, og vi \u00f8nsker at dette sikres i henhold til intensjonen i formingsveileder. Formingsveilederen beskriver variasjoner i farger og materialer, sprang i fasadeliv og gesimser. Det legges videre til grunn tre ulike taktyper; flatt tak, mansardtak og saltak/pulttak. Innenfor felt BK4 og BK5 er det i formingsveileder vist en variasjon av flatt tak og saltak/pulttak. Det er vist en variasjon i takform i formingsveileder s. 10, men dette er ikke gjenspeilet i illustrasjoner. En variasjon i takform kan brukes til \u00e5 gi et varierende m\u00f8te med himmelen og bryte opp byggeh\u00f8yder. Innlevert materiale er derimot ikke tilstrekkelig til \u00e5 Saksnummer PLAN-2023/11595 Side 9 av 20 vurdere dette. PBE er positiv til en variasjon i takform, men dette m\u00e5 vurderes ut fra virkninger mot omgivelser og h\u00f8ydevirkning. Det m\u00e5 vurderes om takform skal bindes mer opp for felt BK3-BK5, og om det her skal anbefales skr\u00e5nede takformer. Der det benyttes flate tak, m\u00e5 disse ha en lavere byggeh\u00f8yde. Innenfor BK-feltene er det vist private boder i tilknytning til inngangsparti. PBE vurderer at dette m\u00e5 bearbeides videre. Her anbefales det en tilbaketrukket underetasje som gir et tydelig inngangsparti, og hvor bod integreres helt eller delvis i bygningskroppen. Det er behov for en gjennomgang av formingsveileder og bestemmelser frem mot sluttbehandling for \u00e5 sikre de viktigste intensjonene. Formingsveileder m\u00e5 ogs\u00e5 ta for seg prinsipper for balkonger. St\u00f8yskjerm For \u00e5 skjerme uteoppholdsareal i f_UTE1 og rekkehus i BK3 er det foresl\u00e5tt st\u00f8yskjerm mot Fanavegen. PBE har anbefalt st\u00f8yskjerm i dette omr\u00e5det, da det ikke har v\u00e6rt \u00f8nskelig \u00e5 plassere bygg s\u00e5 tett p\u00e5 skrent ned til Fanavegen. St\u00f8yskjermer er foresl\u00e5tt med en lengde p\u00e5 106 m og inntil 4 m h\u00f8y. I henhold til bestemmelse 2.7.2.e skal st\u00f8yskjermer ha et variert uttrykk, lengre partier m\u00e5 brytes. Et slikt brudd kan f.eks. tydeliggj\u00f8res i et skifte i materialbruk og/eller innslag av beplantning. Opplistingen er ikke utt\u00f8mmende og endelig l\u00f8sning godkjennes i byggesak. Det fremg\u00e5r ikke av bestemmelsene hva som er lengre partier, og det er behov for \u00e5 konkretisere dette. PBE har ikke v\u00e6rt kjent med h\u00f8yden p\u00e5 st\u00f8yskjerm f\u00f8r vurdering til f\u00f8rste gangs behandling. Visuelle kvaliteter vil v\u00e6re viktig \u00e5 sikre, da st\u00f8yskjerm kan fremst\u00e5 som massiv. Til sluttbehandling m\u00e5 det leveres inn prinsipp som viser materialbruk og brudd i st\u00f8yskjerm. Vi vurderer at transparente partier b\u00f8r prioriteres for \u00e5 unng\u00e5 at f_UTE blir lukket rom mellom bygg og h\u00f8y st\u00f8yskjerm. Byggegrense For felt BK4 og BK5 er byggegrense foresl\u00e5tt ut mot skrent i vest. Til sluttbehandling er det behov for \u00e5 justere byggegrensene innenfor felt BK4 og BK5 lengre \u00f8st for \u00e5 unng\u00e5 h\u00f8ye terrengmurer. Denne del av planomr\u00e5det har en fjernvirkning mot S\u00f8r\u00e5s og h\u00f8ye terrengmurer m\u00e5 unng\u00e5s. Her m\u00e5 en god terrengtilpasning vektlegges. Innenfor felt BF1-BF4 er det i plankart lagt inn en byggegrense mot naboeiendommer p\u00e5 4 m. Dette er tomter som reguleres til dagens situasjon. PBE anbefaler her at byggegrenser blir fjernet, da nye tiltak ikke er vurdert. Da vil plan- og bygningsloven og KPA v\u00e6re gjeldende ved vurdering av nye tiltak innenfor eiendommene. Den ene boligen innenfor felt BF4 ligger ogs\u00e5 innenfor 20 m belte til vassdrag, og dette er noe som m\u00e5 hensyntas. Det anbefales derfor ikke regulering av byggegrense i strid med dette. Form\u00e5l Innenfor felt B/T \u00e5pnes det for tjenesteyting og boliger. Bygget er plassert tett p\u00e5 Skjoldlia og Fanavegen, dette er i tr\u00e5d med PBE sine anbefalinger til oppstart. Vestland Fylkeskommune (VLFK) eier et sideareal i nord\u00f8st hvor deler av bygget og o_TO er foresl\u00e5tt regulert. Det har v\u00e6rt dialog med VLFK om dette tidligere i planprosessen, og de har v\u00e6rt positive til annen bruk av arealet. Eksisterende trafo innenfor omr\u00e5det er foresl\u00e5tt flyttet til o_EA. Saksnummer PLAN-2023/11595 Side 10 av 20 Innenfor form\u00e5l tjenesteyting er det i bestemmelse 3.1.5.a. \u00e5pnet for \u00e5 etablere bevertning, mobilitetshub og aktivitetstilbud for ungdom i byggets f\u00f8rste etasje. Det er ogs\u00e5 sikret minimum 200 m2 til fellesfunksjoner/delel\u00f8sninger. Det er krav om aktive/levende fasader og inngang mot o_TO. Prinsipper for aktive fasader og byggets f\u00f8rste etasje er vist i formingsveileder side 7. PBE er positiv til tiltakene som er foresl\u00e5tt i planen, og det er lagt vekt p\u00e5 sosial b\u00e6rekraft i prosjektet som kan v\u00e6re et etterlengtet l\u00f8ft for n\u00e6romr\u00e5det. Planforslaget kan derimot ikke sikre at et manglende tilbud for barn og unge i bydelen faktisk blir etablert, men det er positivt at det settes av areal. Det g\u00e5r ikke frem av planforslaget hvor mye areal som skal avsettes til tjenesteyting med de ulike funksjonene. Det m\u00e5 vurderes til sluttbehandling om minimumsareal skal sikres i bestemmelsene. I planforslaget tilrettelegges det for beboere i alle aldersgrupper og livssituasjoner, med variert tilbud i boligtypologi og boligst\u00f8rrelser. Dette er gjort rede for i planbeskrivelsen punkt 4.3. I bestemmelse 3.1.3.a. legges det derimot opp til en fleksibilitet, slik at det kan etableres flermannsboliger innenfor felt BK. Dette \u00e5pner i prinsippet for leilighetsbygg innenfor hele planomr\u00e5det. PBE vurderer at en slik fleksibilitet vil v\u00e6re uheldig, n\u00e5r det har v\u00e6rt en intensjon at det her skal v\u00e6re familieboliger i form av rekkehus. Planforslaget legger ogs\u00e5 begrensninger p\u00e5 antall boenheter innenfor planomr\u00e5det, og det er dette som ligger til grunn ved vurderinger av infrastruktur og uteoppholdsareal. En fleksibilitet til flermannsboliger kan vurderes innenfor en mindre del av BK, for eksempel BK1, men en leilighetsstruktur innenfor hele planomr\u00e5det kan ikke anbefales. Vi ber forslagsstiller stramme opp bestemmelsen til sluttbehandling slik at intensjonen om rekkehus blir ivaretatt. Boligsammensetning I planbestemmelse 3.1.1.d. er det sikret at maksimum 20% av nye boenheter skal ha bruksareal under 50 m2 og minimum 20% av nye boenheter skal ha bruksareal over 80 m2. Forslagsstiller har vist en intensjon om variert typologi, der boligst\u00f8rrelser skal v\u00e6re tilpasset ulik livssituasjon. Vi \u00f8nsker at denne intensjonen sikres i planforslagets bestemmelser. Det m\u00e5 vurderes \u00e5 knytte en slik bestemmelse til hvert felt som er tilpasset boligtypologien. N\u00e5r det gjelder felt B/T \u00f8nsker vi at det skal sikres boenheter over 80 m2 i henhold til KPA, for \u00e5 gi en variasjon av beboere i leilighetsbygget. Foreliggende planforslag har vist at det er en variasjon, hvor 8 enheter p\u00e5 bakkeplan vil v\u00e6re over 80 m2. For felt BB er PBE positive til intensjonen med mindre leiligheter tiltenkt f\u00f8rstegangskj\u00f8pere, og kan akseptere en fordeling av mindre enheter mellom 35-50 m2 i dette feltet. Uteoppholdsareal Det skal etableres minimum 40 m2 uteoppholdsareal per boenhet, hvorav maks 50 % tillates etablert p\u00e5 tak/altan. Minimum 50 % skal utformes som felles areal eller offentlig tilgjengelig areal. I henhold til KPA skal minst 50 % av enhetene i store prosjekt ha privat uteoppholdsareal. Dette er ikke sikret i planforslaget og m\u00e5 fremg\u00e5 av bestemmelsene til sluttbehandling. I innlevert MUA-oversikt er det vist at mengde- og kvalitetskrav vil v\u00e6re oppfylt. Noe st\u00f8yutsatt areal innenfor BK4 og BK5 er derimot medregnet. Dette m\u00e5 rettes opp og det m\u00e5 komme tydelig frem til sluttbehandling at mengdekrav er oppfylt n\u00e5r disse arealene er tatt ut. I MUA-beregning er areal p\u00e5 bakkeplan medregnet, men ikke tilgjengelige Saksnummer PLAN-2023/11595 Side 11 av 20 arealer p\u00e5 takterrasser. V\u00e5r forel\u00f8pige vurdering er derfor at mengde- og kvalitetskrav vil kunne tilfredsstilles innenfor planomr\u00e5det hvis en tar med takterrasse innenfor felt BB. Uteoppholdsareal er foresl\u00e5tt l\u00f8st i felt f_UTE1-3, i tillegg til private uteoppholdsareal fordelt p\u00e5 balkonger, forhager og takterrasser. I henhold til planbeskrivelsen punkt 4.4 vil uteoppholdsarealene programmeres med ulike kvaliteter og bruksomr\u00e5der. I bestemmelse 3.1.6.c. er det sikret at deler av f_UTE1 skal ha jorddybde som er tilstrekkelig til \u00e5 plante tr\u00e6r, busker og blomster. PBE har etterlyst krav til hvor mye av arealet som skal dimensjoneres, og dette knytter seg s\u00e6rlig til areal som ligger over parkeringsgarasje. Dette m\u00e5 tydeliggj\u00f8res i planbestemmelsene til sluttbehandling. Det er ogs\u00e5 behov for \u00e5 styrke bestemmelse 2.4.6 som sier at truede arter som ask og alm skal vurderes omplassert innenfor planomr\u00e5det. Reetablering av disse tr\u00e6rne vil v\u00e6re et viktig avb\u00f8tende tiltak, og vil ogs\u00e5 gi kvaliteter innenfor uteoppholdsarealet. Vi anbefaler at reetablering sikres i planforslaget til sluttbehandling. Forslagsstiller foresl\u00e5r overvannsh\u00e5ndtering ved bruk av infiltrasjonsanlegg. PBE oppfordrer til \u00e5 se p\u00e5 \u00e5pne overvannsl\u00f8sninger som f.eks. regnbed og vann\u00e5rer. Dette kan inng\u00e5 som en kvalitet i uteoppholdsarealet. Rekkef\u00f8lgekrav til opparbeidelse av felles uteoppholdsareal m\u00e5 styrkes til sluttbehandling. Bestemmelse 6.2.2. vurderes til \u00e5 ikke v\u00e6re tydelig nok. F_UTE2 er sikret som et rekkef\u00f8lgekrav for BK3, og det anbefales at f_UTE1 sikres som rekkef\u00f8lgekrav for B/T og f_UTE3 sikres som rekkef\u00f8lgekrav for BK5 og BK6. Det kan v\u00e6re utfordrende \u00e5 tilfredsstille st\u00f8ykrav p\u00e5 alle private uteoppholdsarealer innenfor planomr\u00e5det. For boliger i felt BK4 og BK5 (bygg 7 og 10 i st\u00f8yrapport) er h\u00f8yeste st\u00f8yniv\u00e5 p\u00e5 balkonger vurdert til Lden = 55-60 dB. Boligene vil derfor ha et st\u00f8yutsatt privatareal mot vest, men oppn\u00e5 stille side mot \u00f8st. Det vil ogs\u00e5 v\u00e6re tilgang til felles uteareal innenfor planomr\u00e5det som tilfredsstiller st\u00f8ykrav. Siden det ikke er krav til at alle boliger skal ha privat areal s\u00e5 vurderer vi at noe st\u00f8yutsatt privatareal kan aksepteres slik som vist i planforslaget. Massebalanse og terrenginngrep Planforslaget medf\u00f8rer store terrenginngrep for \u00e5 etablere parkeringskjeller og blokkbebyggelse i felt B/T. Forel\u00f8pig estimat ansl\u00e5r et masseuttak p\u00e5 23.200 m3. Utstrekning av parkeringskjeller har endret seg underveis i planprosessen, og PBE har etterlyst mindre inngrep. I vedlagt \u00abparkeringsanlegg notat\u00bb datert 01.10.2024 har forslagsstiller redegjort for valgt l\u00f8sning. PBE vurderer at forslagsstiller har gitt gode begrunnelser for parkeringsl\u00f8sningen. Vi ser at det kan v\u00e6re utfordrende \u00e5 minimere terrenginngrep med de forutsetninger som foreligger, som plassering av parkering i nord, aktive fasader og parkeringsdekning. V\u00e5r forel\u00f8pige vurdering er derfor at valgt l\u00f8sning kan aksepteres, men vi \u00f8nsker innspill p\u00e5 foresl\u00e5tt l\u00f8sning i h\u00f8ringen. I bestemmelse 2.2.1 og 2.2.2 g\u00e5r det frem at terrenginngrep skal skje mest mulig sk\u00e5nsomt, og skj\u00e6ringer, fyllinger og murer skal utf\u00f8res p\u00e5 en estetisk tilfredsstillende m\u00e5te. Synlige murer skal utf\u00f8res i/forblendes med naturstein, og tilstrebes s\u00e5 lave som mulig. Eventuelle murer over 2 meter skal beplantes eller avtrappes. PBE vurderer at bestemmelsene legger f\u00f8ringer for at sluttresultatet skal v\u00e6re gjennomf\u00f8rt p\u00e5 en estetisk tilfredsstillende m\u00e5te der det Saksnummer PLAN-2023/11595 Side 12 av 20 er behov for terrengbearbeiding. Det er foresl\u00e5tt noen justeringer av byggegrense i felt BK4 og BK5 for \u00e5 unng\u00e5 h\u00f8ye terrengmurer mot vest, se vurderinger under tema Byggegrenser. St\u00f8y St\u00f8rre deler av planomr\u00e5det ligger innenfor r\u00f8d og gul st\u00f8ysone for trafikkst\u00f8y. Bebyggelse i \u00f8st blir ogs\u00e5 p\u00e5virket av banest\u00f8y. If\u00f8lge st\u00f8yrapport (datert 21.06.2024) er h\u00f8yeste utend\u00f8rs st\u00f8yniv\u00e5 ved fasade Lden = 67 dB for bolig og 71 dB for f\u00f8rsteetasje n\u00e6ring, gjelder bebyggelsen i felt B/T. Fasader i ny bebyggelse i felt BB, BK2-6 havner i gul sone. I st\u00f8yrapport er det ogs\u00e5 sett p\u00e5 refleksjonsst\u00f8y for omgivelsene. PBE vurderer at unntaksbestemmelsen \u00a722.3 i KPA 2018 kan benyttes for planomr\u00e5det, og har \u00e5pnet for at det kan etableres boliger innenfor r\u00f8d st\u00f8ysone, hvis det sikres gode avb\u00f8tende tiltak. Avb\u00f8tende tiltak er gjort rede for i planbeskrivelsen punkt 4.3. Det er sikret at alle boliger skal ha minst en fasade som vender mot stille side. Boenheter med st\u00f8yniv\u00e5 over Lden = 55 dB ved en eller flere fasader skal v\u00e6re gjennomg\u00e5ende, og minst 50% av oppholdsrom hvorav minst ett soverom skal ha vindu som kan \u00e5pnes mot stille side. Innleverte planskisser for felt B/T og BB, samt typologi i felt BK, viser at alle boliger vil kunne tilfredsstille kravet til stille side. Et annet avb\u00f8tende tiltak er at boligdelen innenfor B/T er trukket lenger inn fra fasaden for \u00e5 redusere st\u00f8yniv\u00e5 p\u00e5 fasade, fra 71 db til 67 db. Plassering av boligdelen er sikret i planforslaget. Figur 10. St\u00f8yniv\u00e5 p\u00e5 fasade innenfor planomr\u00e5det, hentet fra st\u00f8yrapport. En kombinasjon av st\u00f8yskjermer og bebyggelse mot st\u00f8yutsatt side gir store omr\u00e5der med tilfredsstillende st\u00f8yniv\u00e5 p\u00e5 bakkeniv\u00e5 innenfor planomr\u00e5det. Det er planlagt gode og solrike uteoppholdsarealer p\u00e5 stille side. PBE vurderer at det er vist gode avb\u00f8tende tiltak i planforslaget for \u00e5 sikre tilfredsstillende bokvalitet og uteoppholdsareal. Det m\u00e5 derimot Saksnummer PLAN-2023/11595 Side 13 av 20 tydeliggj\u00f8res til sluttbehandling at mengdekrav til uteoppholdsareal er ivaretatt, se v\u00e5re vurderinger under tema Uteoppholdsareal. Kulturmilj\u00f8 Bygningsmilj\u00f8et p\u00e5 S\u00f8rhaugen fremst\u00e5r i dag som et helhetlig milj\u00f8, og mye av landskapsformene er i dag bevart. Omr\u00e5det er ikke omfattet av hensynssone for kulturmilj\u00f8. Til oppstart anbefalte byantikvaren en fortetting som bygde videre p\u00e5 eksisterende bygningsmilj\u00f8, hvor kulturmilj\u00f8et ikke burde saneres. Planforslaget legger opp til riving av inntil 14 boliger og en full transformasjon. Lite av det opprinnelige bygningsmilj\u00f8et vil bli bevart. Det er utarbeidet en kulturminnedokumentasjon, datert 29.09.2024. Det eldste bygget innenfor planomr\u00e5det er trolig fra 1916/1917 og ligger p\u00e5 eiendom gnr/bnr 40/66 (S\u00f8rhaugen 2D). Tilh\u00f8rende huset er det et historisk hageanlegg med nord-s\u00f8r g\u00e5ende all\u00e9 som blir ber\u00f8rt av ny utbygging. Hagen med tilh\u00f8rende all\u00e9 er allerede fragmentert grunnet nyere bebyggelse innenfor planomr\u00e5det. Barlind som ligger rett nord for S\u00f8rhaugen 2D er eneste tre som er igjen fra den opprinnelige all\u00e9en, og dette er foresl\u00e5tt fjernet eller flyttet innenfor planomr\u00e5det. S\u00f8rhaugen 2D foresl\u00e5s revet og erstattet av uteoppholdsareal. Ved oppstart i 2023 var intensjonen \u00e5 bevare bygget og sette det i stand til et felleslokale. Disse funksjonene er n\u00e5 flyttet til felt B/T. PBE finner det uheldig at s\u00e5 mange bygg skal rives. Samtidig er dette en konsekvens av \u00f8nsket fortetting rundt kollektivknutepunkt, og at planforslaget tar for seg et st\u00f8rre omr\u00e5de med mange boenheter. Det kan v\u00e6re utfordrende \u00e5 fortette mellom eksisterende bygningsstruktur, og riving vil gi en mer helhetlig struktur for ny bebyggelse. PBE har derfor oppfordret forslagsstiller til \u00e5 gjenbruke s\u00e5 mye som mulig av eksisterende bebyggelse gjennom ombruk. Forslagsstiller har utarbeidet en innledende ombrukskartlegging datert 02.07.24, men det er ikke sikret konkrete tiltak i bestemmelsene. Dette er gjort rede for under v\u00e5r vurdering av tema Klima og energi. Mobilitet Tverrforbindelser Innenfor bestemmelsesomr\u00e5de #3 skal det etableres trappeforbindelse fra f_GT til o_GS2 gjennom BK3 og o_AVG7. Denne vil ikke v\u00e6re universelt utformet. Gangveger skal som hovedregel utformes for \u00e5 sikre universell fremkommelighet, men vi slutter oss til foresl\u00e5tt l\u00f8sning siden terrengforhold umuliggj\u00f8r en hensiktsmessig utforming. Sykkelparkering Det skal etableres minimum 2,5 plasser per 100 m2 boliger. Det er lagt opp til en tyverisikker sykkelparkering innenfor felt B/T, med verksted og vaskemulighet. Minimum 10 % av parkeringsplassene skal v\u00e6re dimensjonert for lastesykkel. Det foresl\u00e5s videre etablert en allment tilgjengelig sykkelhub i felt B/T p\u00e5 gateplan med utgang mot torg (o_TO). PBE anbefaler at sykkelparkering for beboere legges med direkte tilkomst ut til gs-veg og ber om at dette sikres i planforslaget til sluttbehandling. Parkering Planforslaget legger seg p\u00e5 en parkeringsdekning p\u00e5 0,6 oppstillingsplasser per 100 m2 bolig, hvilket er iht. minimumsdekning i KPA 2018. Det oppgis at dette utgj\u00f8r 113 plasser, og Saksnummer PLAN-2023/11595 Side 14 av 20 inkluderer 10 % HC-parkering og gjesteparkering. All bilparkering skal l\u00f8ses i felles parkeringsanlegg med innkj\u00f8ring fra privat vei S\u00f8rhaugen, nord i planomr\u00e5det. Bestemmelsesomr\u00e5de #1 omfatter parkeringskjeller under bebyggelse i B/T. PBE vurderer at parkeringsdekning er innenfor rammen i KPA 2018 og i tr\u00e5d med m\u00e5lene om nullvekst i personbiltrafikken. I det videre planarbeidet anbefales det \u00e5 se p\u00e5 muligheter for delebil i prosjektet. Trafikk Ny adkomst (f_KV2) til planomr\u00e5det foresl\u00e5s flyttet 30 meter lenger vest fra Fanavegen enn dagens adkomst, og det foresl\u00e5s etablert fortau (f_FO3) p\u00e5 \u00f8stsiden av veien frem til snuhammer. Videre tilkomst til boliger s\u00f8r i omr\u00e5det etableres som gatetun (f_GT). Nedkj\u00f8ring til parkeringsanlegg plasseres n\u00e6rt Skjoldlia, for \u00e5 minimere kj\u00f8ring i boligomr\u00e5det i st\u00f8rst mulig grad. Kommunal veg Skjoldlia Til oppstart har naboer uttrykt bekymring for \u00f8kt trafikk i Skjoldlia og for trafikkavvikling rundt skolen. Det er utarbeidet trafikk- og mobilitetsanalyse (04.09.2024), som har hatt fokus p\u00e5 trafikkavvikling og kapasitet i krysset Fanavegen/S\u00e6tervegen/Skjoldlia, trafikksikkerhet og mobilitet for myke trafikanter i planomr\u00e5det og gangsystemer rundt skole og bybanestopp. Trafikkanalysen konkluderer med at utbyggingen vil medf\u00f8re en marginal trafikk\u00f8kning til/fra Skjoldlia, og krysset har en stor kapasitetsreserve. Det har blitt gjennomf\u00f8rt trafikktelling og telling av g\u00e5ende i kryssomr\u00e5det og ved skolen. Analysen viser at prinsippet om hjertesone ikke fungerer som det skal innenfor omr\u00e5det, hvor flere biler foretar man\u00f8vrering og rygging i sone der det ferdes mange skolebarn. Det foresl\u00e5s \u00e5 etablere fortau (o_FO4) p\u00e5 \u00f8stsiden av tilkomstveien til Skjold skole, med 2,5 meter bredde. Kantparkering p\u00e5 denne strekningen vil utg\u00e5 som f\u00f8lge av etablering av nytt fortau. Tiltaket vil bidra til en tryggere skolevei for g\u00e5ende og syklende, samt bidra til mindre biltrafikk inn mot skoleomr\u00e5det. Forslagsstiller har hatt dialog med skolen om denne l\u00f8sningen. For \u00e5 unng\u00e5 villkryssing fra planomr\u00e5det og mot skolen anbefales det \u00e5 etablere et nytt tilrettelagt krysningspunkt over Skjoldlia, like \u00f8st for avkj\u00f8rselen til planomr\u00e5det. Det er i den forbindelse foresl\u00e5tt regulert fortau (o_FO1) p\u00e5 motsatt side av Skjoldlia for \u00e5 lede g\u00e5ende til etablerte gangveier og stier. PBE vurderer at disse tiltakene vil v\u00e6re positive for \u00e5 tydeliggj\u00f8re gangm\u00f8nster og en mer trafikksikker l\u00f8sning for myke trafikanter. Det er satt rekkef\u00f8lgekrav til etablering av FO1 og FO4 f\u00f8r det gis igangsettingstillatelse (IG) til betongarbeider, jf. bestemmelse 6.1.1. For \u00e5 sikre trafikksikkerhet i anleggsfase vurderer PBE at denne bestemmelsen m\u00e5 styrkes til \u00e5 gjelde IG for nye tiltak innenfor planomr\u00e5det. Fylkesveg Fanavegen Fanavegen ligger som en barriere mellom planomr\u00e5det og bybanestopp/fremtidig gang- og sykkelveg. Det er f\u00e5 krysningspunkt over vegen og tiltak som redusert fart og flere krysningspunkt vil da v\u00e6re avgj\u00f8rende. Dette ble l\u00f8ftet til VLFK i oppstartsm\u00f8tet. VLFK begrunnet behovet for \u00e5 bevare tverrsnittet p\u00e5 vegen, med dagens \u00c5DT. PBE oppfordrer likevel til at en kan vurdere tiltak som fartsreduksjon og flere krysningspunkt langs Fanavegen. Vi oppfordrer VLFK til \u00e5 vurdere dette og komme med innspill i h\u00f8ringsfasen. Saksnummer PLAN-2023/11595 Side 15 av 20 Varelevering Det er ikke planlagt n\u00e6ringsvirksomhet eller tjenesteyting som krever daglig varelevering. Ved behov for varelevering tilknyttet lokaler i B/T, foresl\u00e5s dette l\u00f8st via parkeringskjeller eller f_RA. PBE vurderer at dette m\u00e5 l\u00f8ses i parkeringskjeller i felt B/T. Det forutsettes at frih\u00f8yde i garasjeanlegg tilpasses kj\u00f8ret\u00f8y for varelevering, og snumuligheter m\u00e5 sikres i parkeringsanlegget. Bygge- og anleggsfasen Planomr\u00e5det ligger tett p\u00e5 Skjold skole, og til oppstart hadde helsevernenheten flere innspill til bygge- og anleggsfasen og anbefalte at det ble satt krav til st\u00f8yreduserende tiltak i bestemmelsene. PBE etterlyser en bedre redegj\u00f8relse av konsekvenser og avb\u00f8tende tiltak i anleggsfasen. Det er ogs\u00e5 behov for \u00e5 sikre bestemmelser til driftstid og prognoser av forventet st\u00f8y til naboer og skole. Det er lagt opp til et st\u00f8rre masseuttak innenfor planomr\u00e5det (forel\u00f8pig estimat ansl\u00e5r et masseuttak p\u00e5 23.200 m3). Dette medf\u00f8rer mye sprengning og flere lastebillass med masser ut av planomr\u00e5det. Det g\u00e5r frem av bestemmelse 2.6.1 at det skal sikres en trygg forbindelse for myke trafikanter i anleggsfasen, men utover dette er det ikke sikret noen avb\u00f8tende tiltak. Vi ber om innspill i h\u00f8ringsfasen p\u00e5 avb\u00f8tende tiltak som m\u00e5 sikres i planforslaget. Renovasjon Det legges opp til en felles renovasjonsl\u00f8sning (f_RA) i form av nedgravde bunnt\u00f8mte containere for den nye bebyggelsen samt for felt BF2. L\u00f8sningen dimensjoneres for 165 boenheter og inntil 600 m2 tjenesteyting, og inneb\u00e6rer 15 containere. I bestemmelsene er det imidlertid foresl\u00e5tt tillatt inntil 170 nye boenheter, og dette m\u00e5 tas h\u00f8yde for i renovasjonsl\u00f8sning. Det er ogs\u00e5 vurdert stasjon\u00e6rt avfallssug og en kombinert l\u00f8sning med mobilt avfallssug, men det konkluderes med at disse er uheldige med hensyn til terrenginngrep, er mer kostbare og vil kreve mer areal. Det opplyses at ca. 10 boenheter vil f\u00e5 en avstand p\u00e5 inntil 180 m fra bolig til nedkast. Dette vil overstige det preaksepterte kravet om maksimalt 100 meter avstand til avfallsl\u00f8sning. PBE vurderer at en slik l\u00f8sning kan aksepteres da foresl\u00e5tt plassering av de bunnt\u00f8mte containerne er i samme retning som sentrale m\u00e5lpunkt som bybanestopp, skole og parkeringsanlegg. Naturmangfold og gr\u00f8nnstruktur Planomr\u00e5det er i hovedsak bebygd, og best\u00e5r av kupert terreng med sm\u00e5 koller, skrenter og gr\u00f8nne omr\u00e5der/hager mellom bebyggelsen. Vest for planomr\u00e5det er det et gr\u00f8ntdrag langs Apeltunvassdraget. Det er utarbeidet en naturmangfoldvurdering (datert 02.07.2024). PBE vurderer materialet til \u00e5 v\u00e6re dekkende for \u00e5 vurdere planforslagets virkninger etter naturmangfoldsloven \u00a7\u00a7 8-12. \u00a7 8 kunnskapsgrunnlaget I naturmangfoldvurderingen er det brukt tilgjengelig informasjon i databaser, og det er gjennomf\u00f8rt befaring i november 2022 samt i mai og september 2023. PBE vurderer at kunnskapsgrunnlaget er tilstrekkelig for \u00e5 vurdere arters bestandssituasjon og naturtypers utbredelse og tilstand innenfor planomr\u00e5det. Saksnummer PLAN-2023/11595 Side 16 av 20 \u00a7 10 \u00d8kosystemtiln\u00e6rming og samlet belastning Planomr\u00e5det ligger i et omr\u00e5de med \u00f8kende utbyggingspress. Omr\u00e5det har en funksjon som leve- og hekkeomr\u00e5de for enkelte fuglearter, trolig gr\u00e5spurv (NT) og t\u00e5rnseiler (NT), og for sm\u00e5vilt som piggsvin (NT). Rapporten konkluderer med at planforslaget f\u00e5r en liten negativ effekt p\u00e5 naturmangfold i og n\u00e6r planomr\u00e5det ved at fortetting gir d\u00e5rligere levevilk\u00e5r for de fleste arter. Det anbefales i rapporten at nye gr\u00f8ntanlegg og beplantningssoner b\u00f8r opparbeides p\u00e5 en m\u00e5te som gir best mulige forhold for naturmangfold, i form av variasjon i artssammensetning, stedegne pollinatorvennlige planter og sikre sammenhengende gr\u00f8ntomr\u00e5der/korridorer. Variasjon i utforming og funksjon, fra \u00e5pen gressplen og blomsterbed til tettgrodde hekker og store gamle tr\u00e6r er nyttig for habitat for sm\u00e5 pattedyrarter, fugl og insekter. PBE oppfordrer til at dette vektlegges ved utforming av uteomr\u00e5der, og anbefaler at bestemmelser styrkes for \u00e5 sikre dette. Dette gjelder s\u00e6rlig bestemmelse 2.4.5 som omtaler beplantning. Det er foresl\u00e5tt flere avb\u00f8tende tiltak i planforslaget som skal begrense skade p\u00e5 naturmangfoldet. Anleggsperioden vurderes \u00e5 kunne ha en negativ p\u00e5virkning p\u00e5 fuglelivet dersom dette p\u00e5g\u00e5r i hekkesesongen (april-mai). Det er sikret i bestemmelsene at oppstart av sprengningsaktivitet ikke tillates i denne perioden, jf. bestemmelse 2.4.3. Her anbefaler vi at sprengningsaktivitet ikke skal tillates i perioden overhodet, og bestemmelsen m\u00e5 spisses. Truede arter som for eksempel ask og alm skal vurderes omplassert innenfor planomr\u00e5det, jf. bestemmelse 2.4.6. PBE vurderer at bestemmelsen m\u00e5 styrkes for \u00e5 sikre at ask og alm blir reetablert. Det er forventet at planforslaget \u00f8ker lysforurensningen i omr\u00e5det, og naturmangfoldsrapporten anbefaler \u00e5 hindre all form for p\u00e5virkning mot gr\u00f8nnstruktur mot vassdrag. Vi anbefaler at dette f\u00f8lges opp i planbestemmelsene som et avb\u00f8tende tiltak. \u00a7 9 f\u00f8re var prinsippet F\u00f8re-var-prinsippet brukes n\u00e5r det ikke finnes tilstrekkelig med kunnskap til \u00e5 vite hvilke virkninger beslutningen vil ha for naturmangfoldet. Det aktuelle omr\u00e5det best\u00e5r i dag av boliger med tilh\u00f8rende hageanlegg. Det oppgis at det ikke er gjort fullstendige kartlegginger av vegetasjon innenfor alle hageanleggene, da dette er privat eiendom. PBE vurderer likevel at naturmangfoldsrapporten gir en grundig vurdering av planforslagets konsekvenser i og utenfor planomr\u00e5det. F\u00f8re var prinsippet kommer ikke til anvendelse. \u00a7 11 Kostnadene ved milj\u00f8forringelse skal b\u00e6res av tiltakshaver og \u00a7 12 Milj\u00f8forsvarlige teknikker og driftsmetoder I planbestemmelsene er det sikret at tiltakshaver skal dekke kostnadene for \u00e5 hindre eller begrense skade p\u00e5 naturmangfoldet. Dette knytter seg spesielt til spredningshindrede tiltak for fremmede skadelige arter i planomr\u00e5det og mulig reetablering av ask og alm. Det forutsettes at det benyttes milj\u00f8forsvarlige driftsmetoder og teknikker i anleggsfasen, slik at inngrep ikke blir st\u00f8rre enn n\u00f8dvendig og volder un\u00f8dvendig skade. Det er sikret i bestemmelse 2.6.2 at det skal utarbeides tiltaksplan for \u00e5 forhindre tilf\u00f8rsel av steinst\u00f8v og sprengstoffrester til Apeltunvassdraget. Klima og energi Planomr\u00e5det ligger innenfor konsesjonsomr\u00e5de for fjernvarme for Flesland \u2013 Sentrum, men er per tidspunkt ikke utbygget i dette omr\u00e5det. Bestemmelse 3.1.1a \u00e5pner for solenergianlegg p\u00e5 tak innenfor planomr\u00e5det. Innenfor felt BB kan dette kombineres med Saksnummer PLAN-2023/11595 Side 17 av 20 vegetasjonsdekke p\u00e5 tak. PBE vurderer at dette ogs\u00e5 m\u00e5 gjelde felt B/T der takform muliggj\u00f8r det. I forbindelse med at det foresl\u00e5s revet 14 eneboliger med tilh\u00f8rende garasjer/boder, er det bedt om at det utarbeides en ombrukskartlegging. Som f\u00f8lge av at forslagsstiller ikke har tilgang til alle byggene, og kartleggingen kun er basert p\u00e5 en visuell befaring, er denne \u00e5 regne som sv\u00e6rt innledende. Hovedfunnene p\u00e5 n\u00e5v\u00e6rende tidspunkt er at komponentene i de yngre byggene har st\u00f8rst verdi f. eks takstein, teglstein, grunnmur og hagemur i naturstein samt hageplanter. PBE forutsetter at det gj\u00f8res en mer detaljert unders\u00f8kelse av hvilke bygningsdeler som kan benyttes videre n\u00e5r byggene blir demontert. Det er ikke sikret eventuell gjenbruk av materialer i bestemmelsene. Til sluttbehandling b\u00f8r det forankres i bestemmelsene, da det m\u00e5 v\u00e6re en intensjon med gjenbruk der det er mulig. Det er utarbeidet klimanorm i forbindelse med planforslaget, som er en m\u00e5lestokk for klimaambisjonene til planforslaget. De forel\u00f8pige beregningene gir en poengsum p\u00e5 1,4 poeng av totalt 3 poeng. Vi er positive til at ambisjonene ligger h\u00f8yere enn minimumskravene, og at det f. eks \u00f8nskes sikret fleksibilitet i bygningsmassen ved etasjeh\u00f8yder som muliggj\u00f8r flere typer bruk. Det er imidlertid varierende hvor godt de ulike ambisjonene er sikret i planforslaget, og ber om at dette m\u00e5 sikres/dokumenteres for \u00e5 kunne oppn\u00e5 m\u00e5loppn\u00e5else. Vi anbefaler at det mot sluttbehandling arbeides videre med \u00e5 se p\u00e5 hvordan ambisjonene kan sikres i planforslaget. PBE anbefaler nullutslippsanleggsplasser. Figur 11. Utsnitt av klimanorm og sammenlagt poengsum. Sosial infrastruktur Planomr\u00e5det ligger i opptaksomr\u00e5det for Skjold barneskole og R\u00e5dalslien ungdomsskole. Det er gjort rede for barnehage- og skolekapasitet i planbeskrivelsen punkt 4.13. Skolebruksplanen 2021-2030 legger til grunn at det vil v\u00e6re kapasitet i bydelen frem mot 2030. Det legges til rette for etablering av tilbud til barn og unge innenfor planomr\u00e5det, b\u00e5de ungdomsklubb og varierte uteoppholdsarealer. I planomr\u00e5det er det i hovedsak private hager Saksnummer PLAN-2023/11595 Side 18 av 20 ved dagens situasjon, og det er ikke registrert arealer i bruk av barn og unge. Med tiltakene som er foresl\u00e5tt i planen vil det bli lettere tilgjengelig for brukergruppen og det vil sikres arealer innend\u00f8rs til \u00e5 etablere et manglende tilbud. PBE vurderer at planforslaget hensyntar barn og unge. Vedtak: 1. I medhold av plan- og bygningsloven \u00a7 12-11, og i henhold til delegert myndighet, sendes f\u00f8lgende forslag til detaljregulering p\u00e5 h\u00f8ring og legges ut til offentlig ettersyn: a. Detaljregulering, Fana, Gnr. 40, Bnr. 420, S\u00f8rhaugen, Skjold, Reguleringsplan, arealplan-ID 71320000 vist p\u00e5 plankart, datert 16.10.2024 b. Tilh\u00f8rende reguleringsbestemmelser, datert 31.10.2024 Plan- og bygningsetaten Tarje Wanvik Etatsdirekt\u00f8r Aslaug Aalen Avdelingsleder Dette dokumentet er godkjent elektronisk. Saksnummer PLAN-2023/11595 Side 19 av 20 Vedlegg: Plankart datert 16.10.2024 Reguleringsbestemmelser datert 31.10.2024 Planbeskrivelse datert 07.10.2024 Merknadsskjema datert 12.07.2024 Illustrasjonsplan datert 21.11.2024 Snitt og oppriss datert 21.11.2024 Sol- og skyggeillustrasjoner datert 15.08.2024 MUA oversikt datert 01.10.2024 Veg tegninger datert 04.07.2024 ROS-analyse datert 11.07.2024 VA-rammeplan datert 07.06.2024 Uttale fra Bergen Vann datert 05.07.2024 Kulturminnedokumentasjon datert 26.09.2024 Renovasjonsteknisk plan datert 23.04.2024 St\u00f8yrapport datert 25.09.2024 Trafikk- og mobilitetsanalyse datert 04.09.2024 Naturmangfoldsvurdering datert 02.07.2024 Klimagassberegning datert 02.10.2024 Klimanorm datert 30.09.2024 Beskrivelse til klimanorm datert 30.09.2024 Innledende ombrukskartlegging datert 02.07.2024 Formingsveileder datert 03.10.2024 Notat parkeringsanlegg datert 01.10.2024 Estimert massebalanse datert 30.05.2024 Innledende stedsana\u00f8yse datert 27.02.2023 Fullstendig dokumentoversikt og saksgang, se https://www.bergen.kommune.no/omkommunen/offentlig-innsyn/innsynplanogbyggesak saksnr: PLAN-2023/11595 Saksnummer PLAN-2023/11595 Side 20 av 20 "
}