{
  "dokument_id": "94596a02-ed3f-5942-9488-f8c3db3b96c6",
  "doc_type": "case_presentation",
  "kommune": 4601,
  "tittel": "Inng\u00e5else av festeavtale mellom Bergen kommune og Brann Stadion AS om feste av deler av eiendommene gnr. 162 bnr. 978 og 1225",
  "url": "https://bergen.kommune.no/politikere-utvalg/api/fil/bk360/10069252/Framstilling-Inngaelse-av-festeavtale-mellom-Bergen-kommune-og-Brann-Stadion-AS-om-feste-av-deler-av-eiendommene-gnr-162-bnr-978-og-1225",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/46286-1 Inng\u00e5else av festeavtale mellom Bergen kommune og Brann Stadion AS om feste av deler av eiendommene gnr. 162 bnr. 978 og 1225 Hva saken gjelder: Saken gjelder godkjenning av fremforhandlet festeavtale mellom Bergen kommune og Brann Stadion AS om feste av areal for to fotballbaner p\u00e5 Nymark, som skal brukes som treningsbaner for Brann sitt kvinnelag og herrelag. Bakgrunn: I november 2023 offentliggjorde SK Brann at klubben hadde mottatt 86 mill. kroner fra Trond Mohn og Sparebanken Vest for \u00e5 finansiere en oppgradering av spilleflatene inne p\u00e5 Brann stadion og de to treningsfeltene klubben har benyttet p\u00e5 Nymark, til \u00e5 t\u00e5le en sterkere bruk enn de eksisterende naturgressbanene. Oppgraderingen gj\u00f8r at Brann sitt kvinnelag kan flytte fra Stemmemyren og at laget for fremtiden kan spille sine kamper p\u00e5 Brann Stadion. I tillegg vil oppgraderingen gi kvinnelaget tilgang til nye og forbedrede treningsfasiliteter p\u00e5 Nymark, p\u00e5 lik linje med klubbens herrelag. Med planlagte investeringer p\u00e5 flere 10-talls millioner kroner har det v\u00e6rt \u00f8nskelig for Brann \u00e5 sikre sine rettigheter til treningsfeltene p\u00e5 Nymark, som Bergen kommune er grunneier av. Siden november 2023 har det derfor v\u00e6rt f\u00f8rt forhandlinger mellom Bergen kommune og Brann om en festeavtale som regulerer partenes respektive rettigheter og plikter, samtidig som ogs\u00e5 hensynet til luftsportmilj\u00f8ets bruk av tilst\u00f8tende arealer ivaretas. Det fremforhandlede utkastet til festeavtale: Det fremforhandlede utkastet til avtale er en standard festeavtale p\u00e5 markedsmessige vilk\u00e5r, med 30 \u00e5rs l\u00f8petid. Festeavgiften er basert p\u00e5 en ekstern vurdering, innhentet av Bergen kommune, som fastsetter verdien av det arealet som bortfestes til 7 mill. kroner. Partene er enige om en festerente p\u00e5 7 %, som gir en \u00e5rlig festeavgift p\u00e5 490 000 kroner. Festeavgiften reguleres \u00e5rlig med 100 % av endringen i KPI. Begge parter er kjent med at det foreligger forurensing i grunnen, som f\u00f8lge av at arealet tidligere har blitt brukt som s\u00f8ppelfylling, men at det per tiden ikke foreligger noe p\u00e5legg om opprydding. Partene er enige om at Bergen kommune er ansvarlig for den forurensing som er p\u00e5f\u00f8rt eiendommene f\u00f8r fester p\u00e5begynner sitt arbeid p\u00e5 tomtene. Avtalen inneholder derfor en s\u00e6rlig bestemmelse som gir begge parter rett til \u00e5 si opp festeavtalen med 12 m\u00e5neders varsel, dersom det kommer p\u00e5legg om opprydding av forurensede masser p\u00e5 eiendommene. Det er ogs\u00e5 inntatt en s\u00e6rlig bestemmelse om at Bergen kommune skal v\u00e6re ansvarlig for \u00e5 gjennomf\u00f8re og bekoste n\u00f8dvendige tiltak ved et p\u00e5legg om opprydding, s\u00e5fremt p\u00e5legget ikke skyldes det arbeidet Brann har utf\u00f8rt p\u00e5 eiendommene. Bergen kommune er i et slikt tilfelle imidlertid ikke ansvarlig for \u00e5 erstatte de verdiene Brann har tilf\u00f8rt eiendommene, eller 1 for \u00e5 kompensere Brann for de tap - direkte eller indirekte - som klubben lider som f\u00f8lge av at bruken av festetomten opph\u00f8rer midlertidig eller permanent. Gjennom avtalen forplikter Brann seg ogs\u00e5, for egen kostnad, \u00e5 rehabilitere kommunens betongr\u00f8r og kummer for drenering som ligger i grunnen p\u00e5 festeiendommen og tilst\u00f8tende eiendommer. Som kompensasjon for dette, trekkes det fra 28 m\u00e5neders festeavgift. Avtalens \u00f8vrige regulering av rettigheter og plikter er slik som de, i det alt vesentligste, fremkommer i standard festeavtaler. \u00d8konomiske konsekvenser: Det fremforhandlede utkastet til festeavtale inneb\u00e6rer at Bergen kommune vil motta en samlet festeinntekt fra det bortfestede arealet p\u00e5 om lag 13,6 mill. kroner, m\u00e5lt i \u00e5rets kroneverdi. I forbindelse med tidligere arbeider p\u00e5 de to fotballbanene som den fremforhandlede festeavtalen omfatter, har Bergen kommune f\u00e5tt tilsagn om spillemidler p\u00e5 om lag 4,2 mill. kroner. Disse er tidligere avsatt som \u00f8remerket finansiering i kommunens investeringsbudsjett. Inng\u00e5elsen av den fremforhandlede festeavtalen med Brann Stadion AS vil inneb\u00e6re at vilk\u00e5rene for spillemidlene ikke lenger er oppfylt, med den konsekvens at den \u00f8remerkede finansieringen bortfaller. N\u00e6rmere bestemt inng\u00e5r spillemidler i kommunens finansiering av de to prosjektene med et bel\u00f8p p\u00e5 kr. 4,2 mill. P\u00e5 prosjekt IDR043 Nymark treningsfelt er det mottatt spillemidler p\u00e5 kr. 1,7 mill. Dette bel\u00f8pet m\u00e5 tilbakebetales. P\u00e5 prosjekt IDR048 Rehabilitering Gressbane Nymark er det lagt til grunn spillemidler p\u00e5 kr. 2,5 mill. godkjent. S\u00f8knadsbel\u00f8pet er godkjent av Vestland fylkeskommune, men det er gitt forel\u00f8pig avslag grunnet manglende midler. S\u00f8knad er fornyet for 2024. Totalt finansieringsbehov knyttet til festeavtalen er s\u00e5ledes kr. 4,2 mill. Festeavtalen f\u00f8rer til at kommunens investeringer p\u00e5 prosjekt IDR043 Nymark treningsfelt og IDR048 Rehabilitering Gressbane Nymark m\u00e5 avskrives. Investeringene ble gjennomf\u00f8rt i perioden 2019 til 2020. Brutto kostnad p\u00e5 IDR043 Nymark treningsfelt var kr. 5,25 mill. og kr. 6,65 mill. p\u00e5 prosjekt IDR048 Rehabilitering Gressbane Nymark. Den fremforhandlede festeavtalen gir, med de vilk\u00e5rene som er satt, og den innretning som er avtalt for de tiltakene Brann skal gjennomf\u00f8re p\u00e5 det bortfestede arealet, ingen direkte endring i Bergen kommune sin \u00f8konomiske risiko knyttet til de forurensede massene (som grunneier b\u00e6rer kommunen denne risikoen allerede). Omfanget av forurensede masser er heller ikke kjent, og det er derfor ikke mulig i denne sak, \u00e5 si noe om konsekvensen av et eventuelt p\u00e5legg om opprydning. Dette er derfor noe man m\u00e5 komme tilbake til p\u00e5 et senere tidspunkt dersom et p\u00e5legg skulle bli gitt. Byr\u00e5dens vurdering og anbefaling/konklusjon: Byr\u00e5det vil v\u00e6re en aktiv bidragsyter som spiller p\u00e5 lag med idretten i Bergen, slik at idrettsbyen Bergen utvikles videre. Byr\u00e5det vil arbeide for anleggsutvikling i samarbeid med gode krefter. I denne saken bidrar byr\u00e5det til \u00e5 sikre Brann tilfredsstillende rammebetingelser for \u00e5 oppgradere treningsflatene klubben benytter p\u00e5 Nymark. Det er positivt at oppgraderingen ogs\u00e5 gir kvinnelaget tilgang til nye og forbedrede treningsfasiliteter p\u00e5 Nymark, p\u00e5 lik linje med klubbens herrelag. Byr\u00e5den mener at det fremforhandlede utkastet til festeavtale, som er utarbeidet p\u00e5 basis av markedsmessige prinsipper, balanserer rettigheter, plikter, og fordelingen av risiko mellom Bergen kommune og Brann p\u00e5 en tilstrekkelig og tilfredsstillende m\u00e5te. Sett opp mot de 2 festeavtalene kommunen har inng\u00e5tt med andre idrettslag og -organisasjoner, mener byr\u00e5den ogs\u00e5 at hensynet til likebehandling er godt ivaretatt slik avtaleutkastet n\u00e5 foreligger. Derfor vil byr\u00e5den etter en samlet vurdering av alle momentene i saken anbefale byr\u00e5det \u00e5 tiltre avtalen. Merbehovet knyttet til bortfall av spillemidler anbefaler byr\u00e5den at blir fremmet som et justeringsforslag i Revidert budsjett/Tertial 1. Vedtakskompetanse: Byr\u00e5dets fullmakter: \u00a7 29 FULLMAKTER VEDR FORVALTNING AV KOMMUNENS EIENDOMSMASSE \u00a7 29.1 Byr\u00e5dets generelle kompetanse Byr\u00e5det er tillagt myndighet til \u00e5 forvalte kommunens bygg- og eiendomsmasse med utgangspunkt og forankring i overordnete m\u00e5lsettinger og retningslinjer for arbeidet som bystyret fastsetter p\u00e5 omr\u00e5det. Byr\u00e5d for n\u00e6ring, kultur og idrett innstiller til byr\u00e5det \u00e5 fatte f\u00f8lgende vedtak: 1. Byr\u00e5det godkjenner den fremforhandlede festeavtalen med Brann Stadion AS. 2. Byr\u00e5det vil i revidert budsjett fremme forslag om budsjettjustering for bortfall av spillemidler i tr\u00e5d med premissene i denne saken. Dato: 21. mars 2024 Reidar Digranes Byr\u00e5d for n\u00e6ring, kultur og idrett Dokumentet er godkjent elektronisk. Vedlegg: 1. Festekontrakt mellom Bergen kommune og Brann Stadion AS 2. Kart 29.01.24 3 "
}