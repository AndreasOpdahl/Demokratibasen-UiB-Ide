{
  "dokument_id": "c0cbc3bf-a6f9-5869-a450-7535152f2d08",
  "doc_type": "case_attachment",
  "kommune": 4601,
  "tittel": "Uttalelse fra Bymilj\u00f8etaten datert 25.09.2023",
  "url": "https://bergen.kommune.no/politikere-utvalg/api/fil/bk360/9405493/Uttalelse-fra-Bymiljoetaten-datert-25-09-2023",
  "tekst": " Bymilj\u00f8etaten Til Intern korrespondanse PBE Byggesak S\u00f8r (Arbeidssted) v/Aidarus V\u00e5r referanse: 2023/198443-12 Sheikh Adam Abdi Saksbehandler: Ingvild Lande S\u00f8rensen Dato: 25. september 2023 Fra Bymilj\u00f8etaten Intern korrespondanse. Uttalelse fra Bymilj\u00f8etaten Saken gjelder Bymilj\u00f8etaten viser til oversendelse fra Plan- og bygningsetaten 25.08.23 (BYGG- 2023/14696-6) vedr\u00f8rende s\u00f8knad om vesentlig terrenginngrep og fasadeendring p\u00e5 veksthus. Vesentlig terrenginngrep best\u00e5r i utfylling og planering med stein og grus av omr\u00e5det hvor to tidligere revne veksthus sto, og det er oppgitt at det er utfylt ca 2100m3 masser. Fasadeendringen best\u00e5r i bytte av de opprinnelige platene i veksthuset med nye metallplater og fasader/inngangsd\u00f8rer. I s\u00f8knaden er det oppgitt at bruken er lager og salg av gr\u00f8nne produkter, sedumtak og ferdigplen. Det er s\u00f8kt om dispensasjon fra reguleringsplan \u00a7 2.1.1 for krav til detaljregulering og KPA \u00a7 31.1 for LNF-omr\u00e5der. Historikk S\u00f8knaden f\u00f8lger av p\u00e5g\u00e5ende tilsynssak hvor en rekke forhold p\u00e5 eiendommen er funnet ulovlige med p\u00e5legg om retting (201912545). Det ble derfor s\u00f8kt om legalisering av riving av veksthus og l\u00e5ve, bruksendring, fasadeendring og terrenginngrep, hvor det ble gitt rammetillatelse til riving av veksthus, l\u00e5ve, garasje og avslag p\u00e5 resterende tiltak (202104341). Bymilj\u00f8etaten uttalte seg til aktuelle s\u00f8knad og frar\u00e5det at det ble gitt tillatelse (202104341/10). Avslaget ble p\u00e5klaget, men avslaget ble opprettholdt og videre stadfestet. Behovet for bruksendring har n\u00e5 falt bort, og s\u00f8knaden gjelder n\u00e5 derfor kun fasadeendring p\u00e5 eksisterende veksthus og vesentlig terrenginngrep. Grunnlag Planforutsetning: Tiltaksomr\u00e5det er regulert til n\u00e6ringsbebyggelse (BN1) i omr\u00e5deregulering for YTREBYGDA. GNR 33 BNR 7 MFL., DOLVIK - HOPE, MARINA- OG BOLIGOMR\u00c5DE, plan id 60200000, vedtatt 16.06.21. Kommuneplanens arealdel viser tiltaksomr\u00e5det som LNF, og det inng\u00e5r i hensynssonene funksjonell strandsone, flyst\u00f8y gul sone og brann-/eksplosjonsfare 3 Knappen. Andre overordnede registreringer: S\u00f8rvest for tiltaksomr\u00e5det ligger Storavatnet, et leke- og rekreasjonsomr\u00e5de (Kartlegging av friluftsomr\u00e5der i Bergen kommune i regi av Bymilj\u00f8etaten, 2016). Skogsbeltet mellom Storavatnet og tiltaksomr\u00e5det er vist som en \u00f8kologisk korridor i bl\u00e5gr\u00f8nt temakart til KPA. Vurderinger Det s\u00f8kes om vesentlig terrenginngrep og fasadeendring. Bymilj\u00f8etaten skal vurdere tiltakets konsekvenser for interesser knyttet til natur, biologisk mangfold, landskap og friluftsliv. Oms\u00f8kte terrenginngrep er av et sv\u00e6rt stort omfang, med en utfylling p\u00e5 hele 2100m3 som if\u00f8lge situasjonsplanen dekker et areal p\u00e5 1400m2. I likhet med v\u00e5r tidligere uttalelse til s\u00f8knad om bla. vesentlige terrenginngrep p\u00e5 eiendommen (202104341/10), vurderer vi at det er sv\u00e6rt uheldig at det utf\u00f8res vesentlig terrenginngrep og omdisponering av areal uten tillatelse. Vesentlige terrenginngrep med utfylling av tilkj\u00f8rte masser medf\u00f8rer ofte stor risiko for spredning av fremmede arter, og forurensing til grunn og vassdrag i form av partikler og milj\u00f8gifter. Etter gjeldende omr\u00e5deregulering er arealet avsatt til n\u00e6ringsbebyggelse, men det f\u00f8lger av \u00a7 5.4 at det m\u00e5 utarbeides en detaljregulering for n\u00e6ringsfeltet og at aktuelle eiendom skal forvaltes som LNF-omr\u00e5de fram til detaljregulering er godkjent og rekkef\u00f8lgekrav er oppfylt. I Bymilj\u00f8etatens uttalelse til tidligere s\u00f8knad om vesentlig terrenginngrep p\u00e5 aktuelle eiendom frar\u00e5det vi at det ble gitt dispensasjon. Vi p\u00e5pekte samtidig at videre bruk av arealet m\u00e5tte avklares gjennom den da p\u00e5g\u00e5ende planprosessen for omr\u00e5dereguleringen. Omr\u00e5dereguleringen er siden da vedtatt, og det er gjennom planprosessen gjort en bred, helhetlig og grundig vurdering av arealbruken i aktuelle omr\u00e5de. Det ble gjennom denne planprosessen funnet at aktuelle eiendom skal forvaltes som et LNF-omr\u00e5de fram til det utarbeides detaljregulering. Bymilj\u00f8etaten vurderer at oms\u00f8kte terrenginngrep er av et sv\u00e6rt stort omfang. Dersom det gis tillatelse til et s\u00e5pass stort inngrep i et LNF-omr\u00e5de gjennom dispensasjon, vil det medf\u00f8re fare for presedensvirkninger for at ogs\u00e5 andre liknende tiltak av dette omfanget f\u00e5r dispensasjon fra krav om detaljregulering. Bymilj\u00f8etatens anbefaling Tiltaket er i strid med bestemmelser i kommuneplanens arealdel og reguleringsplan. For \u00e5 f\u00e5 dispensasjon er det krav om at hensynet bak bestemmelsen ikke blir vesentlig tilsidesatt og at fordelene med \u00e5 gi dispensasjon er klart st\u00f8rre enn ulempene etter en samlet vurdering, jf. pbl \u00a7 19-2. Plan- og bygningsetaten m\u00e5 ta stilling til om det her foreligger en overvekt av grunner som taler for at dispensasjon kan gis. Bymilj\u00f8etaten vil p\u00e5 bakgrunn av overst\u00e5ende vurdering frar\u00e5 at det gis tillatelse til oms\u00f8kte tiltak. Med hilsen Bymilj\u00f8etaten Kristin Klokkeide - seksjonsleder Ingvild Lande S\u00f8rensen - naturforvalter/saksbehandler Dokumentet er godkjent elektronisk. "
}