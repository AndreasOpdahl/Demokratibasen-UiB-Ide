{
  "dokument_id": "84658aa2-aee9-5d6a-83e2-0fca8187ea53",
  "doc_type": "case_presentation",
  "kommune": 4601,
  "tittel": "Handlingsplan for trafikksikkerhet 2024-2025, kommunale veier",
  "url": "https://bergen.kommune.no/politikere-utvalg/api/fil/bk360/9565443/Framstilling-Handlingsplan-for-trafikksikkerhet-2024-2025-kommunale-veier",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2022/192842-81 Handlingsplan for trafikksikkerhet 2024-2025, kommunale veier Hva saken gjelder: Handlingsplan for trafikksikkerhet, kommunale veier beskriver kommunen sin oppf\u00f8lging av Trafikksikringsplan for Bergen 2022-2025 som ble vedtatt 25.01.2023. Trafikksikringsplanens visjon er at ingen skal bli drept eller hardt skadd i trafikken (nullvisjonen), og har som m\u00e5l at Bergen skal v\u00e6re en trafikksikker by som legger til rette for at flere velger \u00e5 g\u00e5 og sykle. Handlingsplanen skal v\u00e6re et verkt\u00f8y for \u00e5 prioritere kommunens innsats for \u00e5 sikre at flere myke trafikanter i gatene ikke f\u00f8rer til en \u00f8kning i alvorlige trafikkulykker. Handlingsplanen f\u00f8lger trafikksikringsplanens oppbygning med 4 innsatsomr\u00e5der: 1. Fysiske tiltak i veinettet 2. Kunnskapsutvikling 3. Holdningsskapende arbeid og oppl\u00e6ring 4. Arealplanlegging Prioriteringer i perioden Hovedtyngden av tiltakene i handlingsplanen knytter seg til kommunen sin planlegging og gjennomf\u00f8ring av fysiske tiltak p\u00e5 det kommunale veinettet (innsatsomr\u00e5de 1). Arbeidet med fysiske tiltak best\u00e5r av b\u00e5de store og sm\u00e5 tiltak. Handlingsplanen inneholder totalt 19 store og mellomstore tiltak. 9 av disse er videref\u00f8rte tiltak som er forankret i tidligere handlingsplaner og kommunens handlings- og \u00f8konomiplan, mens 10 er nye lokasjoner hvor det skal settes i gang forberedende arbeid. Tiltakene er listet opp i vedlagt samletabell. I tillegg vil Bymilj\u00f8etaten intensivere det l\u00f8pende arbeidet med mindre trafikksikkerhetstiltak, som for eksempel gangfelt og fartshumper. Bymilj\u00f8etaten gjennomf\u00f8rer ogs\u00e5 en rekke mindre tiltak i tilknytning til hjertesoner ved skoler med barnetrinn. Innenfor innsatsomr\u00e5de 2, 3 og 4 inneholder handlingsplanen prosjekter som blant annet omhandler forebygging av ulykker langs kommunal vei, kunnskapsutvikling, oppl\u00e6ring, mer effektiv innhenting av publikumsinnspill og ulykkesstatistikk, og utvikling av en kommunal gatenorm. Tiltakene er valgt ut p\u00e5 bakgrunn av innspill fra en rekke kilder. Kunnskap og funn fra hjertesoneprosjektet er blitt vektet h\u00f8yt ved utvelgelse av tiltak. Handlingsplanen prioriterer derfor tiltak p\u00e5 kommunal vei som bidrar til bedre trafikksikkerhet rundt skolene, ved blant annet \u00e5 redusere biltrafikk og hastighet. Innspill fra omr\u00e5desatsingene har ogs\u00e5 v\u00e6rt en viktig kunnskapskilde for arbeidet med b\u00e5de handlingsplanen og trafikksikringsplanen. Det er gjennomf\u00f8rt innbyggermedvirkning i forbindelse med trafikksikringsplanen og begge planene har v\u00e6rt p\u00e5 offentlig h\u00f8ring. Handlingsplan for trafikksikkerhet har stort tematisk overlapp mot andre av kommunens planer. G\u00e5strategien og sykkelstrategien for Bergen har egne, kommunale handlingsplaner som hjelper oss \u00e5 n\u00e5 m\u00e5let om at flere skal g\u00e5 og sykle mer. Kommunen har ogs\u00e5 en egen 1 handlingsplan for drift og vedlikehold av det kommunale veinettet. Flere innspill fra arbeidet med trafikksikringsplanen og handlingsplan for trafikksikkerhet f\u00f8lges opp gjennom tilgrensende satsinger og handlingsplaner for gange, sykkel, og drift og vedlikehold. Planprosess og medvirkning Utkast til handlingsplan var p\u00e5 h\u00f8ring v\u00e5ren 2023. Innspillene og fagetatens kommentarer er oppsummert i vedlagt merknadsskjema. Bymilj\u00f8etaten mottok 31 innspill. Innspillene fordeler seg slik: \u2022 Kommunalt r\u00e5d for personer med funksjonsnedsettelse \u2022 Eldrer\u00e5det \u2022 Ungdomsr\u00e5det \u2022 FAU, SU og skoleledelse ved 9 ulike skoler, fordelt p\u00e5 i alt 14 omfattende innspill \u2022 11 privatpersoner \u2022 Statsforvalteren i Vestland \u2022 Statens vegvesen \u2022 Plan- og bygningsetaten Etter h\u00f8ring har Bymilj\u00f8etaten gjort tekstlige justeringer i handlingsplanen, med presiseringer knyttet til hjertesoner, mikromobilitet, HC-parkering, og bilfri bydel-prosjektene. Det er utarbeidet en samletabell for \u00e5 tydeliggj\u00f8re hvilke tiltak som har finansiering i gjeldende i handlings- og \u00f8konomiplan. Handlingsplanen gjelder perioden 2024-2025 og omhandler siste del av perioden for den overordnede Trafikksikringsplanen. Bymilj\u00f8etaten har imidlertid hatt med seg en betydelig portef\u00f8lje av planlagte og p\u00e5g\u00e5ende prosjekter med forankring b\u00e5de i forrige planperiode og i vedtatt handlings- og \u00f8konomiplan. Arbeidet med trafikksikkerhet har dermed p\u00e5g\u00e5tt uten opphold, p\u00e5 tross av forsinkelsen. Fagetatens vurdering og anbefaling: Bymilj\u00f8etaten (BME) forvalter og drifter det kommunale veinettet og st\u00e5r for gjennomf\u00f8ringen av infrastrukturtiltakene. Fagetaten har gjort trafikksikkerhetsfaglige vurderinger av innspill som er kommet inn, og lagt dette til grunn for utvelgelse av fysiske tiltak slik at handlingsplanen prioriterer tiltak der behovet er st\u00f8rst og tiltakene i st\u00f8rst mulig grad bidrar til \u00f8kt sikkerhet. Bymilj\u00f8etaten vurderer at det er flere innspill til tiltak som kunne bidratt til en opplevelse av \u00f8kt trygghet i trafikken, men at tiltakene i h\u00f8ringsutkastet fremdeles b\u00f8r prioriteres i denne planperioden av hensyn til kapasitet og budsjettmidler. Bymilj\u00f8etaten anbefaler at Handlingsplan for trafikksikkerhet 2024-2025, kommunale veier vedtas. \u00d8konomiske konsekvenser: De fysiske trafikksikkerhetstiltakene langs kommunal vei finansieres i all hovedsak over Bergen kommunes investeringsbudsjett. I vedlagt samletabell (vedlegg 3) kommer det fram hvilke av tiltakene i handlingsplanen som har finansiering i forrige handlings- og \u00f8konomiplan for perioden 2024-2027. Bymilj\u00f8etaten gj\u00f8r ogs\u00e5 l\u00f8pende veivedlikehold som fremmer trafikksikkerheten. Dette finansieres over driftsbudsjettet. Flere tiltak er delvis finansiert av tilskuddsordning forvaltet av Statens vegvesen. Det er satt av til sammen 74,7 millioner til trafikksikring i Handlings- og \u00f8konomiplan 2024- 2027 som i hovedsak fordeles p\u00e5 tiltak i Handlingsplan for trafikksikkerhet. Budsjettposten gjelder ogs\u00e5 \u00abmindre trafikksikkerhetstiltak\u00bb som tidligere var skilt ut i egen pott: 2 2024 2025 2026 2027 2024-27 Trafikksikring 19,8 19,3 20,1 15,5 74,7 Lyngb\u00f8veien \u2013 25,6 21,6 30,9 0 78,1 trafikksikring* I tillegg finansieres trafikksikring i Lyngb\u00f8veien over egen pott, men det er usikkerhet knyttet til kostnader og framdrift. Det utarbeides en usikkerhetsanalyse for prosjektet, og det vil komme nye kostnadsanslag. Det er tidligere bevilget 76,9 millioner til prosjektet. Det er skj\u00f8vet midler til etter 2026 p\u00e5 grunn av forsinket prosjektoppstart. Johan Berentsens vei har tidligere ligget inne med midler i H\u00d8P. P\u00e5 grunn av usikkerhet knyttet til kostnader og framdrift er midler til gjennomf\u00f8ring av prosjektet tatt ut av H\u00d8P 24- 27, og det er satt av midler til \u00e5 gjennomf\u00f8re en usikkerhetsanalyse. Tiltaket vil vurderes ved senere rullering av H\u00d8P n\u00e5r totalkostnaden er klar. Det er ogs\u00e5 i innev\u00e6rende budsjett bevilget midler til andre tiltak som er viktige for trafikksikkerhetsarbeidet. Innenfor budsjettposten gang- og sykkelveier er det satt av 4,4 millioner i 2024 som blant annet brukes til investeringer p\u00e5 kommunal vei innenfor hjertesoner. I tillegg er det satt av midler til gateopprustning p\u00e5 Nedre Nyg\u00e5rd, Nyg\u00e5rdsh\u00f8yden og B\u00f8hmergaten-L\u00f8vstakklien, og til oppf\u00f8lging av g\u00e5strategi for Bergen og handlingsplan for sykkel. Det er ogs\u00e5 satt av driftsmidler til trafikksikkerhet og tiltak i Handlingsplan for drift og vedlikehold. Flere av tiltakene i handlingsplanen kan gjennomf\u00f8res innenfor gjeldende budsjettrammer. For de fysiske tiltakene i handlingsplanen som er under planlegging (detaljregulering, forprosjekt), er det ikke klart hva totalkostnaden vil bli. Tiltakene vil vurderes i forbindelse med arbeidet med \u00e5rlig rullering av handlings- og \u00f8konomiplan n\u00e5r l\u00f8sning og kostnadsestimat er klart. Dette gjelder f\u00f8lgende tiltak: \u2022 Korsnesveien, fortau \u2022 Johan Berentsens vei, fortau \u2022 Fredlundveien, fortau \u2022 Uren/Heien, fortau og kryssutbedring \u2022 Merkurveien, fortau og kryssutbedring \u2022 Indre S\u00e6dal/S\u00e6dal skole, tiltak i tr\u00e5d med p\u00e5g\u00e5ende reguleringsplan \u2022 Bj\u00f8rndalsskogen, fortau \u2022 Lyderhornslien/S\u00f8ndre Lyderhornslien, fortau og krysningspunkt \u2022 Elvetun, forlenget fortau \u2022 Fossane, utbedring av siktforhold og tilbud til myke trafikanter Bymilj\u00f8etaten ser at det kan bli behov for personressurser for \u00e5 gjennomf\u00f8re f\u00f8lgende tiltak i handlingsplanen: \u2022 Mulighetsstudie \u00d8vre Sandviksveien/ Absablon Beyers gate/Gjeble Pederss\u00f8ns gate \u2022 Trafikksikkerhetsvurdering Hops\u00e5sen/Ven\u00e5sen F\u00f8lgende andre tiltak i handlingsplanen er avhengig av \u00f8kte bevilgninger: \u2022 1.1.3: Ny driftssatsing p\u00e5 2-3 millioner \u00e5rlig til styrking av det l\u00f8pende trafikksikkerhetsarbeidet og gjennomf\u00f8ring av mindre tiltak Handlingsplanen er et verkt\u00f8y for \u00e5 prioritere kommunens innsats, og gir et godt kunnskapsgrunnlag for vurderinger og prioriteringer i \u00e5rlig rullering av handlings- og \u00f8konomiplan. Tiltakene som krever \u00f8kte bevilgninger, vil vurderes fremmet i forbindelse med dette arbeidet. Gjennomf\u00f8ring av tiltakene i planen vil derfor v\u00e6re avhengig av budsjettmessig handlingsrom og politisk prioritering. 3 Byr\u00e5dets vurdering og anbefaling/konklusjon: Bergen skal v\u00e6re en trafikksikker by der myke trafikanter f\u00f8ler seg trygge. At det oppleves som trygt \u00e5 g\u00e5 og sykle er avgj\u00f8rende for \u00e5 skape en aktiv og attraktiv by. Byr\u00e5det ser p\u00e5 Handlingsplan for trafikksikkerhet 2024-2025 som et godt verkt\u00f8y for \u00e5 redusere tallet p\u00e5 alvorlige ulykker, og for \u00e5 fremme visjonen om G\u00e5byen. Byr\u00e5det er opptatt av at barn skal ha en trygg skolevei, og at flere skolebarn skal kunne g\u00e5 eller sykle til skolen. Derfor prioriterer byr\u00e5det planlegging og utbygging av trafikksikkerhetstiltak ved skoler og der barn ferdes i denne handlingsplanen, slik at flere barn f\u00e5r en tryggere skolevei. Tiltak som nye fortau og krysningspunkt, bedre sikt og belysning, og utbedring av snarveier, vil gj\u00f8re det tryggere og enklere for barn \u00e5 g\u00e5 og sykle til skolen. Blant annet vil de prioriterte tiltakene i Korsnesveien og Lyngb\u00f8veien, hvor det kommer inn mange s\u00f8knader om skoleskyss p\u00e5 grunn av s\u00e6rlig farlig eller vanskelig skolevei, v\u00e6re viktig for \u00e5 sikre trygg skolevei for barn i disse omr\u00e5dene. Alle barne- og kombinertskoler i kommunen har n\u00e5 f\u00e5tt hjertesone. Hjertesoneprosjektet var et samarbeid med veieiere, kommunale etater og trygg trafikk, og har bidratt til tryggere skoleveier. Handlingsplan for trafikksikkerhet inneholder flere fysiske tiltak i tilknytning til hjertesonene, som en oppf\u00f8lging av erfaringer fra hjertesoneprosjektet og innspill fra skoler, foreldre og elever. I det videre arbeidet med etablering av hjertesone ved ungdomsskolene, i tr\u00e5d med bystyrets vedtak av trafikksikringsplanen 25.01.2023, vurderer Byr\u00e5det at det vil gi st\u00f8rst effekt \u00e5 starte med \u00e5 fokusere p\u00e5 det holdningsskapende arbeidet i skolen. P\u00e5 ungdomstrinnet forventes en annen trafikkforst\u00e5else av elevene, og flere reiser til skolen med buss. Bergen kommune samarbeider allerede med Trygg trafikk om trafikkoppl\u00e6ring i ungdomsskolen. Byr\u00e5det er opptatt av \u00e5 sikre alle grupper trygge og inkluderende omgivelser. Tilrettelegging for personer med funksjonsnedsettelse skal vies stor oppmerksomhet i trafikksikkerhetsarbeidet. Eldre og barn er ogs\u00e5 s\u00e6rlig utsatte grupper i trafikken, og er avhengig av tilrettelegging for \u00e5 f\u00f8le seg trygge og komme fram dit de skal. Tilrettelegging for disse gruppene er en egen satsing i handlingsplanen. Universell utforming og tilgjengelighet er et overordnet prinsipp for alle trafikksikringstiltak og andre tiltak for myke trafikanter som kommunen gjennomf\u00f8rer. Der full universell utforming ikke er mulig, for eksempel p\u00e5 grunn av stigning, m\u00e5 tilgjengelighet og universelt utformede kvaliteter tilstrebes s\u00e5 langt det er mulig. Universell utforming er en egen satsing i handlingsplan for drift og vedlikehold av det kommunale veinettet og er derfor ikke beskrevet n\u00e6rmere i handlingsplan for trafikksikkerhet. Byr\u00e5det vil prioritere tiltak i omr\u00e5der med omr\u00e5desatsing, hvor det er hentet inn kunnskap om aktuelle tiltak blant annet gjennom medvirkning fra n\u00e6rmilj\u00f8et. Funn fra prosjektet \u00abBilfrie soner i bydelene\u00bb utgj\u00f8r ogs\u00e5 et godt kunnskapsgrunnlag for kommunens arbeid med trafikksikkerhet, gange og sykkel. Som en del av \u00abbilfri\u00bb-prosjektet i Olsvik ble det utarbeidet en mobilitetsanalyse som identifiserte b\u00e5de st\u00f8rre og mindre tiltak innenfor omr\u00e5desatsingen i Olsvik. Forslagene til mindre tiltak fra mobilitetsanalysen skal vurderes innenfor rammene av arbeidet med mindre trafikksikkerhetstiltak (tiltak 1.1.2 i handlingsplanen). Bymilj\u00f8etaten skal ogs\u00e5 kartlegge situasjonen i Krabbedalen og F\u00e6ster\u00e5sen, og skal vurdere eventuelle tiltak innenfor rammen. Gangetiltak gjennom Fagerdalen industriomr\u00e5de vil kreve videre planlegging, og m\u00e5 vurderes som et st\u00f8rre trafikksikkerhetstiltak i senere rulleringer av handlingsplanen. De st\u00f8rre tiltakene som er anbefalt i mobilitetsanalysen, som omfatter nye droppsoner og milj\u00f8gate i Olsvik\u00e5sen, m\u00e5 vurderes n\u00e6rmere i samarbeid med Vestland fylkeskommune og Milj\u00f8l\u00f8ftet. Bymilj\u00f8etaten vil intensivere arbeidet med mindre trafikksikkerhetstiltak som en oppf\u00f8lging av enkeltinnspill fra publikum. Blant annet kommer det inn flere innspill fra innbyggere, skoler, FAU og borettslag. Byr\u00e5det presiserer at hensyn til trygg skolevei ogs\u00e5 er h\u00f8yt prioritert i 4 vurderingen av hvor det er grunnlag for \u00e5 gjennomf\u00f8re mindre tiltak. Det m\u00e5 ogs\u00e5 vies oppmerksomhet til tiltak som bidrar til trafikksikker adkomst til barnehager. Oppsummering Byr\u00e5det vurderer at handlingsplanen gir et godt grunnlag for \u00e5 prioritere kommunens trafikksikringsarbeid og anbefaler at Handlingsplan for trafikksikkerhet 2024-2025 vedtas. Begrunnelse for framleggelse til bystyret: If\u00f8lge Reglement for Bergen bystyre og utvalgene 2023-2027 (vedtatt 18.10.2023, sak 368- 23), kapittel 5.8.1 bokstav c, behandler bystyret handlingsplaner som er en oppf\u00f8lging av planer vedtatt av bystyret. Byr\u00e5det innstiller til bystyret \u00e5 fatte f\u00f8lgende vedtak: 1. Handlingsplan for trafikksikkerhet 2024-2025, kommunale veier vedtas. 2. Planen danner grunnlag for prioritering av kommunens innsats p\u00e5 omr\u00e5dene som omfattes. Tiltak i planen som ikke kan gjennomf\u00f8res innenfor gjeldende budsjettrammer, m\u00e5 vurderes i forbindelse med \u00e5rlige fremlegg av budsjett/rullering av handlings- og \u00f8konomiplan. Dato: 21. mars 2024 Marte Joan MOnstad Christine Kahrs Fung. byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: 1. Fagnotat: Handlingsplan for trafikksikkerhet 2024-2025, revidert utkast etter offentlig h\u00f8ring, oppdatert 5.3 2024 2. Handlingsplan for trafikksikkerhet 2024-2025, kommunale veier \u2013 revidert utkast etter offentlig h\u00f8ring, oppdatert 5.3.2024 3. Samletabell, oppdatert 5.3.2024 4. Merknadsskjema, sist revidert 12.12.2023 5 "
}