{
  "dokument_id": "4b14af1e-aa11-5da8-8082-f9a00756c5f3",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 96 fra Mailiss Solheim-\u00c5kerblom (R) til byr\u00e5den om fors\u00f8plingsproblem i Ytre Arna - Utvalg for milj\u00f8 og byutvikling",
  "url": "https://bergen.kommune.no/politikere-utvalg/api/fil/bk360/10497923/Svar-pa-skriftlig-sporsmal-nr-96-fra-Mailiss-Solheim-Akerblom-R-til-byraden-om-forsoplingsproblem-i-Ytre-Arna-Utvalg-for-miljo-og-byutvikling",
  "tekst": " BBU \u2013 Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/82409-3 Saksbehandler: Malene Nesse Gr\u00f8nningen Fra Dato: 28. mai 2024 Byr\u00e5d for byutvikling Svar p\u00e5 skriftlig sp\u00f8rsm\u00e5l nr. 96 fra Mailiss Solheim-\u00c5kerblom (R) til byr\u00e5den om fors\u00f8plingsproblem i Ytre Arna - Utvalg for milj\u00f8 og byutvikling 15. mai kunne vi lese om fors\u00f8plingsproblemer rundt et BIR-returpunkt i Ytre Arna. N\u00e5r bekymrede innbyggere tar kontakt med Bergen Kommune, BIR og Vestland fylkeskommune, blir de sendt rundt til ulike etater for \u00e5 f\u00e5 svar p\u00e5 hvem som er ansvarlig. Det gis tilbakemelding om at det er fylkeskommunen som har ansvar, siden returpunktet befinner seg p\u00e5 fylkeskommunal vei. Samtidig svarer en r\u00e5dgiver for ytre milj\u00f8 i Vestland fylkeskommune at de enda ikke har sett p\u00e5 saken, men skal finne ut hvem som har ansvar for \u00e5 f\u00e5 fulgt det opp. Sp\u00f8rsm\u00e5l til byr\u00e5den: 1. Kjenner byr\u00e5den til dette fors\u00f8plingsproblemet? 2. Hvilke dialog har byr\u00e5den med BIR og fylkeskommunen om \u00e5 l\u00f8se slike problemer? 3. Hva vil byr\u00e5den gj\u00f8re for \u00e5 f\u00e5 orden p\u00e5 dette konkrete fors\u00f8plingsproblemet? Svar fra byr\u00e5den: Byr\u00e5den kjenner til fors\u00f8plingsproblematikken i Ytre-Arna. I den forbindelse vises det til at det er BIR som har et s\u00e6rlig ansvar for opprydning ved fors\u00f8pling rundt BIR-returpunkt. Dette kommer klart frem i Forskrift om h\u00e5ndtering av husholdningsavfall, Bergen kommune, Vestland, \u00a7 3-3. om Avfall til gjenvinningsstasjon (jf. forurensningsloven \u00a7 29) hvor det st\u00e5r at: \u00abBIR har ansvar for opprydning ved fors\u00f8pling p\u00e5 eller ved returpunkt og st\u00f8rre hentesteder, dersom dette ikke blir utf\u00f8rt av den eller de som har ansvar for fors\u00f8plingen.\u00bb BIR er kjent med sitt ansvar, men samarbeider likevel tett med Bergen kommune ved Bymilj\u00f8etaten i forbindelse med fors\u00f8plingssaker. BIR opplyser om at fors\u00f8plingsproblematikk rundt returpunkt dessverre er en generell problemstilling. N\u00e5r det gjelder BIR-returpunkt i Ytre Arna, s\u00e5 har denne v\u00e6rt en utfordring i lengre tid. BIR har tidligere vurdert \u00e5 fjerne dette returpunktet, men som f\u00f8lge av behov og \u00f8nsker fra innbyggere i omr\u00e5det er det inntil videre vurdert at BIR vil opprettholde returpunktet. Returpunktet ryddes to ganger i uken av personell fra BIR som et tiltak for \u00e5 redusere problemet. BIR opplyser at de vil kunne diskutere flere tiltak sammen med Bergen kommune for \u00e5 redusere problemet ytterligere, noe byr\u00e5den stiller seg positiv til. Christine Kahrs \u2013 Byr\u00e5d for byutvikling Dokumentet er godkjent elektronisk. "
}