{
  "dokument_id": "fa907f5f-f76b-5368-9eb1-65ba336c8ea9",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 92 fra Christine \u00d8degaard (MDG) om kuttet til helsebyr\u00e5den - Utvalg for helse og sosial 2024",
  "url": "https://bergen.kommune.no/politikere-utvalg/api/fil/bk360/11276078/Svar-pa-skriftlig-sporsmal-nr-92-fra-Christine-Odegaard-MDG-om-kuttet-til-helsebyraden-Utvalg-for-helse-og-sosial-2024",
  "tekst": " BEHO - Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/151472-3 Saksbehandler: Magne Brynjar Skaar Fra Dato: 16. oktober 2024 Byr\u00e5d for helse og omsorg Svar p\u00e5 skriftlig sp\u00f8rsm\u00e5l nr. 92 fra Christine \u00d8degaard (MDG) om kuttet til helsebyr\u00e5den - Utvalg for helse og sosial 2024 Representanten Christine Henriksen \u00d8degaard (MDG) har den 2. oktober 2024 sendt inn f\u00f8lgende skriftlige sp\u00f8rsm\u00e5l: I oppgavegjennomgangen fra byr\u00e5det 20. august fikk helsebyr\u00e5den det st\u00f8rste kuttet p\u00e5 23 millioner. Relativt raskt fikk vi vite hvordan barnehage- og skolebyr\u00e5den ville gjennomf\u00f8re sitt kutt, blant annet ble det fordelt til barnehagene. S\u00e5 langt har ikke vi i UHSO h\u00f8rt fra helsebyr\u00e5den noe om hvordan kuttene p\u00e5 hennes felt vil gjennomf\u00f8res. Dermed kan vi bare anta at kuttet tas p\u00e5 byr\u00e5dsavdelingen, eller at det ikke er iverksatt enda. Sp\u00f8rsm\u00e5l til byr\u00e5den: 1. Hvorvidt noe av kuttet til helsebyr\u00e5den vil finne sted ute i tjenestene? 2. Er det en dialog med etatene vedr. innsparing? 3. Kan vi f\u00e5 en oversikt over eventuelle behov for innsparing ute i tjenestene, og over hvordan byr\u00e5den vil komme i m\u00e5l ved kutt i egen avdeling eller andre tiltak? Svar fra byr\u00e5den: Kravet ble fordelt til byr\u00e5dsavdelingene i august. Det er krevende \u00e5 realisere dette med s\u00e5 kort tid igjen av \u00e5ret. Realiseringen av budsjettkuttet m\u00e5 derfor ha b\u00e5de et kortsiktig og et langsiktig perspektiv. Byr\u00e5dsavdeling for eldre, helse og omsorg (BEHO) ved niv\u00e5 1 har ikke fordelt ut innsparingskravet for 2024 med konkrete bel\u00f8p til hver etat eller enhet. For \u00e5 n\u00e5 m\u00e5let praktiseres det imidlertid ansettelsesstopp i administrative stillinger p\u00e5 b\u00e5de niv\u00e5 1 og 2. Det ansettes ikke i stillinger som blir ledige. Det har ogs\u00e5 blitt strammet inn p\u00e5 reiser, kurs og konferanser. Innkj\u00f8p av varer og tjenester som ikke er helt n\u00f8dvendig for driften utsettes ogs\u00e5. I tillegg er det forventet \u00f8kte inntekter og refusjoner, bl.a. knyttet til egenbetaling for kommunale tjenester, som vil avhjelpe situasjonen i 2024. Etatene er godt kjent med den totale \u00f8konomiske situasjonen i byr\u00e5dsavdelingen. Dette er jevnlig tema p\u00e5 lederm\u00f8tene hvor b\u00e5de etater og seksjoner er representert, og der hensikten er \u00e5 fokusere p\u00e5 tiltak som kan bidra til budsjettbalanse. N\u00e5r det gjelder det langsiktige perspektivet, som omhandler kravet til budsjettbalanse, vil de konkrete tiltakene framkomme av byr\u00e5dets forslag til handlings- og \u00f8konomiplan for 2025- 2028, som legges fram 30. oktober. Marte Joan Monstad - Byr\u00e5d for helse og omsorg Dokumentet er godkjent elektronisk. "
}