{
  "dokument_id": "850f1f23-fa18-55af-a297-71c0e13b7a0f",
  "doc_type": "case_attachment",
  "kommune": 4601,
  "tittel": "Klage p\u00e5 midlertidig tillatelse til endring",
  "url": "https://bergen.kommune.no/politikere-utvalg/api/fil/bk360/9513322/Klage-pa-midlertidig-tillatelse-til-endring",
  "tekst": " Sendt per epost til postmottak.planogbygg@bergen.kommune.no 16.10.2023 Klage p\u00e5 tillatelse til endring \u2013 Midlertidig parkering Viser til vedtak 27.9.2023 i sak BYGG-2022/15968 om tillatelse til endring. Sameiet Nedre Siljust\u00f8l BB1, Sameiet Nedre Siljust\u00f8l BB2 og Sameiet Nedre Siljust\u00f8l BB4 p\u00e5klager med dette tillatelsen da vi mener det er beg\u00e5tt saksbehandlingsfeil og vilk\u00e5rene for tillatelsen ikke er oppfylt. Bygningsmyndigheten mangler som f\u00f8lge av dette hjemmel til \u00e5 innvilge s\u00f8knad om endring. Vi viser ogs\u00e5 til innholdet i nabomerknad. Utsatt iverksetting av vedtaket Tillatelsen til endring medf\u00f8rer \u00f8kt trafikk i omr\u00e5de som ikke er tiltenkt eller dimensjonert for biltrafikk uten at det iverksettes avb\u00f8tende tiltak. Som f\u00f8lge av den umiddelbare fare for liv og helse som f\u00f8lge av \u00f8kt trafikk, s\u00e6rlig i den m\u00f8rkere tiden av \u00e5ret, ber vi om at bygningsmyndigheten gir klagen oppsettende virkning og dermed utsatt iverksettelse av vedtaket til klagen er ferdigbehandlet, jf. Fvl. \u00a7 42. Av hensyn til at det er gitt tidsbegrenset og midlertidig dispensasjon ber vi om at klagen behandles snarlig, og at det uavhengig av tidspunktet for behandling av klagen, s\u00e5 gis klagen oppsettende virkning. Vilk\u00e5rene for dispensasjon er ikke oppfylt Tillatelse til endring krever dispensasjon fra reguleringsplan. For at dispensasjon kan gis m\u00e5 ikke hensynene bak bestemmelsen det dispenseres fra hensynene i lovens form\u00e5lsbestemmelse eller nasjonale eller regionale interesser, bli vesentlig tilsidesatt. Denne side er uenig i at hensynene bestemmelsene i reguleringsplanen skal ivareta ikke vesentlig tilsidesettes. Videre mener vi at fordelene ved \u00e5 gi dispensasjon ikke er klart st\u00f8rre enn ulempene ved \u00e5 gi dispensasjon. Herunder er ogs\u00e5 saksbehandlingen og begrunnelsen mangelfull, og det er grunn til \u00e5 tro at den manglende saksbehandlingen har v\u00e6rt bestemmende p\u00e5 vedtaket slik at dette er \u00e5 anse som ugyldig, jf. Fvl. \u00a7 41. I vedtaket er ansvarlig s\u00f8kers argumentasjon i stor grad gjengitt, mens merknad til nabovarsel er oppsummert med at \u00abUlempene vil v\u00e6re at deler av fellesarealene ikke kan brukes i en periode. Biltrafikk n\u00e6rmere inn i boligomr\u00e5det er en annen ulempe\u00bb. Fremstillingen av fordelene og ulempene ved \u00e5 gi dispensasjon er fremstilt p\u00e5 en ubalansert og un\u00f8yaktig m\u00e5te i vedtaket slik at det fremst\u00e5r som at ulempene er vesentlig mindre enn de er. Det er i vedtaket ikke gjort en \u00absamlet vurdering\u00bb, men en gjengivelse av ansvarlig s\u00f8kers argumentasjon samtidig som nabomerknader i det vesentlige er utelatt. Dette mener vi det er grunn til \u00e5 tro har virket bestemmende p\u00e5 innholdet og at vedtaket derfor er ugyldig jf. Fvl. \u00a7 42. Ulempene er st\u00f8rre enn fordelene Foresl\u00e5tt l\u00f8sning med midlertidig innkj\u00f8ring og parkering f\u00f8rer til \u00f8kt trafikk \u00f8st i planomr\u00e5det til reguleringsplan \u00abGr\u00f8nst\u00f8len Boligomr\u00e5de\u00bb. Deler av omr\u00e5det i reguleringsplanen er allerede ferdigstilt og tatt i bruk til boligomr\u00e5de. Veien det er foresl\u00e5tt \u00e5 anlegge midlertidig kj\u00f8revei til parkering fra er i dag en blindvei, uten verken gjennomg\u00e5ende trafikk eller trafikk til parkering. Det legges derfor med oms\u00f8kt l\u00f8sning til rette for \u00f8kt trafikk i et omr\u00e5de hvor det i dag er liten trafikk, og hvor det heller ikke er tiltenkt \u00f8kt trafikk. Like ved oms\u00f8kt innkj\u00f8ring til midlertidig parkering ligger gangvei til fotballbane og kommunal gang- og sykkelvei kommer her inn i planomr\u00e5det fra Holtavegen i \u00f8st. Omr\u00e5det brukes ogs\u00e5 som skolevei. Det er derfor hovedvekt av myke trafikanter i omr\u00e5det i dag. Oms\u00f8kt l\u00f8sning vil dermed \u00f8ke trafikken i et omr\u00e5de hvor det ikke egner seg for trafikk og som det ikke er tiltenkt trafikk. Det er ikke foresl\u00e5tt noen avb\u00f8tende tiltak samtidig som det er foresl\u00e5tt \u00e5 legge til rette for \u00f8kende trafikk. Det kan her bemerkes at denne \u00f8kende trafikken f\u00f8rst ogs\u00e5 vil m\u00e5tte g\u00e5 via vei som utgj\u00f8r skille mellom de allerede ferdigstilte boligene og deres parkeringsplasser, avfallssorteringsomr\u00e5de og postkasser. I dette omr\u00e5de finnes det ikke overgangsfelt. S\u00f8ker har i redegj\u00f8relse etter innsendt nabovarsel angitt at \u00ab[a]ndre tiltak er vi gjerne med p\u00e5 \u00e5 diskutere med BME ved behov\u00bb. Det er ikke oppgitt at det vil iverksettes noe slike tiltak, eller stilt krav om slike tiltak i tillatelsen. Sameiet mottar jevnlig klager vedr\u00f8rende trafikksikkerhet. Kj\u00f8ring i forbindelse med byggeplassen gj\u00f8res i h\u00f8y hastighet, samt at parkering skjer langs vei og p\u00e5 fortau. Trafikksituasjonen er p\u00e5 n\u00e5v\u00e6rende tidspunkt trafikkfarlig, og det fryktes at denne vil vesentlig forverres ved tiltak i tr\u00e5d med tillatelsen og dispensasjonen. Bildene under viser hvordan parkering blokkerer gangveier og foreg\u00e5r p\u00e5 en slik m\u00e5te at myke trafikanter tvinges ut i kj\u00f8revei. Parkering som vist under foreg\u00e5r daglig og i kombinasjon med tungtrafikk. Trafikksituasjonen slik den er i dag og slik den vil bli forverret som f\u00f8lge av tillatelsen medf\u00f8rer fordelene ikke klart er st\u00f8rre enn ulempene. Parkeringen i omr\u00e5det er begrenset, og det er ikke grunn til \u00e5 tro at utbyggers parkering vil minske i perioden det er s\u00f8kt om dispensasjon. Det kan derfor vanskelig sies at gangvei i \u00f8st \u00abforblir kontinuerlig og up\u00e5virket\u00bb slik situasjonen er i dag. Bokvaliteten for beboere i allerede innflyttede enheter, og beboere i bygg B3.6 og B3.7, vil bli vesentlig forringet som f\u00f8lge av vedtaket. Vi mener utbyggers \u00f8konomiske fordeler ikke kan vektlegges avgj\u00f8rende vekt slik som her gjort n\u00e5r det er s\u00e5 store ulemper for beboere og brukere av omr\u00e5det for \u00f8vrig. Fordelene med dispensasjon er dermed ikke klart st\u00f8rre enn ulempene, og dispensasjon fra reguleringsplan mangler hjemmel. Vedtaket er ugyldig. Dispensasjonens varighet S\u00f8ker har etter innsendt nabovarsel endret s\u00f8knad om midlertidig dispensasjon til \u00e5 gjelde frem til \u00abslutten av februar\u00bb. Bygningsmyndighetene har likevel gitt midlertidig dispensasjon med varighet til 1.6.2024. Det fremg\u00e5r ikke av vedtaket hvorfor det gis dispensasjon med varighet utover tiltakshavers angitte behov. Ettersom s\u00f8ker ikke har godtgjort behov for parkering og kj\u00f8revei utover slutten av februar mangler bygningsmyndigheten hjemmel til \u00e5 gi dispensasjon til 1.6.2024. Vedtaket lider av saksbehandlingsfeil og er dermed ikke gyldig. Behovet for parkeringsplasser S\u00f8ker viser til at \u00abP-plasser p\u00e5 parkeringsanlegget mot st\u00f8yskjermen er p-plasser og gjesteparkeringsplasser til BB1+2 som ikke kan beslaglegges av BB3\u00bb. Utbygger har tinglyst rett til \u00e5 bruke et bestemt antall parkeringsplasser tilh\u00f8rende sameiene BB1 og BB2. Det er derfor ikke tale om \u00e5 legge beslag p\u00e5 parkeringsplasser som tilh\u00f8rer andre, men \u00e5 utnytte allerede eksisterende kapasitet i parkeringsanlegg som utbygger har en tinglyst rett til. Det er dermed ikke tilstrekkelig dokumenter at det oms\u00f8kte antall parkeringsplasser er n\u00f8dvendig, og dispensasjon kan derfor ikke gis. Vedtaket er ugyldig Ferdigstillelse av fellesanlegg Reguleringsplan er angitt med definerte felles uteomr\u00e5der. Utbygger viser til at \u00abPerioden ligger heldigvis i den m\u00f8rkeste tiden i \u00e5ret der det ikke planlegges beplantningsarbeider. Fra februar 2024, n\u00e5r p-anlegget er ferdigstilt vil utomhus omr\u00e5det bli ferdigstilt i henhold til plan, slik det ogs\u00e5 er beskrevet i prospektene beboerne p\u00e5 Nedre Siljust\u00f8l har mottatt\u00bb. Utbygger har riktignok angitt at beplantning gjennomf\u00f8res i tr\u00e5d med \u00e5rstidene. Dette medf\u00f8rer likevel ikke at uteomr\u00e5dene ikke skal kunne benyttes. I vinterm\u00e5nedene vil omr\u00e5det kunne bli brukt til for eksempel sn\u00f8lek selv om omr\u00e5det ikke er beplantet, og dette er i tr\u00e5d med det som er fremstilt i prospektet. Det er derfor ikke korrekt at fellesareal ikke skal overleveres til sameiet f\u00f8r beplantning er utf\u00f8rt, men det er opplyst at beplantning ikke n\u00f8dvendigvis er utf\u00f8rt ved overlevering. Viser ogs\u00e5 til at s\u00f8ker selv henviser til at \u00abPerioden ligger heldigvis i den m\u00f8rkeste tiden i \u00e5ret\u00bb. Dette mener vi ytterliggere underbygger at oms\u00f8kte l\u00f8sning vil v\u00e6re trafikkfarlig. Det er ikke tilstrekkelig vurdert hvilke konsekvenser manglende ferdigstillelse av felles uteareal vil ha. Det er grunn til \u00e5 tro at dette kan ha virket bestemmende p\u00e5 innholdet og vedtaket er dermed ugyldig. Konklusjon Vedtaket lider av b\u00e5de tilblivelsesmangler og innholdsmangler som f\u00f8lge av manglende hjemmel og utilstrekkelig begrunnelse av vedtaket. Det er grunn til \u00e5 tro at manglene har virket inn p\u00e5 vedtakets innhold, og vedtaket er dermed ugyldig jf. fvl. \u00a7 41. Under enhver omstendighet ber vi om at det vurderes utsatt iverksettelse av tillatelsen til klage er behandlet som f\u00f8lge av trafikksituasjonen p\u00e5 stedet. Med vennlig hilsen Styret i Sameiet Nedre Siljust\u00f8l BB1, Styret i Sameiet Nedre Siljust\u00f8l BB2, Styret i Sameiet Nedre Siljust\u00f8l BB4. "
}