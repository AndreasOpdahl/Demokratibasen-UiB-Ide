{
  "dokument_id": "1d83b7e5-fc80-5e8d-8d86-6ff57b71dcf4",
  "doc_type": "case_presentation",
  "kommune": 4601,
  "tittel": "Ytrebygda, gnr. 108, bnr. 66, Slettenvegen 99. Klage over avslag p\u00e5 s\u00f8knad om p\u00e5bygg/naust og ny b\u00e5tslipp",
  "url": "https://bergen.kommune.no/politikere-utvalg/api/fil/bk360/10121513/Framstilling-Ytrebygda-gnr-108-bnr-66-Slettenvegen-99-Klage-over-avslag-pa-soknad-om-pabygg-naust-og-ny-batslipp",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/10766-5 Ytrebygda, gnr. 108, bnr. 66, Slettenvegen 99. Klage over avslag p\u00e5 s\u00f8knad om p\u00e5bygg/naust og ny b\u00e5tslipp Kva saka gjeld: Ansvarleg s\u00f8kjar CASECO AS v/Jens Laland klagar p\u00e5 vegner av tiltakshavar Andre Birkeland. Klagen gjeld vedtak datert 29.12.2023. Oms\u00f8kt p\u00e5bygg/loft p\u00e5 eksisterande naust vil i f\u00f8lgje teikningane auka m\u00f8neh\u00f8gda til 5,1 m i front. Vidare er det s\u00f8kt om innsetting av vindauge i fasaden mot sj\u00f8en og terrassed\u00f8r i fasaden mot landsida, jf. teikningar vedlagt s\u00f8knaden. Avslagsheimlar er pbl. \u00a7 29-2 (visuelle kvalitetar), KPA 2018 \u00a7 3.1 (plankrav), \u00a7 6.1. byggjegrense langs sj\u00f8, \u00a7 31 (LNF-omr\u00e5de) og \u00a7 32.2. (bruk og vern av sj\u00f8 og vassdrag). Saka b\u00f8r sj\u00e5ast i samanheng med s\u00f8knad om nytt b\u00e5topptrekk p\u00e5 naboeigedomen gbnr. 108/48, Slettenvegen 101. S\u00f8kjar opplyser at naboane er varsla og at det ikkje er motteke merknader til s\u00f8knaden. Eigedomen er uregulert. KPA 2018 viser eigedomen som LNF-omr\u00e5de i funksjonell strandsone. Alle n\u00f8dvendige dispensasjonar er oms\u00f8kt. Situasjonsplanen under til venstre viser det oms\u00f8kte tiltaket. Flyfoto til h\u00f8gre viser plassering av oms\u00f8kt b\u00e5topptrekk/slipp (gr\u00f8nt kryss) og b\u00e5topptrekk/slipp p\u00e5 gbnr. 108/48 godkjent i fullmaktssak med v\u00e5rt saksnr. 2023/268988 (bl\u00e5tt kryss). Statsforvaltaren i Vestland viser til at kommunen m\u00e5 f\u00f8re ein streng praksis i strandsona og r\u00e5r i fr\u00e5 at det blir gjtt dispensasjon for dei oms\u00f8kte tiltaka. Statsforvaltaren er s\u00e6rleg kritisk til endring av naustet og auke i m\u00f8neh\u00f8gda. Dette skuldast at ein skal sikre at uthus som dette framleis skal nyttast som naust, og ikkje til opphald. Dette har i f\u00f8lgje statsforvaltaren vist seg utfordrande ogs\u00e5 i Bergen. Statsforvaltaren vektlegg difor ikkje at nabonaustet har ei 1 st\u00f8rre h\u00f8gde enn det oms\u00f8kte. Dersom det blir gitt dispensasjon, vil Statsforvaltaren ha vedtaket til klagevurdering. Bymilj\u00f8etaten ser p\u00e5 det oms\u00f8kte betongdekket som eit vesentleg inngrep i strandsona. Bymilj\u00f8etaten r\u00e5r i fr\u00e5 at det blir gitt dispensasjon for betongdekke, men understrekar at tiltaket m\u00e5 sj\u00e5ast i samanheng med tiltaket p\u00e5 naboeigedomen 108/48. Klagaren sine merknader: Klagaren viser til at den oms\u00f8kte takvinkelen vil bli tilsvarande som p\u00e5 nabonaust. N\u00e5r det gjeld b\u00e5tslippen viser klagaren til at eksisterande b\u00e5tslipp ikkje ligg p\u00e5 uber\u00f8rt natur, men p\u00e5 lausmassar av stein. Klagaren viser ogs\u00e5 til at b\u00e5tslippar i omr\u00e5det hovedsakelig er bygd i betong av omsyn til v\u00e6rtilh\u00f8va i omr\u00e5det. Oms\u00f8kte betongslipp er dessutan mindre/smalare enn naboen sin betongslipp. Klagaren meiner at ein godt utf\u00f8rt betongslipp ikke har verre kvalitetar enn rustne st\u00e5lskinner p\u00e5 betongp\u00e5lar over lausmassar av stein. Byr\u00e5det viser til klagen datert 18.01.2024 i sin heilskap. Fagetatens vurdering og tilr\u00e5ding: Fagetaten viser til at oms\u00f8kte endring av naustet f\u00f8rer til ein betydeleg auke av m\u00f8neh\u00f8gda. Oms\u00f8kt naust med betongslipp legg opp til at omr\u00e5det blir meir privatisert og gjer meir av seg visuelt mot sj\u00f8en. Dette er tilh\u00f8ve som dei aktuelle f\u00f8resegnene er meint \u00e5 hindra. Den oms\u00f8kte m\u00f8neh\u00f8gda gjer at naustet f\u00e5r ein ekstra etasje. Fagetaten viser til at betongslippen framfor nabonaustet 108/48 ikkje er godkjent. Fagetaten tilr\u00e5r \u00e5 oppretthalde avslaget. Byr\u00e5dets vurdering og tilr\u00e5ding. Byr\u00e5det har vurdert dei samla opplysningane i saka og har kome til at klagen delvis kan takast til f\u00f8lgje ved at oms\u00f8kte betongslipp blir godkjent. Byr\u00e5den tilr\u00e5r at avslaget blir oppretthalde for oms\u00f8kte heving av tak p\u00e5 naust, jf. dispensasjonsvurderinga nedanfor. Om visuelle kvalitetar, b\u00e5tslipp: Det framg\u00e5r av pbl. \u00a7 29-2 at eitkvart tiltak skal prosjekterast og utf\u00f8rast slik at det etter kommunen sitt skj\u00f8nn innehar gode visuelle kvalitetar b\u00e5de i seg sj\u00f8lv og \u00abi forhold til dets funksjon og dets bygde og naturlige omgivelser og plassering\u00bb. Byr\u00e5den finn det sannsynleggjort at det var n\u00f8dvendig med utbetring av eksisterande b\u00e5tslipp. Det er heller ikkje slik at betongkonstruksjonen framst\u00e5r som unik i det aktuelle omr\u00e5det. Flyfoto under viser oms\u00f8kt tiltak oppe til venstre i bildet (gr\u00f8n pil), og betongbrygger p\u00e5 gbnr. 108/60 og 108/149 m.fl. (gr\u00f8ne piler), som ikkje er under ulovlegheitsoppf\u00f8lging. Side 2 av 5 Alle dei nemnde konstruksjonane er like eksponerte mot Raunefjorden etter det byr\u00e5den kan sj\u00e5. Som b\u00e5tslipp m\u00e5 konstruksjonen n\u00f8dvendigvis ha ei tiln\u00e6rma lik utforming som den har f\u00e5tt, og i h\u00f8ve til dei bygde omgjevnadene vil tiltaket etter byr\u00e5dens skj\u00f8nnsmessige vurdering kunna aksepterast. Byr\u00e5den meiner dermed at tiltaket oppfyller minstekrava til visuelle kvalitetar slik dei framg\u00e5r av pbl. \u00a7 29-2. Om visuelle kvalitetar, naust: Byr\u00e5den meiner at eksisterande naust har ein god visuell kvalitet i samsvar med tradisjonell utforming. Oms\u00f8kte tiltak fjernar seg noko fr\u00e5 dette med st\u00e5h\u00f8gde p\u00e5 loftet og vindauge i fasaden mot sj\u00f8en. Med tanke p\u00e5 at naustet som er godkjent p\u00e5 naboeigedomen 108/48 blir det etter byr\u00e5den si oppfatning likevel for strengt \u00e5 leggja til grunn at oms\u00f8kte naust er i strid med pbl. \u00a7 29-2. Byr\u00e5den meiner at avslaget m\u00e5 oppretthaldast p\u00e5 anna grunnlag, jf, nedanfor. Om dispensasjon for betongslippen, jf. KPA 2018 \u00a7 3.1, \u00a7 6.1.1, \u00a7 31 og \u00a7 32.2, samt pbl. \u00a7 29-4: F\u00f8lgjande framg\u00e5r av pbl. \u00a7 19-2, f\u00f8rste og andre ledd: \u00abKommunen kan gi varig eller midlertidig dispensasjon fra bestemmelser fastsatt i eller i medhold av denne lov. Det kan settes vilk\u00e5r for dispensasjonen. Dispensasjon kan ikke gis dersom hensynene bak bestemmelsen det dispenseres fra, hensynene i lovens form\u00e5lsbestemmelse eller nasjonale eller regionale interesser, blir vesentlig tilsidesatt. Fordelene ved \u00e5 gi dispensasjon skal v\u00e6re klart st\u00f8rre enn ulempene. Det kan ikke dispenseres fra saksbehandlingsregler.\u00bb P\u00e5 bakgrunn av opplysningane i saka legg byr\u00e5den til grunn at det er behov for utbetring av b\u00e5tslippen. B\u00e5tslippen m\u00e5 n\u00f8dvendigvis liggja i sj\u00f8kanten for \u00e5 fungera i samsvar med sin funksjon. I vedtaket om avslag har fagetaten vist til at betongdekket er oms\u00f8kt i ei sj\u00f8linje med intakte svaberg. Etter det byr\u00e5den kan sj\u00e5 av eldre flyfoto, samt opplysningane fr\u00e5 klagaren, finn byr\u00e5den det sannsynleg at svaberget ikkje var intakt etter at det vart oppf\u00f8rt eit naust p\u00e5 eigedomen. Dessutan er b\u00e5tslippen eit relativt sett lite tiltak som i seg sj\u00f8lv ikkje er stort nok til \u00e5 utl\u00f8ysa plankrav slik byr\u00e5den vurderer det, jf. KPA 2018 \u00a7 3.2 om unntak fr\u00e5 plankravet. N\u00e5r det gjeld byggjegrense mot sj\u00f8, byggjeforbodet i LNF-omr\u00e5de og bruk og vern av sj\u00f8 og vassdrag (\u00a7\u00a7 6.11, 31 og 32.2) kan ikkje byr\u00e5den sj\u00e5 at dei omsyn som ligg bak byggjeforbodet blir vesentleg tilsidesett ved \u00e5 godkjenna tiltaket. Fordelen for tiltakshavar er etter byr\u00e5dens vurdering klart st\u00f8rre enn ulempene for dei interessene byggjeforbodet skal ivareta. Byr\u00e5den meiner og at det er grunnlag for \u00e5 dispensera fr\u00e5 avstandsregelen i pbl. \u00a7 29-4. Unntaksregelen framg\u00e5r av pbl. \u00a7 29-4, tredje ledd: Kommunen kan godkjenna at byggverk blir plassert n\u00e6rare nabogrense enn (i dette tilfellet) 4 meter, n\u00e5r naboen har gitt skriftleg samtykke eller ved oppf\u00f8ring av frittliggjande garasje, uthus og liknande mindre tiltak. Her m\u00e5 det vektleggjast at eksisterande naust allereie er plassert i nabogrensa. B\u00e5tslippen heng saman med naustet og kjem ikkje meir i strid med avstandsf\u00f8resegna enn det godkjende naustet. I avveginga av dei ulike omsyn mot kvarandre, meiner byr\u00e5den i dette tilfellet at dei beste grunnane talar for \u00e5 innvilga dispensasjon for oppf\u00f8ring av det aktuelle b\u00e5tslippen Om dispensasjon for naustet, jf. KPA 2018 \u00a7 3.1, \u00a7 6.1.1, \u00a7 31.1 og \u00a7 32.2: Byr\u00e5den viser til uttalen fr\u00e5 Statsforvaltaren Vestland som er s\u00e6rleg kritisk til endring av naustet. Dette skuldast at ein skal sikra at uthus som dette framleis skal nyttast som naust, og ikkje til opphald. Dette har i f\u00f8lgje statsforvaltaren vist seg utfordrande ogs\u00e5 i Bergen. Side 3 av 5 Statsforvaltaren vektlegg difor ikkje at nabonaustet har ei st\u00f8rre h\u00f8gde enn det oms\u00f8kte. Byr\u00e5det viser til at det har vore stadige innskjerpingar av strandsonevernet sidan naustet p\u00e5 108/66 vart godkjent i 2011. Byr\u00e5det viser mellom anna til \u00abStatlege planretningslinjer for differensiert forvaltning av strandsonen langs sj\u00f8en\u00bb, datert 28.05.2021, og generelt brev om strandsonesaker datert 11.06.2022 fr\u00e5 Statsforvaltaren i Vestland til Bergen kommune. Bergen er definert som pressomr\u00e5de for utbygging (sone 2) i dei statlege retningslinjene. Det framg\u00e5r av retningslinjene at dispensasjonar skal unng\u00e5ast i sentrale omr\u00e5de der presset p\u00e5 areala er stort. Slik byr\u00e5det vurderer det, er heile strandsona i Bergen utsett for stort byggjepress og dispensasjonssaker m\u00e5 difor vurderast strengt. Naustet vil f\u00e5 ein relativt stor auke av m\u00f8neh\u00f8gda i front, slik illustrasjonen under viser: I og med at dispensasjonssaker skal vurderast strengt i strandsona har byr\u00e5det kome til at dei omsyn som ligg bak byggjeforbodet vil bli vesentleg tilsidesett ved ein dispensasjon. Byr\u00e5det viser og til merknaden fr\u00e5 Statsforvaltaren. Etter byr\u00e5det si vurdering er det dermed ikkje rettsleg grunnlag for \u00e5 innvilga dispensasjon i dette tilfellet. I og med at vilk\u00e5ra i pbl. \u00a7 19-2 andre ledd er kumulative, er det d\u00e5 ikkje relevant \u00e5 vurdera om fordelane ved ein dispensasjon er klart st\u00f8rre enn ulempene. Det er heller ikkje slik at tiltakshavar har eit rettsleg krav p\u00e5 \u00e5 f\u00e5 dispensasjon, sj\u00f8lv om ein skulle koma til at vilk\u00e5ra i pbl. \u00a7 19-2 er oppfylte, jf. formuleringa \u00abkan\u00bb i f\u00f8rste ledd, som viser til at dette er opp til kommunens frie skj\u00f8nn. Vedtakskompetanse: I medhald av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheita til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsett skal behandlast av bystyret eller anna organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikkje vert tatt til f\u00f8lgje, skal saka sendast til Statsforvaltaren i Vestland for endeleg avgjerd Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgjande vedtak: 1. Med heimel i forvaltningslova \u00a7 33, andre ledd, vert fagetaten sitt vedtak datert 29.12.2023 oppheva for den delen av vedtaket som gjeld b\u00e5tslipp. 2. Med heimel i plan- og bygningslova \u00a7 20-1, jf. \u00a7 21-4, vert det gitt l\u00f8yve til det oms\u00f8kte tiltaket i form av b\u00e5tslipp. Saka blir tilbakesendt til Plan- og bygningsetaten for utarbeiding av tiltaksl\u00f8yve med n\u00f8dvendige vilk\u00e5r. 3. Med heimel i plan-og bygningslova \u00a7 19-2 blir det innvilga dispensasjon fr\u00e5 KPA \u00a7\u00a7 3.1., 6.1.1, 31, 32.2, samt plan- og bygningslova \u00a7 29-4, for oppf\u00f8ring av b\u00e5tslipp. Side 4 av 5 4. Fagetatens vedtak datert 29.12.2023 vert oppretthalde for den delen av vedtaket som gjeld ombygging av naust. Klagen vert ikkje tatt til f\u00f8lgje p\u00e5 dette punktet. Dato: 16. april 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagetatens notat datert 16.02.2024 med f\u00f8lgjande vedlegg: Side 5 av 5 "
}