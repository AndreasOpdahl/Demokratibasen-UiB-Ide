{
  "dokument_id": "330642dd-b472-5cf4-b396-073b679d64a9",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 12 fra Katrine N\u00f8dtvedt (MDG) til byutviklingsbyr\u00e5den om bybanesaken - Utvalg for milj\u00f8 og byutvi",
  "url": "https://bergen.kommune.no/politikere-utvalg/api/fil/bk360/12044236/Svar-pa-skriftlig-sporsmal-nr-12-fra-Katrine-Nodtvedt-MDG-til-byutviklingsbyraden-om-bybanesaken-Utvalg-for-miljo-og-byutvi",
  "tekst": " BBU \u2013 Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2025/63595-3 Saksbehandler: Malene Nesse Gr\u00f8nningen Fra Dato: 3. februar 2025 Byr\u00e5d for byutvikling Svar p\u00e5 skriftlig sp\u00f8rsm\u00e5l nr. 12 fra Katrine N\u00f8dtvedt (MDG) til byutviklingsbyr\u00e5den om bybanesaken - Utvalg for milj\u00f8 og byutvikling I UMBY 16. januar stilte MDG flere sp\u00f8rsm\u00e5l om bybanesaken til byr\u00e5det, men det meste m\u00e5tte byr\u00e5den komme tilbake til skriftlig. Sp\u00f8rsm\u00e5lene f\u00f8lger derfor her: 1. St\u00f8rsteparten av planarbeidet skal utf\u00f8res av konsulenter som leies inn. N\u00e5r blir anbudet for konsulentene som skal gj\u00f8re planjobben inng\u00e5tt, evt. n\u00e5r er det planlagt at det skal inng\u00e5s? 2. If\u00f8lge byr\u00e5det skal det inng\u00e5s en egen kontrakt med konsulenter som skal gjennomf\u00f8re en konsekvensutredning for verdensarven, slik som ble gjort i forrige bystyreperiode. N\u00e5r blir anbudet for konsulentene som skal gjennomf\u00f8re konsekvensutredning for verdensarven inng\u00e5tt, evt. n\u00e5r er det planlagt at det skal inng\u00e5s? 3. Fagnotatet fra planetaten peker p\u00e5 at det blir en del busstrafikk p\u00e5 Torget, Bryggen og \u00d8vregaten med byr\u00e5dets forslag. Byr\u00e5den selv peker p\u00e5 \u201cbil og banefri\u201d Bryggen i sin sak. Er det en konsekvens av byr\u00e5dets tunnelforslag at det fortsatt kan bli en del busstrafikk over Torget og i \u00d8vregaten og/eller Bryggen? 4. Representanten viser til varslingskartet som ligger ved byr\u00e5dssaken. Det er rosa farge for bybaneplanen, og bl\u00e5 farge for sykkelplanen. Det er \u00e5penbart at deler av sykkelveien skal planlegges og bygges innenfor det rosa omr\u00e5de, og representanten antar at bybanetiltak kan bygges p\u00e5 det bl\u00e5 omr\u00e5det. Er det riktig forst\u00e5tt at bybanetiltak kan bygges p\u00e5 det bl\u00e5 sykkelomr\u00e5de i varslingskartet, og at sykkeltiltak kan bygges p\u00e5 det rosa bybaneomr\u00e5det i varslingskartet? 5. Det virker ikke som om det foreligger noen plan B for en stopp i n\u00e6rheten av Sverresborg, om et stopp akkurat der ikke lar seg realisere. Det er et premiss i bybaneavtalen lagt ved protokollen i sak 334/24 at et slikt stopp skal bygges. Hvorfor henviser ikke byr\u00e5det til avtalen i sin sak 1010/25, har ikke avtalen samme status som vedtakene i sak 334/24? 6. Er det tid til \u00e5 planlegge et alternativt stopp til Sverresborg-omr\u00e5det jamf\u00f8r byr\u00e5dets tidsplan? 7. Veien i Nye Sandviksvei og Amalie Skrams vei er mellom 6 og 8 meter bred. Sykkelvei og gangfelt har n\u00f8dvendigvis behov for rundt 6-7 meter. Ser byr\u00e5den for seg at det er mulig \u00e5 tilrettelegge for g\u00e5ende og syklende langs den foresl\u00e5tte traseen, uten \u00e5 rive sv\u00e6rt mange hus og/eller ha en stor trafikkomlegging i omr\u00e5det? 8. I fagnotatet st\u00e5r det: \u00abI sentrum er kontroll p\u00e5 grunnvannsniv\u00e5et spesielt viktig. Milj\u00f8tekniske unders\u00f8kelser skal inkluderes. Utf\u00f8rt kartlegging av grunnforhold skal videref\u00f8res, og planlagte borepunkt skal godkjennes av Riksantikvaren.\u00bb N\u00e5r starter grunnunders\u00f8kelsene og boringen i Fjellsiden ifb. med planarbeidet? 9. I fagnotatet st\u00e5r det: \u00abI sentrum er kontroll p\u00e5 grunnvannsniv\u00e5et spesielt viktig. Milj\u00f8tekniske unders\u00f8kelser skal inkluderes.\u00bb. Erfaringsmessig, hvor lang tid tar det \u00e5 gjennomf\u00f8re slike milj\u00f8tekniske unders\u00f8kelser? Svar fra byr\u00e5den: 1. Det er planlagt \u00e5 inng\u00e5 avtale med konsulent for planarbeidet i juni 2025. 2. Gjennomf\u00f8ring av KU for verdensarven (KUVA) vil inng\u00e5 i avtalen med plankonsulenten. 3. Driftsopplegg for kollektivsystemet (buss og bane) skal oppdateres i planarbeidet. Arbeidet skal se p\u00e5 l\u00f8sninger som gir best mulig kollektivdekning. Det m\u00e5 vurderes hvor busser fra Sandviken b\u00f8r kj\u00f8re. For \u00f8vrig er det b\u00e5de i reguleringsplan for Bybanen langs Bryggen og i tunnelutredningen fra 2021 lagt opp til at lokale bussruter kan kj\u00f8re Torget, og enten \u00d8vregaten eller Bryggen. 4. Banetraseen vil i sin helhet ligge innenfor planomr\u00e5det for \u201cBybaneplanen\u201d, det rosa omr\u00e5det, mens hovedsykkelruten skal planlegges i begge planene, b\u00e5de bl\u00e5 og rosa omr\u00e5der i varslingskartet. 5. Bystyresak 334/ 24 angir at det skal vurderes et nytt, underjordisk stopp i omr\u00e5det ved Sverresborg/Koengen. Videre heter det fra vedlagt avtale at: \u00abPartene er enige om at et underjordisk stopp i omr\u00e5det ved Sverresborg er et premiss for at \u00c5sanelinjen p\u00e5 en god m\u00e5te skal sikre kollektivdekning i Sandviken og Fjellsiden. Partene legger derfor til grunn at et underjordisk stopp ved Sverresborg skal reguleres og bygges. Dersom stoppet av tekniske eller \u00f8konomiske \u00e5rsaker ikke lar seg realisere forplikter partene seg til \u00e5 regulere et annet underjordisk stopp i omr\u00e5det.\u00bb Fra bestillingen av planarbeid til plan- og bygningsetaten heter det at: \u00abEt stopp i omr\u00e5det ved Sverresborg er et premiss for at \u00c5sanelinjen p\u00e5 en god m\u00e5te skal sikre kollektivdekning i Sandviken og Fjellsiden. Det forutsettes derfor at et underjordisk stopp ved Sverresborg skal reguleres og bygges. Dersom stoppet av tekniske eller \u00f8konomiske \u00e5rsaker ikke lar seg realisere skal det reguleres et annet gjennomf\u00f8rbart underjordisk stopp i omr\u00e5det.\u00bb B\u00e5de bystyresaken og avtalen er alts\u00e5 ivaretatt i planarbeidet. 6. Det er lagt opp til at arbeidet med teknisk forprosjekt skal avdekke eksakt plassering av stoppet i omr\u00e5det ved Sverresborg. Dette er det tatt h\u00f8yde for i tidsplanen. 7. Hvor hovedsykkelruten skal g\u00e5, breddene p\u00e5 de ulike tiltakene, fremtidig trafikksystem og inngrep i eiendommer langs gatene, vil avklares gjennom planprosessen. Anbefaling av l\u00f8sninger vil baseres p\u00e5 en samlet vurdering av m\u00e5loppn\u00e5else og konsekvenser for blant annet byrommene som blir ber\u00f8rt av anleggene. 8. Tidspunkt for gjennomf\u00f8ring av unders\u00f8kelsene er ikke fastsatt, men det er \u00f8nskelig at dette arbeidet starter opp s\u00e5 raskt det er praktisk mulig. 9. Dette vil variere etter l\u00f8sning. Det foreligger ikke grunnlag for \u00e5 ansl\u00e5 dette n\u00e5. Christine Kahrs \u2013 Byr\u00e5d for byutvikling Dokumentet er godkjent elektronisk. "
}