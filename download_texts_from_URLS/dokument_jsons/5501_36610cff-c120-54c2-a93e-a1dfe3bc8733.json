{
  "dokument_id": "36610cff-c120-54c2-a93e-a1dfe3bc8733",
  "doc_type": "case_attachment",
  "kommune": 5501,
  "tittel": "Reglement for fiskerihavneutvalget",
  "url": "https://innsyn.tromso.kommune.no/application/getMoteDokument?dokid=2001732271",
  "tekst": "REGLEMENT FOR FISKERIHAVNEUTVALGET \u00a7 1 Form\u00e5l og mandat Fiskerihavneutvalget er et folkevalgt organ som er opprettet med hjemmel i kommunelovens \u00a7 5-7. Fiskerihavneutvalget er et r\u00e5dgivende organ for Troms\u00f8 kommune som skal ivareta kommunens interesser i sp\u00f8rsm\u00e5l som ang\u00e5r forvaltning og utvikling av Troms\u00f8 kommunes fiskerihavner. Utvalget skal ivareta Troms\u00f8 kommunes politiske interesser under omstilling av ansvaret for fiskerihavner, i tett dialog med statlige- og fylkeskommunale myndigheter. Videre skal utvalget ogs\u00e5 kunne adressere utfordringer og muligheter tilknyttet n\u00e6ringsutvikling og verdiskaping innen fiskeri og marin sektor. \u00a7 2 Valg og sammensetning Fiskerihavneutvalget skal best\u00e5 av fem medlemmer, med varamedlemmer fra partiet eller gruppen. Medlemmene oppnevnes av kommunestyret som ogs\u00e5 utpeker leder og nestleder i utvalget. Utvalget oppnevnes for valgperioden. Utvalgets medlemmer er folkevalgte representanter og kommunelovens regler om valgbarhet i \u00a7 7-2 gjelder. Sammensetning av utvalget skal sikre bredest mulig kompetanse innen marin n\u00e6ring herunder fiskeri, nye marine n\u00e6ringer, foredling og annen tilknyttet industri. Formannskapet utgj\u00f8r kommunens valgkomite og innstiller til endelig valg i kommunestyret. \u00a7 3 Oppgaver Utvalget skal v\u00e6re h\u00f8ringsorgan og orienteres om aktuelle saker som er under arbeid i administrasjonen, og b\u00f8r f\u00e5 sakene forelagt p\u00e5 et tidlig stadium av saksbehandlingen. Det skal ikke legges forvaltningsoppgaver til utvalget, men utvalget skal gjennom vedtak avgi uttalelser i saker som er til behandling. Utvalgets anbefalinger og vedtak skal alltid f\u00f8lge saken, uavhengig av hvilken instans som har den avgj\u00f8rende myndighet. Utvalget skal uttale seg om forslag til handlingsplan og budsjett, kommuneplaner samt andre aktuelle saks- og planprosesser som ber\u00f8rer fiskeri og marin sektor i Troms\u00f8 kommune. Utvalget kan ogs\u00e5 ta opp saker til vurdering p\u00e5 eget initiativ. Dette vil v\u00e6re saker som er relevant for n\u00e6ringsutvikling og verdiskaping innen fiskeri og marin sektor, som faller inn under kommunens virkeomr\u00e5de. Utvalget skal blant annet uttale seg om: \u2022 Kommunale, nasjonale og regionale h\u00f8ringer med relevans for fiskeri og marin sektor i Troms\u00f8 kommune. \u2022 Relevante planer og planprogram, herunder Kystsoneplanen, Kommuneplanens arealdel og Klima- og milj\u00f8plan mm. \u00a7 4 M\u00f8ter M\u00f8ter i Fiskerihavneutvalget holdes kvartalsvis. Innkalling skal skje skriftlig per e-post. I samr\u00e5d med utvalgets leder kaller sekret\u00e6r inn til m\u00f8te ved \u00e5 sende ut innkalling med saksdokumenter minimum 7 dager f\u00f8r m\u00f8tet. Det kan innkalles til ekstraordin\u00e6re m\u00f8ter med unntak fra tidsfrist p\u00e5 7 dager n\u00e5r leder eller 1/3 av organets faste medlemmer krever det. Utvalgets medlemmer har m\u00f8teplikt i utvalgets m\u00f8ter med mindre vedkommende har gyldig forfall. Forfall meldes til utvalgets leder og sekretariatet. Vararepresentant innkalles av sekret\u00e6r. Utvalget er vedtaksf\u00f8r dersom minst halvparten av medlemmene er til stede i m\u00f8te. Ved stemmelikhet er leders stemme utslagsgivende. Det skal f\u00f8res m\u00f8teprotokoll fra utvalgets m\u00f8ter. Protokoll skal tilgjengeliggj\u00f8res i kommunens saksbehandlingsprogram og offentliggj\u00f8res p\u00e5 kommunens innsynsportal under utvalgets m\u00f8tekalender. \u00a7 5 Sekretariat Sekretariatet for utvalget legges til administrasjonen i Troms\u00f8 kommune, ved seksjon for samfunn, innovasjon og n\u00e6ring. Ordf\u00f8rer og kommunedirekt\u00f8ren, eller dennes representant, har m\u00f8te- og talerett i utvalgets m\u00f8ter. Kommunedirekt\u00f8ren skal oppnevne faglige representanter for sentrale avdelinger og seksjoner i kommunen, som ogs\u00e5 har m\u00f8te- og talerett i utvalgets m\u00f8ter. \u00a7 6 \u00c5rsmelding Troms\u00f8 kommunes Fiskerihavneutvalg skal utarbeide en \u00e5rsmelding for sin virksomhet. \u00c5rsmeldingen skal legges frem for kommunestyret, og skal inneholde f\u00f8lgende: \u2022 Fiskerihavneutvalgets prioriteringer til utbygging av fiskerihavner med hensyn til handlingsprogrammet i Troms\u00f8 kommune, og statlige- og fylkeskommunale tilskuddsordninger. \u2022 Rapportering av strategiske prosesser og h\u00f8ringer utvalget har gitt innspill i. \u2022 \u00c5rsmeldingen skal beskrive kort de viktigste momenter fra utvalgets dialog med marint/maritimt n\u00e6ringsliv i Troms\u00f8 kommune. \u2022 \u00c5rsmeldingen skal oppsummere politiske saker som har blitt behandlet i kommunestyret eller formannskapet, der utvalget har v\u00e6rt h\u00f8ringsinstans. \u00a7 7 Godtgj\u00f8ring Godtgj\u00f8relse gis etter gjeldende \u00abForskrift om rett til godtgj\u00f8ring og velferdsgoder for folkevalgte, Troms\u00f8 kommune, Troms og Finnmark\u00bb. \u00a7 8 Ikrafttredelse Reglementet trer i kraft xx.xx.xxxx Reglementet kan endres av kommunestyret selv "
}