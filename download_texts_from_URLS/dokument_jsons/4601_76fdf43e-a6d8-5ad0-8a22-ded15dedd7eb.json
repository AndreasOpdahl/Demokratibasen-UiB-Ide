{
  "dokument_id": "76fdf43e-a6d8-5ad0-8a22-ded15dedd7eb",
  "doc_type": "case_presentation",
  "kommune": 4601,
  "tittel": "Representantforslag fra Even S\u00f8rland (AP) om \u00e5 reise et monument for den internasjonale morsm\u00e5lsdagen",
  "url": "https://bergen.kommune.no/politikere-utvalg/api/fil/bk360/12168081/Framstilling-Representantforslag-fra-Even-Sorland-AP-om-a-reise-et-monument-for-den-internasjonale-morsmalsdagen",
  "tekst": " Forretningsutvalget Saksframstilling V\u00e5r referanse: 2025/123446-2 Saksbehandler: Frank Wessels Representantforslag fra Even S\u00f8rland (AP) om \u00e5 reise et monument for den internasjonale morsm\u00e5lsdagen Hva saken gjelder: Bystyrerepresentanten Even S\u00f8rland (AP) har overlevert et representantforslag iht. punkt 3.2. i Reglement for Bergen bystyre og utvalgene 2023 - 2027. Forslaget ble overlevert ordf\u00f8reren i bystyrets m\u00f8te den 19.02.25. Forslaget lyder som f\u00f8lger: Representantforslag om \u00e5 reise et monument for den internasjonale morsm\u00e5lsdagen Morsm\u00e5let er en viktig del av identiteten til en person, og spiller en avgj\u00f8rende rolle i \u00e5 formidle kultur og kunnskap. \u00c5 beherske eget morsm\u00e5l er ogs\u00e5 et viktig grunnlag for \u00e5 lykkes i m\u00f8te med andre spr\u00e5k og kulturer. Den internasjonale morsm\u00e5lsdagen 21. februar er ment \u00e5 \u00f8ke bevisstheten om forskjellige spr\u00e5k og tradisjoner i kulturer over hele verden og oppmuntre til \u00e5 bevare og fremme morsm\u00e5let. Jeg har v\u00e6rt i kontakt med en gruppe bergenske ildsjeler som arbeider for \u00e5 etablere et samlende monument i Bergen i tilknytning til FNs internasjonale morsm\u00e5lsdag. S\u00e6rlig for bergensere med bakgrunn fra Bangladesh er det et sterkt \u00f8nske med et monument som et samlingssted for den viktige markeringen. Ildsjelene har bygd en modell i mindre skala som de vil vise fram i et arrangement i Byparken fredag 21. februar 2025. FNs generalforsamling vedtok \u00e5 opprette den internasjonale morsm\u00e5lsdagen i 2002. UNESCO (FNs organisasjon for utdanning, vitenskap og kultur) har siden \u00e5r 2000 brukt datoen til \u00e5 markere verdien av spr\u00e5klig mangfold og flerspr\u00e5klig utdanning. Bakgrunnen for \u00e5 legge dagen til denne datoen er tragedien den 21. februar i 1952, da flere studenter ble drept og over 100 skadet av politiet i Dhaka, Bangladesh, da de demonstrerte for anerkjennelse av sitt morsm\u00e5l, Bangla. Myndighetene i det n\u00e5v\u00e6rende Pakistan (som p\u00e5 den tiden var delt i Vest-Pakistan og \u00d8st-Pakistan) hadde erkl\u00e6rt Urdu som det eneste offisielle spr\u00e5ket, selv om majoriteten snakket Bangla (kilde: FN-sambandet, https://fn.no/om- fn/fndager-kalender/kalender/den-internasjonale-morsmaalsdagen). Et monument vil gi en viktig ramme for den \u00e5rlige markereringen av den internasjonale morsm\u00e5lsdagen 21. februar, og vil ogs\u00e5 v\u00e6re en synlig og varig p\u00e5minnelse om morsm\u00e5lets betydning. En rekke byer verden over har reist et eget monument for morsm\u00e5lsdagen - for eksempel Cardiff (https://www.bbc.com/news/uk-wales-46075610) og Toronto (https://beachmetro.com/2021/11/26/official-opening-of-toronto-international- motherlanguage-day-monument-in-dentonia-park-set-for-morning-of-nov-27/). 1 Begge har hentet inspirasjon fra Dhaka i Bangladesh, men i mindre skala. Bergen kan n\u00e5 bli den f\u00f8rste byen i Norge til \u00e5 reise et slikt monument. Det vil kle en internasjonal kultur- og menneskerettighetsby som Bergen godt. Parken rundt Bergen Inkluderingssenter p\u00e5 Land\u00e5s vil etter mitt og iniativtakernes syn v\u00e6re en helt perfekt plassering for monumentet. Jeg h\u00e5per bystyret vil gripe denne muligheten til \u00e5 l\u00f8fte frem et flott initiativ fra innbyggere som har lyst til \u00e5 skape en ny positiv m\u00f8teplass i byen v\u00e5r. Forslag: Bystyret ber byr\u00e5det legge til rette for \u00e5 reise et samlende monument for den internasjonale morsm\u00e5lsdagen, fortrinnsvis i parken ved Bergen Inkluderingssenter p\u00e5 Land\u00e5s. I kommuneloven er representantenes forslagsrett regulert i \u00a710-9: \u00a7 10-9. Forslagsrett Medlemmer av kommunestyret og fylkestinget kan fremme forslag som gjelder kommunens eller fylkeskommunens virksomhet, for kommunestyret eller fylkestinget. I samme valgperiode kan det ikke fremmes forslag med samme innhold som et tidligere forslag som er fremmet etter bestemmelsen her, eller med samme innhold som en sak som tidligere er behandlet av kommunestyret, fylkestinget eller et av deres organer. Kommunestyret og fylkestinget avgj\u00f8r selv hvordan forslaget skal behandles. I henhold til punkt 3.2 Reglement for Bergen bystyre og utvalgene 2023-2027 skal forretningsutvalget ta stilling om et forslag skal oversendes byr\u00e5det, bystyrets kontor eller kontrollutvalget for uttalelse/vurdering f\u00f8r det utarbeides sak for bystyret. Forretningsutvalget gir innstilling til bystyret for forslag som forretningsutvalget anbefaler \u00e5 avvise. Bystyredirekt\u00f8ren mener at forslaget er i overensstemmelse med de formelle kravene i kommuneloven \u00a7 10-9 og anbefaler at forslaget sendes byr\u00e5det for videre utredning. Vurdering fra byr\u00e5det vil f\u00f8lge saken som vedlegg i notats form. For at saken kan behandles senest 6 m\u00e5neder etter at forslaget er overlevert ordf\u00f8reren i et bystyrem\u00f8te, m\u00e5 den behandles i bystyret senest i m\u00f8te 18.06.25. Det foresl\u00e5s at utvalg for finans, kultur og n\u00e6ring avgir innstilling i saken. Forslag til vedtak: 1. Representantforslaget oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 18.06. 25. 3. Utvalg for finans, kultur og n\u00e6ring avgir innstilling i saken. Dato: 24. februar 2025 \u00d8ivind Hauge St\u00f8le- fagleder Frank Wessels - seniorr\u00e5dgiver Dokumentet er godkjent elektronisk. 2 "
}