{
  "dokument_id": "b3ef3c2e-2088-5524-85b8-e40026aa0e3e",
  "doc_type": "case_attachment",
  "kommune": 4601,
  "tittel": "Fagnotat - Salg av eiendom - Gnr. 166 bnr. 955 m. fl. - Byarena",
  "url": "https://bergen.kommune.no/politikere-utvalg/api/fil/bk360/12141812/Fagnotat-Salg-av-eiendom-Gnr-166-bnr-955-m-fl-Byarena",
  "tekst": " Etat for bygg og eiendom Til Fagnotat Seksjon for strategisk eiendomsforvaltning V\u00e5r referanse: 2019/81861-314 Saksbehandler: Andreas Lussand Mordt Fra Dato: 7. mars 2025 Etat for bygg og eiendom Fagnotat - Salg av eiendom - Gnr. 166 bnr. 955 m. fl. - Byarena 1. Hva saken gjelder Saken gjelder fremforhandlet opsjonsavtale om salg av kommunal eiendom med det form\u00e5l \u00e5 f\u00e5 realisert et privat initiativ til oppf\u00f8ring av byarena og \u00f8vrig byutvikling p\u00e5 Nyg\u00e5rdtangen. 2. Historikk og bakgrunn for opsjonsavtalen Bystyret behandlet i juni 2017 i sak 185/17, saken \u00abKonsept og lokaliseringsmuligheter for en \u00abByarena\u00bb i Bergen\u00bb. Bystyret ba i dette vedtaket byr\u00e5det om \u00e5 arbeide for \u00e5 realisere en byarena med mulig lokalisering p\u00e5 Kokstad eller Slettebakken. Bystyret la videre til grunn at byarenaen realiseres i privat regi med kommunen som premissgiver og samarbeidspart, og \u00e5pnet for at andre lokaliteter enn de nevnt ovenfor kunne v\u00e6re aktuelle. Bystyrets vedtak ble fattet p\u00e5 bakgrunn av en mulighetsstudie bestilt av byr\u00e5det, som oppf\u00f8lging av et vedtak i sak 29/16 fattet av bystyret i februar 2016. Bystyret behandlet deretter i mars 2019 i sak 50/19, en ny sak \u00abKonsept og lokalisering av en Byarena i Bergen. Tilleggsutredning\u00bb. I denne saken ble byr\u00e5det bedt om \u00e5 arbeide videre med realisering av byarenaprosjektet, men n\u00e5 med Kokstad og Nyg\u00e5rdstangen som aktuelle lokaliteter. Bystyret var opptatt av \u00e5 f\u00e5 realisert byarenaprosjektet snarest mulig, og ba derfor byr\u00e5det om at saken ble gitt h\u00f8y prioritet. Som en merknad til vedtaket uttalte bystyret at det skulle gjennomf\u00f8res en arkitektkonkurranse for \u00e5 sikre at byarenaen ble tilpasset omgivelsene med hensyn til volum og arkitektur for \u00f8vrig. Olav Thon Gruppen, Rexir AS og EGD Property har gjennom selskapet Nyg\u00e5rdstangen Utvikling AS (heretter kalt NU) tatt initiativ til \u00e5 realisere en byarena p\u00e5 Nyg\u00e5rdstangen. Forhandlinger om kj\u00f8p av n\u00f8dvendige kommunale eiendommer startet med et m\u00f8te mellom NU og byr\u00e5det 30.08.2019, med et p\u00e5f\u00f8lgende m\u00f8te mellom NU og eiendomsavdelingen i etat for bygg og eiendom 07.10.2019. Da arbeidet med utviklingen av prosjektet, herunder planarbeid og gjennomf\u00f8ring av arkitektkonkurranse var omfattende, hadde NU behov for et prinsippvedtak om at kommunen ville selge eiendommene dersom prosjektet lot seg realisere. Bystyret vedtok p\u00e5 den bakgrunnen i m\u00f8tet 24.06.2020, sak 218/20, at kommunen var \u00abpositiv til \u00e5 avhende n\u00f8dvendig eiendom til utviklerne\u00bb. Bystyret forutsatte at byarenaen ville f\u00e5 en kapasitet til minst 8 000 sittende og 10 000 \u2013 12 000 st\u00e5ende publikummere. Videre forutsatte bystyret at NU la opp til minst 800 nye boliger i ulike st\u00f8rrelser og typer i reguleringsarbeidet, med s\u00e6rskilt vekt p\u00e5 familieboliger. Bystyret ga igjen byr\u00e5det om \u00e5 gi h\u00f8y prioritet til det videre arbeidet, herunder reguleringsplanarbeidet, og vedtok at endelig sak om gjennomf\u00f8ring av salg forelegges bystyret. Underveis i forhandlingsprosessen vedtok ogs\u00e5 bystyret 24.06.202 i sak 218/20 en avtale mellom NU og kommunen om fordeling av de kostnadene som har p\u00e5l\u00f8pt og p\u00e5l\u00f8per til utarbeiding av reguleringsplanen for prosjektet. Utgangspunktet etter denne avtalen er at NU dekker disse som helhet, men at kommunen p\u00e5 visse vilk\u00e5r likevel dekker 50% av kostnadene oppad begrenset til MNOK 10. I s\u00e5 fall blir kommunen eier av alt prosjekterings- og reguleringsmateriale. Det foreligger n\u00e5 en fremforhandlet opsjonsavtale om salg av de n\u00f8dvendige eiendommene. NU har parallelt med forhandlingene gjennomf\u00f8rt en arkitektkonkurranse og utarbeidet et forslag til reguleringsplan for eiendommene. Forslaget ble sendt plan- og bygningsetaten for f\u00f8rste gangs behandling i oktober 2024. Bystyret vedtok i sistnevnte bystyresak at \u00abendelig sak om gjennomf\u00f8ring av salg forelegges bystyret n\u00e5r det er tilstrekkelig klarlagt at prosjektet kan realiseres i tr\u00e5d med f\u00f8ringene i denne saken\u00bb. Av plan- og bygningsetaten sin tilbakemelding p\u00e5 planforslaget til NU av 12. november 2024 framg\u00e5r det at planforslaget har mangler, hovedsakelig knyttet til samferdsel og bokvalitet, og at deres vurdering er at det ikke er \u00absannsynliggjort at et prosjekt innenfor rammene gitt av Bystyrets vedtak er realiserbart\u00bb. Senere kommunikasjon viser at disse manglene fortsatt foreligger. Fagnotatet med fremforhandlet opsjonsavtale fremsendes likevel byr\u00e5dsavdeling for finans for behandling. 3. Eiendommene som er omfattet av opsjonsavtalen 3.1 Trekanttomten Prosjektet omfatter for det f\u00f8rste den s\u00e5kalte \u00abTrekanttomten\u00bb. Tomten brukes i dag hovedsakelig til bussparkering og ligger syd for Bygarasjen omsluttet av Fj\u00f8sangerveien, Lungeg\u00e5rdskaien og E39 mot \u00c5sane. Tomten best\u00e5r av en parsell av gnr. 164 bnr. 1278 og en parsell av gnr. 166 bnr. 1676, og har et samlet areal p\u00e5 ca. 11 488 m2. Bergen kommune er hjemmelshaver. 3.2 Bygarasjetomten Videre omfatter prosjektet deler av eiendommen gnr. 166 bnr. 955. Bnr. 955 omfatter Bygarasjen med sine tre parkeringsdekker og underliggende kollektivterminal p\u00e5 grunnplanet. Videre omfatter eiendommen den sydvestlige delen av Bergen storsenter, inkludert den glassoverbyggede all\u00e9en (Arne Hauglands all\u00e9) mot bygget kjent som KIM-huset, som huser resten av Bergen storsenter. Bnr. 955 er en festetomt, hvor kommunen er hjemmelshaver og bortfester. Eiendommen er bortfestet til sameiet Str\u00f8mgaten 8 som best\u00e5r av 5 seksjoner. Opsjonsavtalen omfatter for det f\u00f8rste den delen av grunneiendommen av bnr. 955 som ligger under Bygarasjen og kollektivterminalen. Den resterende delen av grunneiendommen omfattes ikke av NU sitt utviklingsprosjekt. Den delen av bnr. 955 som omfattes av opsjonsavtalen har en grunnflate p\u00e5 ca. 21 000 m2. Opsjonsavtalen omfatter for det andre den delen av bygningsmassen som utgj\u00f8r seksjon nr. 2 og 5 i sameiet Str\u00f8mgaten. Disse seksjonene utgj\u00f8r parkeringsanlegget Bygarasjen, og er eid av Bergen kommune. En sameieavtale fra 1987 regulerer forholdet mellom sameierne. Sameieavtalen legger privatrettslige begrensninger p\u00e5 utviklingen av sameiet/seksjonene i form av krav om enstemmighet. Dette elementet i sameieavtalen og den betydningen dette har for byutviklingen p\u00e5 Nyg\u00e5rdstangen blir omtalt n\u00e6rmere under pkt. 7. Nevnte grunneiendom og seksjoner omtales i det f\u00f8lgende som \u00abBygarasjetomten\u00bb. 3.3 Andre eiendommer Da utbyggingsprosjektet pr. n\u00e5 ikke er ferdig prosjektert, og det heller ikke foreligger noen vedtatt reguleringsplan for utbyggingsprosjektet, er det ikke mulig \u00e5 n\u00f8yaktig avgrense omfanget av de eiendommene prosjektet har behov for. N\u00f8yaktige grenser vil bli avklart ved inng\u00e5else av kj\u00f8psavtale n\u00e5r opsjonen blir innl\u00f8st. Forutsetningen for inng\u00e5elsen av opsjonsavtalen er at Nyg\u00e5rdstangen Utvikling AS skal f\u00e5 rett til \u00e5 kj\u00f8pe de arealene som er n\u00f8dvendige for oppf\u00f8ringen av utbyggingsprosjektet. Opsjonsavtalen omfatter derfor ogs\u00e5 mindre deler av andre kommunalt eide eiendommer enn de som er omtalt ovenfor. Det kan bli aktuelt for NU \u00e5 ut\u00f8ve opsjon ogs\u00e5 for gnr. 166 bnr. 990, 1792, 987, 978 og gnr. 164 bnr. 1397, samt gnr. 164 bnr. 1397. Eiendommene som omfattes av opsjonsavtalen framg\u00e5r av kartutsnittet \u00abVedlegg 1\u00bb til opsjonsavtalen, men er som f\u00f8lge av de forholdene nevnt i avsnittet ovenfor kun veiledende. Seksjon 1 sameiet Str\u00f8mgaten 8 er eid av Vestland fylkeskommune og utgj\u00f8r kollektivterminalen p\u00e5 grunnplanet i Bygarasjen. Da denne seksjonen ikke er eid av kommunen, omfattes den heller ikke av opsjonsavtalen. Vestland fylkeskommune betaler ikke festeavgift for grunnen under seksjon 1. De \u00f8vrige to seksjonene utgj\u00f8r Bergen storsenter, samt \u00abblomsterpaviljongen\u00bb i f\u00f8rste etasje av det bueformede tilbygget til storsenteret som vender ut mot Lille Lungeg\u00e5rdsvann. Disse seksjonene er eid av Olav Thon gruppen, og omfattes derfor heller ikke av opsjonsavtalen. Eiendomsforholdene framg\u00e5r i st\u00f8rre detalj av vedlagte \u00abNotat eiendomsforhold\u00bb. 4. Verdsettelsen av eiendommene 4.1 Eiendomsverdiene i innhentede verdsettelsesrapporter Salg av kommunal eiendom til akt\u00f8rer som driver \u00f8konomisk virksomhet skal skje til markedspris. Dette f\u00f8lger av det s\u00e5kalte statsst\u00f8tteregelverket som er forankret i E\u00d8S- avtalen artikkel 61 (1). Salg til under markedspris vil inneb\u00e6re en form for statsst\u00f8tte og er som hovedregel forbudt etter dette regelverket. Salg etter budrunde p\u00e5 det \u00e5pne markedet vil sikre at salg skjer til markedspris. Ved direktesalg som i saken her, m\u00e5 det p\u00e5 annen m\u00e5te sikres at salget skjer til markedspris. Dette kan sikres ved at salget skjer med forankring i ekstern, uavhengig verdivurdering av eiendommen. Parallelt med forhandlingene om opsjonsavtalen har derfor eiendomsavdelingen innhentet verdivurderinger fra Newsec og Malling & Co. Forhandlingene har p\u00e5g\u00e5tt over lang tid, og eiendomsverdiene har gjennomg\u00e5tt store endringer i denne perioden. I tillegg til endringer i salgspriser og byggekostnader, har s\u00e6rlig det generelle renteniv\u00e5et gitt store utslag i eiendomsverdiene. Utbyggingsprosjektet har ogs\u00e5 gjennomg\u00e5tt endringer av betydning for verdsettelsen av eiendommene i denne perioden. Det har derfor v\u00e6rt n\u00f8dvendig \u00e5 f\u00e5 utarbeidet flere verdsettelser fra de nevnte verdsettelsesforetakene. Fra Newsec foreligger det verdivurderinger fra 22.06.2021 med basis i markedsdata pr. juni 2021, og 07.02.2025 med basis i markedsdata pr. desember 2024. Fra Malling foreligger det verdivurderinger fra mai 2022 med markedsdata pr. mai 2022, fra mars 2023 med basis i markedsdata pr. desember 2022, fra juni 2024 med markedsdata pr. juni 2024, og fra november 2024 med markedsdata fra juni 2024. Den eldste verdivurderingen fra Newsec verdsatte eiendommene innenfor et verdispenn p\u00e5 ca. MNOK 89 - MNOK 350. At verdsettelsen ble gjort innenfor et verdispenn, ble av Newsec begrunnet i stor usikkerhet ved verdsettelsen av byarenaen. Den eldste verdivurderingen fra Malling verdsatte eiendommene til MNOK 279. Den nyeste verdivurderingen fra Newsec stipulerer eiendomsverdien innenfor et verdispenn p\u00e5 ca. MNOK 75 - MNOK 130. Til grunn for Newsec sin verdivurdering ligger en ansl\u00e5tt byggekostnad for byarenaen p\u00e5 fra MNOK 1 200 til MNOK 1 300. Den nyeste verdivurderingen fra Malling stipulerer eiendomsverdien til MNOK 70. De eldste og nyeste verdivurderingene er imidlertid ikke direkte sammenlignbare. De eldste inkluderte kostnader til opparbeiding av infrastruktur, mens de nyeste holdt disse kostnadene utenfor. Trekker vi fra infrastrukturkostnader som stipulert av NU p\u00e5 MNOK 372,5, blir reell verdi etter Newsec sin vurdering fra januar 2025 innenfor verdispennet MNOK -297,5 til MNOK -242,8 og etter Malling sin vurdering fra juni 2024 MNOK -302,5. Verdien av eiendommene er alts\u00e5 negativ. Hvordan eiendomsverdien kan v\u00e6re negativ forklares n\u00e6rmere under punkt 4.2 \u00abOm verdsettelsesmetodikken\u00bb nedenfor. Verdivurderingene framg\u00e5r av denne tabellen: Verdsettelsesforetak Verdi MNOK MNOK fratrukket infrastrukturkostnader Newsec 2021 89 - 350 Malling 2022 279 Newsec 2025 75 - 130 \u00f7 297,5 - 242,8 (negativ verdi) Malling 2024 70 \u00f7 302,5 (negativ verdi) De eiendommene denne saken omfatter er sv\u00e6rt utfordrende \u00e5 verdsette. Dette skyldes s\u00e6rlig at byarenaen er et noks\u00e5 unikt bygg som det er vanskelig \u00e5 finne relevante sammenligningsgrunnlag for. S\u00e6rlig byggekostnadene for byarenaen er det derfor vanskelig \u00e5 ansl\u00e5. Opsjonsavtalens bestemmelser om vederlag er forankret i de to seneste verdivurderingene. De er utarbeidet av sertifiserte og uavhengige verdsettelsesforetak og ligger tett i tid opp til det framforhandlede utkastet til opsjonsavtale. Det er derfor eiendomsavdelingens vurdering at salget skjer i samsvar med E\u00d8S-avtalens artikkel 61 (1). De to eldste og de to nyeste verdivurderingene er vedlagt. 4.2 Om verdsettelsesmetodikken Newsec og Malling har ved verdsettelsen av eiendommen brukt den s\u00e5kalte tomtebelastningsmetoden/residualmetoden. Det er den metoden som brukes ved verdsettelse av komplekse utviklingseiendommer som i saken her. Metoden g\u00e5r sv\u00e6rt forenklet ut p\u00e5 at de stipulerte kostnadene ved \u00e5 oppf\u00f8re byggene som skal utvikles p\u00e5 eiendommen trekkes fra de stipulerte salgs- og leieinntektene byggene oppn\u00e5r n\u00e5r byggene er ferdigstilt. Eiendomsverdien framg\u00e5r ved differansen (residualen) mellom disse, etter at margin p\u00e5 utviklers side ogs\u00e5 er trukket fra. P\u00e5 kostnadssiden inng\u00e5r blant annet entreprisekostnader, byggherrekostnader, finanskostnader og kostnader til infrastruktur. Infrastrukturkostnader regnes som en kostnad, da infrastruktur er noe som m\u00e5 opparbeides av utvikler i forbindelse med oppf\u00f8ringen av byggene, og dermed reduserer eiendomsverdien tilsvarende. P\u00e5 inntektssiden inng\u00e5r inntekter fra salg og utleie av de ferdige byggene. I denne saken best\u00e5r det hovedsakelig av salgs- og leieinntekter fra leiligheter, n\u00e6ringslokaler, hotell, parkering og byarena. Dersom kostnadssiden er st\u00f8rre enn inntektssiden blir eiendomsverdien negativ. Det er i henhold til de siste verdivurderingene tilfellet for de eiendommene denne saken gjelder, og skyldes at byggekostnadene for byarenaen langt overstiger det inntektspotensialet byarenaen vil f\u00e5, og ogs\u00e5 overstiger de verdiene den \u00f8vrige utbyggingen vil f\u00e5. Hvis eiendomsverdien fordeles p\u00e5 st\u00f8rrelsen av de enkelte utbyggingsvolumene, framkommer den s\u00e5kalte tomtebelastningen for den enkelte utbyggingsenheten. For boliger fordeles verdien p\u00e5 antall bruksareal/BRA og/eller internt bruksareal/BRA-i. For \u00f8vrige bygg fordeles verdiene antall bruttoareal/BTA. Tomtebelastningen er alts\u00e5 et uttrykk for tomteverdien pr. tillatt utbygd BRA/BRA-i og BTA. Et annet ord for dette er enhetspris pr. BRA/BRA-i og BTA, som er betegnelsen som brukes i den framforhandlede opsjonsavtalen. Verdsettelsesrapportene fra Newsec og Malling inneholder slike verdier. Det totale antallet BRA og BTA som tillates utbygd vil v\u00e6re fastsatt i reguleringsplan. I denne saken er det totale utbyggingsvolumet ikke kjent i og med at eiendommene ikke enn\u00e5 er regulert. Til grunn for de verdsettelsene som er innhentet ligger derfor i stedet et byggeprogram utarbeidet av NU, som gir uttrykk for NU sine anslag over de totale utbyggingsvolumene. Tomtebelastningsverdiene blir i denne sammenhengen sentrale. Med basis i disse kan verdien av eiendommen justeres opp eller ned etter tillatt utbyggingsvolum, slik at den endelige verdien av eiendommene framkommer n\u00e5r utbyggingsvolumene er fastsatt i reguleringsplanen. I den fremforhandlede opsjonsavtalen er det derfor inntatt justeringsmekanismer med basis i tomtebelastningsverdiene, slik at endelig kontantvederlag blir justert i samsvar med tillatt utbyggingsvolum. 5. Opsjonsavtalens innhold 5.1 Generelt om avtalen Opsjonsavtalen gir NU en rett (opsjon), men ingen plikt, til \u00e5 erverve eiendommene mot \u00e5 betale et kontantvederlag til kommunen. Opsjonen m\u00e5 ut\u00f8ves innen 12 m\u00e5neder etter at stadfestet reguleringsplan foreligger. N\u00e5r opsjonen ut\u00f8ves, skal kommunen og NU inng\u00e5 en endelig kj\u00f8psavtale hvor vilk\u00e5rene for salget detaljeres. Dersom opsjonen ut\u00f8ves, forplikter NU seg til \u00e5 realisere prosjektet i samsvar med planen. Dette omfatter \u00e5 bygge en ny Byarena, rivning av Bygarasjen, bygging av boliger, hotell, n\u00e6ringsarealer, parkeringsanlegg og barnehage, samt etablere ny offentlig infrastruktur og offentlige arealer. NU forplikter seg ogs\u00e5 til \u00e5 etablere en ny kollektivterminal etter n\u00e6rmere avtale med Vestland fylkeskommune. Utbyggingen er planlagt gjennomf\u00f8rt i tre trinn: 1. Flytting og reetablering av kollektivterminal, samt oppf\u00f8ring av boliger og parkering p\u00e5 den delen av Bygarasjetomten som ligger n\u00e6rmest Bergen Storsenter. 2. Bygging av Byarenaen og hotellet p\u00e5 Trekanttomten. 3. Boliger og parkering p\u00e5 resten av Bygarasjetomten. Kontantvederlaget skal etter opsjonsavtalen betales n\u00e5r igangsettingstillatelse for utbyggingstrinn tre foreligger. Dette tidspunktet er valgt av hensyn til likviditeten i prosjektet. 5.2 Beregningen av kontantvederlaget og justeringsmekanismene Kontantvederlaget framkommer ved \u00e5 ta utgangspunkt i eiendomsverdiene f\u00f8r infrastruktur slik de fremkommer av verdsettelsesrapportene. Da verdsettelsene stipulerer eiendomsverdien f\u00f8r infrastruktur til tre forskjellige bel\u00f8p, er eiendomsverdien f\u00f8r infrastruktur i opsjonsavtalen satt til MNOK 86,2. Dette tallet framkommer ved \u00e5 ta et gjennomsnitt mellom Newsec sine to verdier, og videre regne gjennomsnittet mellom dette tallet og Malling sin verdsettelse. Denne verdien justeres s\u00e5 iht. de justeringsmekanismene som framkommer av opsjonsavtalens pkt. 4 nr. 2 romertall I - VI. 5.2.1 Justeringsmekanismene for de enkelte utbyggingsvolumene Etter opsjonsavtalens pkt. 4 nr. 2 romertall I \u2013 IV skal kontantvederlaget justeres for det volumet bolig, hotell, n\u00e6ringsareal og parkeringsareal som den endelige reguleringsplanen tillater utbygd. Kontantvederlaget justeres slik opp eller ned med den tomtebelastningen/enhetsprisen som framkommer av verdivurderingene for de aktuelle arealtypene, multiplisert med det antall m2 BRA-i eller BTA endelig innregulert volum avviker fra de volumene som er lagt til grunn for verdsettelsene. Da forskjellige enhetspriser framkommer av de to verdsettelsene, er et gjennomsnitt av disse lagt til grunn i opsjonsavtalen. For \u00e5 illustrere dette kan vi ta som eksempel en justering av kontantvederlaget som f\u00f8lge av endret utbyggingsvolum for bolig. I byggeprogrammet utarbeidet av NU, og dermed verdivurderingene, er det lagt til grunn at reguleringsplanen tillater en utnyttelse som tilsvarer 52 000 m2 BRA-i. Enhetsprisen for boligarealer er fastsatt til kr. 18 326 pr. BRA-i. Dersom reguleringsplanen i stedet \u00e5pner for en utnyttelse p\u00e5 53 000 m2 BRA-i, blir kontantvederlaget oppjustert med kr. 18 326 000,- (1 000 x 18 326). Enkelte spesielle forhold gj\u00f8r seg gjeldende for justeringsmekanismen for parkeringsareal i romertall IV. Parkeringsarealet er tenkt plassert under bakkeniv\u00e5, og er hovedsakelig derfor verdsatt til en negativ verdi, dvs. at parkeringsplassene koster mer \u00e5 bygge enn verdien av disse n\u00e5r de st\u00e5r ferdige. En justeringsmekanisme lik som for de \u00f8vrige arealtypene ville derfor medf\u00f8rt at kontantvederlaget ville blitt nedjustert alt etter hvor mange parkeringsplasser NU valgte \u00e5 bygge innenfor den tillatte rammen etter vedtatt reguleringsplan. I stedet har vi tatt inn i avtalen at justeringen skal skje etter det minimumsantall parkeringsplasser reguleringsplanen fastsetter. \u00d8nsker NU \u00e5 bygge et st\u00f8rre antall plasser enn dette, vil det dermed ikke p\u00e5virke st\u00f8rrelsen p\u00e5 kontantvederlaget. Samtidig vil f\u00f8lgene av at reguleringsplanen fastsetter f\u00e6rre plasser enn det antallet som ligger til grunn for verdsettelsene ha en positiv innvirkning p\u00e5 kontantvederlaget. Verdien av den planlagte barnehagen inng\u00e5r i verdsettelsen og dermed Eiendomsverdi F\u00f8r Infrastruktur, men opsjonsavtalen har ikke en egen justeringsmekanisme for denne. Dette skyldes at verdien av barnehagen er sv\u00e6rt liten sammenlignet med de \u00f8vrige utbyggingsvolumene, og avvik mellom verdsatt areal og faktisk bygd areal for barnehagen ville derfor hatt en minimal innvirkning p\u00e5 kontantvederlaget. 5.2.2 Justeringsmekanismene for byarenakostnader og infrastruktur Etter opsjonsavtalen pkt. 4 nr. 2 romertall V skal videre kontantvederlaget justeres for de faktiske kostnadene som medg\u00e5r til bygging av Byarenaen. Kostnadene for byggingen av Byarenaen er estimert til MNOK 1 250 (gjennomsnittet av verdsettelsene). Justeringsmekanismen inneb\u00e6rer at kontantvederlaget \u00f8kes krone for krone dersom kostnadene viser seg \u00e5 bli mindre enn dette bel\u00f8pet, og motsatt reduseres det dersom kostnadene viser seg \u00e5 bli st\u00f8rre. Det er imidlertid satt en \u00f8vre grense for byggekostnadene p\u00e5 MNOK 1 350. Overstiger kostnadene dette bel\u00f8pet, skal de konsekvensene dette f\u00e5r for eiendomsverdien og kontantvederlaget vurderes. Dette kan inneb\u00e6re at kommunen og NU m\u00e5 inng\u00e5 i nye forhandlinger p\u00e5 oppgj\u00f8rstidspunktet, noe som i s\u00e5 fall kan medf\u00f8re at det innhentes ny verdivurdering. Denne m\u00e5ten \u00e5 justere kontantvederlaget p\u00e5 er valgt som f\u00f8lge av den store usikkerheten som knytter seg til byggekostnadene for Byarenaen. Justeringsmekanismen s\u00f8rger for at kontantvederlaget i st\u00f8rre grad sammenfaller med den faktiske verdien av eiendommene enn om verdien av Byarenaen ble l\u00e5st allerede p\u00e5 opsjonsavtaletidspunktet. Det f\u00f8lger av dette at det vil v\u00e6re i kommunens interesse at byggekostnadene for Byarenaen blir s\u00e5 lave som mulig. Denne interessen ivaretas et stykke p\u00e5 vei ved at kommunen ved inng\u00e5else av kj\u00f8pekontrakten kan legge f\u00f8ringer for materialvalg og valg av tekniske l\u00f8sninger med mer. Kommunens kontroll med byggekostnadene er sikret ved at kommunen skal ha innsyn i prosjektregnskapet for Byarenaen. Til slutt skal kontantvederlaget etter romertall VI justeres krone for krone for de faktiske kostnadene som medg\u00e5r til etableringen av de offentlige infrastrukturtiltakene prosjektet utl\u00f8ser, med unntak for eventuelle offentlige tilskudd til infrastruktur. 5.3 Minimumsbel\u00f8p og andre elementer i opsjonsavtalen Kontantvederlaget kan etter opsjonsavtalen aldri bli mindre enn MNOK 20 (i opsjonsavtalen benevnt \u00abMinimumsbel\u00f8pet\u00bb). Da justering av kontantvederlaget og oppgj\u00f8r skjer fram i tid, har opsjonsavtalen bestemmelser om KPI-justering av de verdiene avtalen bygger p\u00e5. Opsjonsavtalen inneholder videre en rett til reforhandling av kontantvederlaget dersom grunnforholdene p\u00e5 eiendommene avviker fra de forutsetningene verdsettelsene bygger p\u00e5. Byggegrunnen best\u00e5r i stor grad av utfyllinger i sj\u00f8, og det er dessuten noe risiko for forurensning i grunnen. Verdsettelsesforetakene har bygd sine kostnadsberegninger p\u00e5 en rapport om grunnforholdene utarbeidet av Smidt & Ingebrigtsen i 2020. Opsjonsavtalen gir ogs\u00e5 kommunen en mulighet til \u00e5 innta i kj\u00f8psavtalen en rett for kommunen til \u00e5 kj\u00f8pe det nye parkeringsanlegget til markedspris innen en n\u00e6rmere avtalt periode. Den inneholder ogs\u00e5 bestemmelser som s\u00f8ker \u00e5 sikre at Byarenaen blir bygd. Slike bestemmelser skal inntas i kj\u00f8pekontrakten. Eksempler p\u00e5 slike avtalevilk\u00e5r er at kommunen suksessivt overdrar eiendommene i takt med utbyggingstrinnene, regulering av rekkef\u00f8lgen p\u00e5 utbyggingstrinnene, og at NU m\u00e5 stille \u00f8konomisk sikkerhet for prosjektet. Til slutt setter opsjonsavtalen visse frister som sikrer kommunens behov for framdrift i byggeprosjektet. Dersom opsjonen ikke er ut\u00f8vd innen 31.12.2029 faller opsjonsavtalen bort. Etter dette tidspunktet st\u00e5r kommunen fritt til \u00e5 benytte eiendommen p\u00e5 andre m\u00e5ter. Dersom opsjonen ikke er ut\u00f8vd innen 31.12.2027, skal kommunen ha rett til \u00e5 innhente nye verdivurderinger av eiendommen. Dette inneb\u00e6rer at avtalen etter dette tidspunktet ikke er l\u00e5st til den eiendomsverdien de innhentede verdivurderingene stipulerer og som ligger til grunn for opsjonsavtalen. 6. Fagetatens vurdering av opsjonsavtalen Som gjennomg\u00e5tt ovenfor, er eiendomsverdien en funksjon av inntektssiden og prosjektkostnadene ved det samlede utbyggingsvolumet. Eiendomsverdien er i utgangspunktet sv\u00e6rt h\u00f8y. Samtidig er det betydelige kostnader knyttet til rivning av Bygarasjen og reetablering av kollektivterminalen foruten at Byarenaen har en negativ verdi, og dermed reduseres verdien tilsvarende. I tillegg nedjusteres kontantvederlaget tilsvarende kostnadene ved \u00e5 opparbeide den infrastrukturen som forutsettes gjennom reguleringsplanen. Slik sett blir det i realiteten kommunen som finansierer b\u00e5de Byarenaen og infrastrukturen gjennom en reduksjon av eiendomsverdien og kontantvederlaget for eiendommene. Dette er en naturlig konsekvens av verdsettelsesmetodikken og det forholdet at det er kommunen som er selger av eiendommene hvor byarenaen og infrastrukturen skal opparbeides. Som redegjort for ovenfor under pkt. 4.1, l\u00e5 verdien av de aktuelle eiendommene i begynnelsen av forhandlingsprosessen et sted mellom MNOK 89 og 350, mens de pr. n\u00e5 har en betydelig negativ verdi. Dersom opsjonsavtalen hadde blitt inng\u00e5tt p\u00e5 et tidligere tidspunkt, er det grunn til \u00e5 tro at det kontantvederlaget kommunen hadde f\u00e5tt \u2013 ogs\u00e5 etter den justeringen beskrevet ovenfor - hadde blitt et stort positivt tall. Eiendomsavdelingen har forholdt seg til bystyrets f\u00f8ring om \u00e5 gi arbeidet h\u00f8y prioritet slik at Byarenaprosjektet kan realiseres snarest mulig. Forhandlingene og utformingen av foreliggende opsjonsavtale har v\u00e6rt en komplisert prosess. Som f\u00f8lge av dette, men ogs\u00e5 i stor grad som f\u00f8lge av n\u00f8dvendige utredninger og avklaringer p\u00e5 NU sin side, har forhandlingene ogs\u00e5 v\u00e6rt tidkrevende. Dette har medf\u00f8rt at opsjonsavtalen slik den n\u00e5 foreligger er fremforhandlet p\u00e5 et tidspunkt hvor eiendomsmarkedet har v\u00e6rt nedadg\u00e5ende. Markedsdata pr. februar 2025 gir grunn til \u00e5 anta at nedgangen i eiendomsmarkedet kan ha stabilisert seg og at det er p\u00e5 vei opp. Dersom vi legger til grunn at reguleringsplanen blir vedtatt med det utbyggingsvolumet planforslaget og opsjonsavtalen bygger p\u00e5, infrastrukturkostnadene blir som stipulert, og ingen av de andre justeringsmekanismene sl\u00e5r inn, blir kontantvederlaget i utgangspunktet negativ med ca. MNOK -286,3. Som nevnt ovenfor er imidlertid kommunen uansett sikret et kontantvederlag p\u00e5 minimum MNOK 20. Justeringsmekanismene gir rom for at kontantvederlaget kan bli h\u00f8yere, men det er eiendomsavdelingens vurdering at dette er lite realistisk. NU sitt forslag til reguleringsplan legger opp til et utbyggingsvolum for bolig p\u00e5 52 000 m2 BRA-i. Dette er en h\u00f8y utnyttelse, og den forel\u00f8pige tilbakemeldingen planetaten har gitt til planforslaget viser at det kan bli utfordrende \u00e5 oppn\u00e5 dette volumet. Det er neppe realistisk at utbyggingsvolumet kan bli h\u00f8yere enn dette ved bearbeidingen av planforslaget, men derimot realistisk at volumet blir lavere. Kontantvederlaget blir i s\u00e5 tilfelle ogs\u00e5 lavere. Volumene for de andre utbyggingskategoriene er mer realistiske. Det er en mulighet for at infrastrukturkostnadene og kostnadene ved byggingen av byarenaen blir lavere enn forutsatt, men generelt er nok erfaringen at kostnader i utbyggingsprosjekter snarere blir h\u00f8yere enn lavere enn forutsatt. P\u00e5 den annen side ligger det en potensiell oppside i parkeringsarealet. Dersom innregulert minimumsvolum blir lavere enn forutsatt, blir ogs\u00e5 kontantvederlaget h\u00f8yere. Samlet sett er likevel v\u00e5r vurdering at det det skal sv\u00e6rt mye til for at det kontantvederlaget kommunen f\u00e5r blir h\u00f8yere enn minimumsbel\u00f8pet p\u00e5 MNOK 20. Gjennomf\u00f8ringen av prosjektet inneb\u00e6rer ogs\u00e5 at Bygarasjen rives. Byr\u00e5dsavdeling for finans har opplyst at Bygarasjen i 2024 ga en netto inntekt til bykassen p\u00e5 ca. MNOK 90. Det nye parkeringsanlegget blir eid av NU, og dermed bortfaller disse \u00e5rlige inntektene dersom prosjektet gjennomf\u00f8res. Kommunen har ogs\u00e5 inntekter fra utleie av plass til mobilmast p\u00e5 Bygarasjen. Avtalemotpart er Telenor, og inntektene bel\u00f8p seg i 2024 til kr. 43 249,-. Ogs\u00e5 disse inntektene bortfaller dersom prosjektet blir gjennomf\u00f8rt. Dersom kommunen velger \u00e5 ikke inng\u00e5 opsjonsavtalen, men i stedet velger en annen utnyttelse av Trekanttomten hvor Byarenaen er planlagt bygd, for eksempel til boligform\u00e5l, vil ogs\u00e5 verdiene av eiendommene bli en helt annen. Kontantvederlaget kommunen mottar ved \u00e5 inng\u00e5 en endelig kj\u00f8psavtale forfaller p\u00e5 det tidspunktet vedtak om bygging av byggetrinn 3 foreligger, dvs. n\u00e5r utviklingen av boligene p\u00e5 den s\u00f8ndre delen av Bygarasjetomten starter opp. Det er pr. n\u00e5 vanskelig \u00e5 ansl\u00e5 n\u00e5r dette tidspunktet inntreffer, men det er grunn til \u00e5 anta dette ligger et betydelig antall \u00e5r fram i tid. Det vil derfor g\u00e5 flere \u00e5r til kommunen mottar oppgj\u00f8ret for salget av eiendommene. Frem til eiendommene erverves av NU vil imidlertid kommunen oppeb\u00e6re inntektene fra Bygarasjen og Telenor. Da enhetsprisene er l\u00e5st til verdiene p\u00e5 opsjonsavtaletidspunktet, vil ikke kommunens kontantvederlag p\u00e5virkes av utviklingen i eiendomsmarkedet i perioden fram til oppgj\u00f8rstidspunktet. Dette inneb\u00e6rer at kommunen ikke vil f\u00e5 del i for eksempel \u00f8kte boligpriser eller lavere byggekostnader fram til oppgj\u00f8rstidspunktet, men motsatt vil heller ikke kommunen tape p\u00e5 lavere salgspriser eller h\u00f8yere byggekostnader. Her har NU sitt behov for forutsigbarhet ligget til grunn. I forhandlingene har eiendomsavdelingen spilt inn en alternativ avtalekonstruksjon hvor NU f\u00e5r en opsjon p\u00e5 kj\u00f8p av eiendommene, men at verdsettelsen av eiendommene skjer f\u00f8rst p\u00e5 tidspunktet for innl\u00f8sningen av opsjonen. Dette har ikke v\u00e6rt en aktuell l\u00f8sning for NU. NU har store kostnader med reguleringsarbeidet, og har blant annet av den grunn \u00f8nsket en sterkere forpliktelse fra kommunens side tidligere enn etter vedtatt reguleringsplan. Dette er ogs\u00e5 bakgrunnen for NU sitt \u00f8nske om bystyrets prinsippvedtak om salg i sak 218/20. Det er pr. n\u00e5 heller ikke mulig \u00e5 si noe om n\u00e5r parkeringsanlegget blir revet, og Byarenaen og de \u00f8vrige elementene i prosjektet blir ferdigstilt. Frister for n\u00e5r rive- og byggearbeidene skal skje vil f\u00f8rst stilles i kj\u00f8psavtalen dersom NU ut\u00f8ver opsjonen. Det er pr. n\u00e5 ikke mulig \u00e5 si noe om n\u00e5r parkeringsanlegget blir revet og Byarenaen og de \u00f8vrige elementene i prosjektet blir ferdigstilt. Frister for n\u00e5r rive- og byggearbeidene skal skje vil stilles i kj\u00f8psavtalen dersom NU ut\u00f8ver opsjonen. Det er en risiko for at prosjektet ikke blir gjennomf\u00f8rt selv om kommunen inng\u00e5r opsjonsavtalen. Som nevnt skyldes det at det er en forutsetning for inng\u00e5else av endelig kj\u00f8psavtale at bystyret vedtar en reguleringsplan for prosjektet. Videre har NU en frist p\u00e5 12 m\u00e5neder fra reguleringsvedtak foreligger til \u00e5 tiltre opsjonen. NU m\u00e5 i denne perioden vurdere inntektspotensialet i prosjektet, og da avgj\u00f8re om prosjektet er regningssvarende i lys av reguleringsplanen. Videre m\u00e5 vi p\u00e5peke at det er en risiko for at prosjektet ikke blir gjennomf\u00f8rt, helt eller delvis, etter at det er inng\u00e5tt en kj\u00f8pekontrakt. Byggeprosjektet kan av ulike grunner stoppe opp, herunder som f\u00f8lge av konkurs p\u00e5 utbyggersiden. Som gjennomg\u00e5tt ovenfor under pkt. 5.3 har kommunen s\u00e5 langt mulig fors\u00f8kt \u00e5 sikre kommunens interesser ved at det i kj\u00f8pekontrakten skal inntas vilk\u00e5r om blant annet suksessiv eiendomsoverdragelse og sikkerhetsstillelse. Kommunens interesser i dette skulle ideelt sett v\u00e6rt sikret ved en bankgaranti, men kostnadene med en slik garanti ville blitt s\u00e5 omfattende at dette i praksis ikke lar seg gj\u00f8re. Eiendomsavdelingen har ikke foretatt noen vurdering av prosjektets gjennomf\u00f8rbarhet utover dette. Et vesentlig element ved den politiske behandlingen av opsjonsavtalen er den tidligere nevnte begrensningen sameieavtalen gir for byutviklingen i omr\u00e5det. Etter sameieavtalens \u00a7 6 forutsetter en annen bruk av parkeringsanlegget enn til parkeringsform\u00e5l enstemmighet blant sameierne. Olav Thon Gruppen er eier av de seksjonene som utgj\u00f8r Bergen storsenter. Rivning eller ombygging av parkeringsanlegget med det form\u00e5l \u00e5 benytte dette til et annet form\u00e5l er alts\u00e5 avhengig av at Olav Thon Gruppen gir samtykke til dette. Olav Thon Gruppen er medeier i NU, og vil gi slikt samtykke dersom prosjektet realiseres. Det er ikke kjent hvordan Olav Thon Gruppen i framtiden vil stille seg til \u00e5 gi et slikt samtykke dersom kommunen n\u00e5 ikke inng\u00e5r den framforhandlede opsjonsavtalen. Alternativt m\u00e5 kommunen dersom kommunen i framtiden \u00f8nsker en annen bruk av parkeringsanlegget, men Olav Thon Gruppen ikke gir samtykke, g\u00e5 til ekspropriasjon av Olav Thon Gruppens rettighet med hjemmel i eksisterende eller ny reguleringsplan. Det er alts\u00e5 en risiko for at eksisterende bruk av Bygarasjen blir l\u00e5st i uoverskuelig framtid dersom kommunen velger \u00e5 ikke inng\u00e5 opsjonsavtalen om kommunen ikke g\u00e5r til ekspropriasjon. Et alternativ til inng\u00e5elsen av opsjonsavtalen kunne v\u00e6rt at en annen privat akt\u00f8r eller kommunen selv st\u00e5r for bygging av en Byarena p\u00e5 Trekanttomten. \u00d8konomisk sett vil likevel disse alternativene langt p\u00e5 vei bli de samme for kommunen. Byggingen av Byarenaen er et underskuddsprosjekt, s\u00e5 en privat akt\u00f8r vil m\u00e5tte f\u00e5 dekket inn deler av kostnadene fra kommunen, og kommunen m\u00e5tte selv finansiert prosjektet dersom kommunen var byggherre. Dersom opsjonsavtalen inng\u00e5s med NU, er det tilsvarende kommunen som delfinansierer arenaen i form av reduksjon av kontantvederlaget. Ovennevnte vurderinger har som forutsetning at kommunen eller en privat utvikler ikke finner alternative finansieringsmuligheter for byarenaen, enten i form av statlige, andre offentlige, eller private tilskudd. Eiendomsavdelingen har ikke unders\u00f8kt mulighetene for alternativ finansiering av en ny Byarena, da bestillingen v\u00e5r har v\u00e6rt \u00e5 fremforhandle en opsjonsavtale med NU. 7. Fagetatens anbefaling Eiendomsavdelingen har ovenfor beskrevet de \u00f8konomiske sidene ved opsjonsavtalen og gjort rede for de usikkerhetene som knytter seg til realiseringen av prosjektet. Det er stor sannsynlighet for at kommunens vederlag for salget av eiendommene ikke vil bli st\u00f8rre enn MNOK 20, samtidig som en betydelig inntektskilde fra Bygarasjen vil falle bort. Inng\u00e5elsen av opsjonsavtalen vil kunne medf\u00f8re byutvikling p\u00e5 Nyg\u00e5rdstangen, med en ny Byarena og rivning av Bygarasjen. Det er langt fra gitt at denne byutviklingen vil kunne skje uten at Olav Thon Gruppen er p\u00e5 utviklersiden. Ved dette fremlegges sakens sp\u00f8rsm\u00e5l til politisk behandling, herunder om den aktuelle byutvikling som muliggj\u00f8res gjennom opsjonsavtalen er \u00f8nskelig hensett til de \u00f8konomiske sidene ved eiendomssalget. Med hilsen Etat for bygg og eiendom Randi Hansen V\u00e5ge Andreas Lussand Mordt avdelingsleder seniorr\u00e5dgiver/jurist Dokumentet er godkjent elektronisk. Vedlegg: Opsjonsavtalen med vedlegg Notat eiendomsforhold Verdivurdering fra Newsec datert 07.02.2025 Verdivurdering fra Malling av november 2024 Verdivurdering fra Newsec datert 22.06.2021 Verdivurdering fra Malling av mai 2022 "
}