{
  "dokument_id": "e14a240e-1b6f-5d2d-8cf5-9cb7cee6da9c",
  "doc_type": "case_presentation",
  "kommune": 5501,
  "tittel": "H\u00f8ringsuttalelse til KVU for transportl\u00f8sninger i Nord-Norge og KVU for Nord-Norgebanen",
  "url": "https://innsyn.tromso.kommune.no/application/getMoteDokument?dokid=2001575490",
  "tekst": "Arkivsaksnr. 23/17804-2 Saksbehandler Gunn-Elin Jakobsen Saksgang M\u00f8tedato Milj\u00f8-, idrett-, kultur- og 24.01.2024 samfunnsutviklingsutvalget Kommune- og byutviklingsutvalget 25.01.2024 H\u00f8ringsuttalelse til KVU for transportl\u00f8sninger i Nord-Norge og KVU for Nord-Norgebanen Kommunedirekt\u00f8rens innstilling til vedtak: 1. Det er viktig at konseptvalgutredninger for framtidig transport i Nord-Norge og for Nord- Norgebanen er levert og sendt p\u00e5 h\u00f8ring. Samfunnsm\u00e5lene er gode og dekker sentrale utfordringer, som har betydning for utviklingen i nord. Troms\u00f8 kommune mener imidlertid at tilr\u00e5dningene i KVU-ene ikke er i tr\u00e5d med det man skulle forvente ut fra samfunnsm\u00e5lene. 2. Verken transportformene eller geografien sees i sammenheng i KVU for Nord-Norge. Dette er en betydelig svakhet i forhold til mandatet. Bl.a. m\u00e5 sj\u00f8transport vurderes som del av l\u00f8sningene fram mot 2060. Det er uheldig at arbeidet med ekstern kvalitetssikring (KS1) har kommet s\u00e5 sent i gang, og ikke er ferdigstilt f\u00f8r etter NTP-prosessen i Stortinget. 3. Valget om \u00e5 skrinlegge videre arbeid med en Nord-Norgebane har en for d\u00e5rlig begrunnelse og forankring. 4. Troms\u00f8 kommune vil gjenta sitt innspill til NTP 2025-2036, som ble gitt via fylkeskommunen i april 2023: \u00abTroms\u00f8 kommune forventer at utbygging av en moderne Nord-Norgebane tas med i NTP 2025-2036 med f\u00f8lgende utbyggingsrekkef\u00f8lge: Narvik-Troms\u00f8 med sidearm til Harstad og deretter Narvik-Fauske\u00bb. 5. Fremtidens transportsystem m\u00e5 gi transportl\u00f8sninger uten klimagassutslipp, og samtidig v\u00e6re s\u00e5 energieffektivt som mulig. Etablering av infrastruktur for slike l\u00f8sninger inneb\u00e6rer store offentlige investeringer, som b\u00e5de gir utfordringer og muligheter knyttet til omstillingen av samfunnet. For Nord-Norgebanen er utfordringene fremstilt kunstig h\u00f8ye, blant annet gjennom et overdrevent fokus p\u00e5 indirekte utslipp og bruk av grunnlagsdata fra referanseprosjekt med diskutabel relevans. Mulighetene utbyggingen gir er samtidig neglisjert ved \u00e5 ikke ta hensyn til at store offentlige investeringer av denne typen kan framskynde innfasing av utslippsfrie l\u00f8sninger b\u00e5de i industri- og anleggssektor. 6. KVU Nord-Norge omtaler nye internasjonale utfordringer i nordomr\u00e5dene og mangler for samfunnssikkerhet b\u00e5de i kapittel 2.8 om Statssikkerhet, samfunnssikkerhet og beredskap og i kapittel 3.2 S\u00e5rbarhet i transportsystemet. P\u00e5pekte utfordringer og svakheter i dagens systemer gis i for liten grad vekt i forslag til prioriteringer. Herunder den manglende redundansen som store deler av Nord-Norge lider under, og som kunne v\u00e6rt l\u00f8st ved \u00e5 se geografien og 1 transportmidlene i sammenheng. Manglende prioritering av det grenseoverskridende transportsamarbeidet mellom Norge og Sverige/Finland er ogs\u00e5 en svakhet. 7. Anbefalte transportl\u00f8sninger i Nord-Norge er satt sammen av sv\u00e6rt ulike tiltak fra tiltakspakken og konseptvalget, p\u00e5 sv\u00e6rt ulike detaljeringsniv\u00e5er og modenhetsgrader. Troms\u00f8 kommune stiller sp\u00f8rsm\u00e5l ved hvordan tiltakene skal forankres i nasjonal transportplan i flere ti\u00e5r framover. S\u00e6rlig de sm\u00e5 og mellomstore tiltakene. Det framg\u00e5r videre av KVU-en at det ogs\u00e5 for ny innfart til Troms\u00f8 framkommer betydelig usikkerhet vedr\u00f8rende faktisk prioritering etter KVU, i kommende NTP-prosesser. 8 Troms\u00f8 kommune stiller sp\u00f8rsm\u00e5l ved om ca. 5 mrd. kr pr \u00e5r i perioden til alle transportformer i Nord-Norge er en satsing. 9. Vedtaket sendes til Statens vegvesen og Jernbanedirektoratet som Troms\u00f8 kommunes h\u00f8ringsuttalelse. Mari Enoksen Hult Grete Sterri Kristoffersen Konst. kommunedirekt\u00f8r Direkt\u00f8r for samfunn 2 Hva saken gjelder Samferdselsdepartementet ga i 2020 Statens vegvesen i oppdrag \u00e5 lede arbeidet med en konseptvalgutredning (KVU) for framtidens transportl\u00f8sninger i Nord-Norge fram mot 2060. Utredningen skulle omfatte alle transportformer og transportvirksomhetene fikk i oppdrag \u00e5 finne konseptuelle transportl\u00f8sninger for hele Nord-Norge. H\u00f8ringsfristen er satt til 1.2.2024. I februar 2022 ble det gitt oppdrag til Jernbanedirektoratet om en egen utredning om Nord- Norgebanen. Hovedoppgaven til KVU-en er \u00e5 analysere aktuelle jernbanekonsept mellom Fauske og Troms\u00f8, inklusiv mulig arm til Harstad, sett i sammenheng med Nordlandsbanen og Ofotbanen. H\u00f8ringsfristen var satt til 15. januar 2024. Troms\u00f8 kommune har etter s\u00f8knad f\u00e5tt forlenget frist til 1.2.2024. De to KVU-ene kan dermed behandles samlet i kommunen. Begge konseptvalgutredningene ble overlevert til samferdselsministeren i Narvik 27. september 2023. Det ble senere holdt et informasjonsm\u00f8te i Troms\u00f8 den 19. oktober 2023. KVU for Nord-Norgebanen konkluderer med f\u00f8lgende (fra Jernbanedirektoratets hjemmeside): Utredningen viser at en fullt utbygget Nord-Norgebane er ansl\u00e5tt \u00e5 koste 280 milliarder kroner, har sv\u00e6rt lav samfunns\u00f8konomisk l\u00f8nnsomhet og har negative innvirkninger p\u00e5 klima og natur. Direktoratet anbefaler i stedet \u00e5 arbeide videre med \u00e5 utvikle Nordlandsbanen og Ofotbanen for \u00e5 styrke transporttilbudet til og fra Nord-Norge. KVU for transportl\u00f8sninger i Nord-Norge er regjeringens beslutningsgrunnlag for konseptvalg for overordnede transportl\u00f8sninger i Nord-Norge. Her foresl\u00e5s de samlede valg for Nord-Norge, ogs\u00e5 n\u00e5r det gjelder Nord-Norgebanen. KVU-en f\u00f8lger opp anbefalingen om ikke \u00e5 g\u00e5 videre med nye jernbanestrekninger i Nord-Norge. I stedet anbefales en tiltakspakke og et konseptvalg som inkluderer sm\u00e5 og store tiltak i landsdelen. Samlet omfattes investeringer og drift p\u00e5 184 mrd. kr for luftfart, sj\u00f8transport, veg og bane i perioden fram til 2060. Dette tilsvarer om lag 5 mrd. kr \u00e5rlig samlet til alle transportformer i de tre nordligste fylkene. KVU-ene skal inng\u00e5 som viktige grunnlagsdokumenter i Samferdselsdepartementets behandling av kommende Nasjonale transportplaner. Saksutredning 1. Innledning F\u00f8lgende personer har deltatt arbeidsgruppen med h\u00f8ringsuttalelsen: \u2022 Mats Hegg Jacobsen, Troms\u00f8regionens interkommunale politiske r\u00e5d (IPR) \u2022 Erling Bangsund, Troms\u00f8 Havn KF \u2022 Guri Ugedahl, Avdeling for bymilj\u00f8, Byplan \u2022 Harald Stor\u00e5s, Avdeling for bymilj\u00f8, Klima, milj\u00f8 og landbruk \u2022 Maria Bj\u00f8rklund Karlsen, Stab for samfunn, Samfunnssikkerhet og beredskap \u2022 Haakon Worum, Stab for samfunn, Samfunn, innovasjon og n\u00e6ring \u2022 Gunn E. Jakobsen, Stab for samfunn, Samfunn, innovasjon og n\u00e6ring Formannskapet vedtok i m\u00f8te 28.11.2023 (sak 142) \u00e5 gi st\u00f8tte til en ett\u00e5rig prosjektstilling som jernbaner\u00e5dgiver. Stillingen tilknyttes Troms\u00f8regionens interkommunale politiske r\u00e5d. I arbeidsprosessen var det i desember en orientering i de to hovedutvalgene Kommune og byutviklingsutvalget (KOBY) og Milj\u00f8-, idrett-, kultur- og samfunnsutviklingsutvalget (MIKS). P\u00e5 3 grunn av kort h\u00f8ringsfrist p\u00e5 to sv\u00e6rt omfattende utredninger er det ikke tid til kommunestyrebehandling. Sluttbehandlingen blir derfor i KOBY, som har samferdsel som ansvarsomr\u00e5de. (Jf. kommunestyresak 150/23.) 2. Kort om konseptvalgutredningene Arbeidet med de to konseptvalgutredningene kan illustreres som i figuren under, der oppstarten skjedde i 2020 for KVU for transportl\u00f8sninger i Nord-Norge og i 2022 for KVU for Nord- Norgebanen. Figur 1 Illustrasjon om prosessen og fremdrift for utredningene. Kilde: KVU for transportl\u00f8sninger i Nord-Norge, h\u00f8ringsutkast september 2023, side 18. Det er et sv\u00e6rt omfattende arbeid som er lagt til grunn for utredningsarbeidet. Det har v\u00e6rt intensjoner om \u00e5 ha gode medvirkningsprosesser for \u00e5 f\u00e5 innspill om behov, m\u00e5l og rammebetingelser. Kommunene, herunder Troms\u00f8 kommune, har imidlertid v\u00e6rt involvert i begrenset grad. 3. Oppsummering av KVU for Nord-Norgebanen 3.1 Innledning P\u00e5 hjemmesiden til Jernbanedirektoratet skrives f\u00f8lgende: \u00abMandatet for utredningen er \u00e5 identifisere beste jernbanel\u00f8sning for strekningen Fauske \u2013 Narvik \u2013 Troms\u00f8, med tras\u00e9 til Harstad, samt \u00e5 se p\u00e5 tiltak p\u00e5 tilst\u00f8tende banestrekninger.\u00bb Utredningen om Nord-Norgebanen er alts\u00e5 avgrenset geografisk til strekningen Fauske-Narvik- Troms\u00f8, med mulig sidebane til Harstad. I tillegg er utbedring av dagens banestrektninger vurdert. Det er brukt samfunns\u00f8konomiske analyser med vekt p\u00e5 klima, milj\u00f8, areal, samiske rettigheter, sikkerhet og beredskap, kostnader og nytteverdi for befolkning og n\u00e6ringsliv. 4 Figur 2 Illustrasjon av Jernbanedirektoratets utredningsalternativer. Kilde: Jernbanedirektoratets presentasjon i Narvik 2023. I utredningen er det beregnet at en utbygget Nord-Norgebane koster 280 milliarder kroner. Den er vurdert med lav samfunns\u00f8konomisk l\u00f8nnsomhet og med negative innvirkninger p\u00e5 klima og natur. Kostnadene for modernisering av eksisterende baner er beregnet til 14,7 mrd. kr. Moderniseringen kan skje ved \u00e5 bygge flere kryssingsspor for \u00f8kt godskapasitet, utvide godsterminalene og innf\u00f8re nullutslippsl\u00f8sning p\u00e5 Nordlandsbanen. Modernisering regnes heller ikke som samfunns\u00f8konomisk l\u00f8nnsomt, men den vurderes \u00e5 gi et bedre forhold mellom kostnader og nytte, gir \u00f8kt kapasitet p\u00e5 jernbane, et mer forutsigbart transportsystem, reduserte klimagassutslipp og \u00f8kt samfunnssikkerhet. Moderniseringen vurderes ikke \u00e5 ha negative innvirkninger p\u00e5 andre omr\u00e5der. Konseptvalgutredningen for Nord-Norgebane kan i sin helhet leses her: https://www.vegvesen.no/vegprosjekter/prosjekt/kvunordnorge/ 3.2 M\u00e5l og rammebetingelser Det ble fastsatt prosjektutl\u00f8sende behov, som igjen la f\u00f8ringer for samfunnsm\u00e5l og effektm\u00e5l. M\u00e5lene og rammebetingelsene fremkommer i figuren under. 5 Figur 3. M\u00e5l og rammebetingelser for utredning av Nord-Norgebanen. Kilde: KVU-en side 5. 3.3 Kort om konklusjonene Analysealternativene ble delt i fire, som figuren under viser: Figur 4. Illustrasjon over jernbanekonsepter som analyseres. Kilde: Presentasjon i Narvik 2023. KVU-en anbefaler en utvikling av eksisterende infrastruktur p\u00e5 Nordlandsbanen og Ofotbanen. Det anbefales ikke utbygging av Nord-Norgebanen eller deler av denne. I utredningen begrunnes dette med at konseptet som anbefales har et bedre forhold mellom samfunns\u00f8konomisk nytte og kostnader, og vil gi \u00f8kt kapasitet p\u00e5 jernbanen til og fra 6 landsdelen samt redusere klimagassutslipp. Det begrunnes ogs\u00e5 med at det gir store naturinngrep og negative konsekvenser for reindriftsn\u00e6ringen. Anbefalingen i KVU-en representerer Jernbanedirektoratets helhetlige vurderinger av beslutningsgrunnlaget. Det presiseres p\u00e5 side 136: \u00abBeslutningstakere som vektlegger ulike tema annerledes, vil kunne komme frem til en annen konklusjon enn i kapittel 9.10 Anbefaling.\u00bb KVU-ens vurderingene av \u00e5tte tema: 1. Mer forutsigbar og effektiv godstransport skaper bedre forutsetninger for n\u00e6ringslivet. Konsept A2 Full utbygging, vurderes i forhold til nytte for n\u00e6ringslivet som det beste konseptet. (Kapittel 9.2) 2. Nord-Norgebanen antas i liten grad \u00e5 kunne konkurrere med fly om passasjerer som reiser til/fra landsdelen. Sammenlignet med buss vil tog v\u00e6re et bedre alternativ for reiser. (Kapittel 9.3) 3. Et moderne jernbanetilbud vurderes \u00e5 gj\u00f8re det mer attraktivt \u00e5 bo og jobbe i landsdelen. Bo- og arbeidsmarkedsregionene rundt flere av byene kan utvides og lokale underleverand\u00f8rer til eksportn\u00e6ringer kan tjene p\u00e5 en jernbane. Full utbygging (A2) vurderes \u00e5 gi mest verdi. (Kapittel 9.4) 4. Full utbygging (A2) vurderes \u00e5 gi betydelig positiv effekt p\u00e5 samfunnssikkerhet og vil styrke robusthet, redundans og restitusjonsevnen til regionen og nasjonen. (Kapittel 9.5 og 7.12.3) 5. Ingen av de fire konseptene (A1-A4) vurderes \u00e5 gi positiv samfunns\u00f8konomisk nytte. Det skal vesentlige ikke-prissatte virkninger \u2013 eller sv\u00e6rt god m\u00e5loppn\u00e5else- til for \u00e5 vippe en s\u00e5 negativ prissatt netto nytte over i en positiv investeringsbeslutning. (Kapittel 9.6) 6. Omfattende jernbaneutbygging vil ha sv\u00e6rt store negative virkninger p\u00e5 natur og milj\u00f8. Konsekvensene ved forbedring av eksisterende baner (A1) anses \u00e5 v\u00e6re marginale. (Kapittel 9.7) 7. Det gr\u00f8nne skiftet i transportsektoren gj\u00f8r at klimafordelene ved jernbanetransport reduseres \u00e5r for \u00e5r. Kun forbedring av dagens bane (A1) klarer \u00e5 nedbetale klimagassutslippene fra utbygging og vil gi reduserte klimagassutslipp. (Kapittel 9.8) 8. Bygging av Nord-Norgebanen vil ha stort konfliktpotensial mot reindriftsn\u00e6ringen. (Kapittel 9.9) KVU-en anbefaler en utvikling av eksisterende infrastruktur p\u00e5 Nordlandsbanen og Ofotbanen. Det anbefales ikke utbygging av Nord-Norgebanen eller deler av denne. I utredningen begrunnes dette med at konseptet som anbefales har et bedre forhold mellom samfunns\u00f8konomisk nytte og kostnader, og vil gi \u00f8kt kapasitet p\u00e5 jernbanen til og fra landsdelen samt redusere klimagassutslipp. Det begrunnes ogs\u00e5 med at en Nord-Norgebane gir store naturinngrep og negative konsekvenser for reindriftsn\u00e6ringen. 4. Oppsummering av KVU for transportl\u00f8sninger i Nord- Norge 4.1 Innledning Fra Statens vegvesens hjemmeside, om KVU for transportl\u00f8sninger i Nord-Norge st\u00e5r det: \u00abKVU-en skal legge grunnlaget for framtidens transportsystemer i Nord-Norge. All transport, b\u00e5de veg, jernbane, sj\u00f8fart og luftfart inng\u00e5r i utredningen.\u00bb I konseptvalgutredningen har Statens vegvesen. Avinor, Kystverket og Jernbanedirektoratet i samarbeid kartlagt hvilke behov landet har for at veiene, luftfarten, sj\u00f8farten og jernbanen skal v\u00e6re i stand til \u00e5 h\u00e5ndtere fram mot 2060. Utredningen skal belyse hva som trengs for \u00e5 utvikle en moderne og sammenhengende infrastruktur, som gir attraktive bo- og 7 arbeidsmarkedsregioner og som kobler produksjon av varer og tjenester til markedene. Det fremheves at det er de lange transportstrekningene som har st\u00e5tt sentralt, alts\u00e5 strekninger som binder landsdelen sammen, og knytter den til resten av landet og utlandet. Arbeidet leder opp til at vedtak skal skje i Nasjonal transportplan (NTP) for 2025-2036. Det er laget en utredning basert p\u00e5 m\u00e5lsettinger og konseptuelle valg som igjen fremstilles i ulike tiltakspakker. De prosjektutl\u00f8sende behovene er delt inn i tre tema, som vist i figuren under. Figur 5. Illustrasjon av helhetlige konsepter for transportsystemet. Kilde KVU for transportl\u00f8sninger i Nord-Norge, side 7. I KVU-en p\u00e5pekes det i kapittel 10. Usikkerhet, at utredningene er p\u00e5 overordnet niv\u00e5 og at analysene vil kunne treffe i varierende grad. Man vet f.eks. ikke i detalj hvor en veglinje eller jernbanelinje vil komme til \u00e5 ligge, noe som gir usikkerhet ogs\u00e5 i forhold til ikke-prissatte virkninger. Konseptvalgutredningen for Nord-Norge kan i sin helhet leses her: https://www.vegvesen.no/vegprosjekter/prosjekt/kvunordnorge/hovedrapport-og-delrapporter/ Hovedrapporten er p\u00e5 over 170 sider og i tillegg er det hele 17 delrapporter og notater, se vedlegg 8. I medvirkningsprosessen var det bl.a. et politisk samr\u00e5dsm\u00f8te i Troms\u00f8 23.-24. februar 2023. P\u00e5 samr\u00e5dsm\u00f8tet deltok 74 personer (48 ordf\u00f8rere og ti representanter fra interkommunale politiske r\u00e5d (IPR)). Fra samr\u00e5dsm\u00f8tet oppsummeres f\u00f8lgende innsikter fra scenarioprosessen1: 1. Nord-Norge, Svalbard, nordomr\u00e5dene og Arktis f\u00e5r st\u00f8rre geopolitisk betydning 2. Transport og infrastruktur i nord blir viktigere for nasjonal sikkerhet 3. Samarbeidet med Sverige og Finland kan bli en n\u00f8kkel 4. Det gr\u00f8nne skiftet kan forsterke energimangel Det sies imidlertid i oppsummeringen: \u00ab..det st\u00e5r klart at mange av sp\u00f8rsm\u00e5lene som ble reist p\u00e5 verkstedet i Troms\u00f8 ikke kan behandles fullgodt innenfor rammen av en konseptvalgutredning. Transportvirksomhetene kan ikke ta stilling til en ev. grunnleggende vektforskyvning innenfor norsk samferdsel og en ny og sterkere prioritering av nord-norske behov.\u00bb (side 7)2 Konseptvalgutredningens rolle som prioriteringsverkt\u00f8y blir noe utydelig. 1 I m\u00f8tet ble det bl.a. presentert tre scenarier for Nord-Norge kalt Bastion nord, Klondyke og Siste villmark. (Asplan Viak og Dietz Foresight, 2022.) 2 KVU for transportl\u00f8sninger i Nord-Norge. Politisk samr\u00e5dsm\u00f8te. Oppsummering med analyse av scenarioverksted og gruppearbeid. 8 4.2 M\u00e5l og rammebetingelser P\u00e5 bakgrunn av behovsanalyser ble det fastsatt prosjektutl\u00f8sende behov, som igjen la f\u00f8ringer for samfunnsm\u00e5l og effektm\u00e5l. M\u00e5lene og rammebetingelsene fremkommer i figuren under. 3 Figur 6. Sammenstilling av m\u00e5l og rammebetingelser, jf. KVU Nord-Norge side 90. 4.3 Kort om konklusjonene Konseptene i KVU-en best\u00e5r av en tiltakspakke og et konseptuelt valg. Den mest detaljerte beskrivelsen av tiltakene finnes i en egen samlerapport, som ble lagt frem etter at h\u00f8ringen var startet. Rapporten er tilgjengelig p\u00e5 Statens vegvesen sitt nettsted: https://www.vegvesen.no/contentassets/c89ce854427e4cec86b2ca07767c1836/kvu_nordnorge _samlerapport.pdf 4.3.1 Tiltakspakken Tiltakspakken er felles for alle konseptene og skal dekke hele landsdelen og alle transportformene. I f\u00f8lge utredningen skal tiltakspakken v\u00e6re grunnlag for kommende prioriteringer. M\u00e5loppn\u00e5elsen vurderes i forhold til tre m\u00e5ltema: 3 BA-region betyr Bo- og arbeidsmarkedsregion. BAS-region betyr Bo-, arbeidsmarked og serviceregioner. 9 1. Styrke bolyst og bli-lyst 2. Utnytte ressursgrunnlaget i landsdelen (Rikdom fra havet og andre n\u00e6ringer) 3. Tilfredsstillende samfunnssikkerhet og beredskap (Forberedt) Under m\u00e5ltema 1. vises det til at i KVU Innfarter til Troms\u00f8 ble ny E8 tilr\u00e5dt og at den er med i konseptuelt valg og ikke i tiltakspakken. Det nevnes flere avganger med hurtigb\u00e5t mellom Finnsnes og Troms\u00f8 som regionforst\u00f8rrende tiltak. Det nevnes ikke tiltak for Troms\u00f8 under lufthavn. Av generelle tiltak nevnes oppgradering av holdeplasser langs riks- og europaveg og tiltak for g\u00e5ende og syklende. I sum foresl\u00e5s det bruk av 25 mrd. kr til m\u00e5ltema bolyst og bli-lyst. (Jf. KVU-en side111.) Under m\u00e5ltema 2 er farleden Harstad-Troms\u00f8 nevnt med lav modenhet4 for farledsutbedring, noe som betyr senere gjennomf\u00f8ring enn tiltak som har god eller middels modenhet. Av generelle tiltak nevnes hvile-, raste- og ladetilbud for langdistansetransport, samt toaletter. I sum foresl\u00e5s det bruk av 65 mrd. kr til m\u00e5ltema \u00abRikdom fra havet og andre n\u00e6ringer\u00bb. (Jf. KVU-en side 113.) Under m\u00e5ltema 3 pekes det p\u00e5 generelle tiltak som gir mer robuste veger og \u00f8ker \u00e5pnetiden, beredskapsutstyr mot akutt forurensning og forsterking av bruer og veger for tunge milit\u00e6re kj\u00f8ret\u00f8y. Infrastruktur p\u00e5 Svalbard er ogs\u00e5 tatt med i forslaget. I sum foresl\u00e5s det bruk av 10 mrd. kr til m\u00e5ltema \u00abForberedt\u00bb. (Jf. KVU-en side 114.) Figur 7. Oppsummering av tiltakskategorier innenfor de tre m\u00e5ltemaene. Kilde KVU Nord-Norge side 115. 4.3.2 Konseptuelt valg Det konseptuelle valget er avgrenset til landbasert transport (veg og bane). To av fire konsepter gjelder for omr\u00e5det Fauske - Troms\u00f8. De fire konseptene som er vurdert er: 1. Forbedring av veg og jernbane 2. Ny jernbane mellom Narvik og Troms\u00f8 3. Ny hovedveg mellom Fauske og Troms\u00f8 4 Kystverket ikke har kommet lengre enn til Harstad i sin vurdering av farleden Troms og Finnmark og kan dermed ikke kan si noe om utbedringsbehovet i denne sonen. Strekningen Harstad-Troms\u00f8 omtales derfor med lav modenhet for farledsutbedring. 10 4. Ny jernbane mellom Fauske og Troms\u00f8 Det anbefales konseptuelt valg 1, i kombinasjon med ny innfart til Troms\u00f8 (som inng\u00e5r i konseptuelt valg 3) Begrunnelsen for dette er samfunns\u00f8konomi og best ikke-prissatte virkninger. Figur 8. Illustrasjon av anbefalt konseptuelt valg. Kilde: KVU Nord-Norge side 11. Investeringskostnadene for konseptene er vist i tabellen under. Det anbefalte kombinasjonsalternativet er beregnet til nest lavest kostnad p\u00e5 84 mrd. kr. I tillegg kommer tiltakspakken p\u00e5 100 mrd. kr, som er omtalt i forrige kapittel. Konsept Navn Konseptuelt Tiltakspakke Sum valg K1 Forbedring av vei og jernbane 77 100 177 K2 Ny jernbane Narvik-Troms\u00f8 166 100 266 K3 Ny fergefri vei Fauske-Troms\u00f8 118 100 218 K4 Ny jernbane Fauske-Troms\u00f8 271 100 371 Kombi K1 med ny innfart til Troms\u00f8 84 100 184 Kostnader i milliarder kroner Tabell 1. Kostnader for de helhetlige konseptene. Kilde: KVU for transportl\u00f8sninger i Nord-Norge side 129 I KVU-en er det i kapittel 9.2 omtalt ikke-prissatte virkninger. Konsept 1. Forbedring av eksisterende vei og jernbane, er vurdert som best for de ikke-prissatte temaene for b\u00e5de landskap, milj\u00f8 og reindrift. Konsept 2. Ny jernbane Narvik-Troms\u00f8 er vurdert som nest best for ikke-prissatte virkninger. 4.3.3 Strategisk gjennomf\u00f8ringsprogram Det gis f\u00f8ringer i KVU-en om at det b\u00f8r utvikles et gjennomf\u00f8ringsprogram. For ny innfart til Troms\u00f8 anbefales det \u00e5 gjennomf\u00f8re et forprosjekt som b\u00f8r omfatte ikke-prissatte tema (milj\u00f8/reindrift), geologi, geoteknikk, fjordkryssinger og utbyggingsstrategi. Dette vil danne grunnlag for omtale i Nasjonal transportplan. Dersom det blir prioritert i Nasjonal transportplan anbefales det utarbeidelse av planprogram (statlig eller felles for flere kommuner.) (Se kapittel 12.3, side 171.) 11 5. Troms\u00f8 kommunes vurderinger 5.1 Innledning Som nevnt ligger et sv\u00e6rt omfattende materiale til grunn for de to KVU-ene. Det har v\u00e6rt krevende \u00e5 sette seg inn i og h\u00f8ringsfristen var satt noe kort for \u00e5 kunne gi bred behandling av saken i kommunen. Troms\u00f8 kommune vil derfor konsentrere sine innspill til overordnede forhold. Vi har sett til Troms fylkeskommunes behandling av sakene. De har i st\u00f8rre grad v\u00e6rt involvert i prosessen rundt utarbeidelse av utredningene, og har investert betydelige ressurser i arbeidet. Fylkeskommunen har ogs\u00e5 f\u00e5tt utarbeidet en vurdering av KVU Nord-Norgebanen: \u00abFaglig vurdering av KVU Nord-Norgebanen\u00bb (Norsk Bane AS, 10.11.2023). Troms\u00f8 kommune tar med innspill fra denne utredningen i v\u00e5r uttalelse. (Se oppsummering i vedlegg 6.) I det f\u00f8lgende kommenteres KVU-ene: \u2022 Utredningene samlet \u2022 KVU Nord-Norgebanen \u2022 KVU for transportl\u00f8sninger i Nord-Norge 5.2 KVU-ene samlet Som redegjort for, har staten utarbeidet to KVU-er, som behandles samlet i denne saken: \u2022 KVU for Nord-Norgebanen \u2022 KVU for transportl\u00f8sninger i Nord-Norge KVU for Nord-Norgebanen har som mandat \u00e5 identifisere beste jernbanel\u00f8sning for strekningen Fauske \u2013 Narvik \u2013 Troms\u00f8, med arm til Harstad, samt \u00e5 se p\u00e5 tiltak p\u00e5 eksisterende jernbanestrekninger. Konklusjoner og anbefalinger fra KVU for Nord-Norgebanen inng\u00e5r i KVU for transportl\u00f8sninger for Nord-Norge. KVU for transportl\u00f8sninger i Nord-Norge er regjeringens beslutningsgrunnlag for overordnede transportl\u00f8sninger i landsdelen. KVU-en har et tidsperspektiv fram til 2060. Det er alts\u00e5 denne KVU-en som vil legges til grunn for statens videre prioriteringer av transportl\u00f8sninger i Nord- Norge. Begge KVU-ene ble lagt fram sist i september 2023, mens en del av grunnlagsmaterialet ikke ble publisert f\u00f8r senere. Ingen av KVU-ene har forel\u00f8pig gjennomg\u00e5tt kvalitetssikring (KS1), slik statens prosjektstyringsmodell forutsetter. KVU-ene vil inng\u00e5 som viktige grunnlagsdokumenter i departementets behandling av kommende Nasjonale transportplaner (NTP). Det betyr at konkrete beslutninger og bevilgninger til tiltak vil skje i kommende NTP\u2019er. NTP revideres hvert fjerde \u00e5r. 12 Figur 9. Statens prosjektmodell for store investeringer. KS1 og KS2 inneb\u00e6rer ekstern kvalitetssikring av henholdsvis konsept og forprosjekt. Oppdraget med kvalitetssikring 1 (KS1) av KVU er gitt til konsulentselskapet Marstrand AS, og de er i gang med dette arbeidet. De har startet oppdraget med \u00e5 reise rundt i Nord-Norge og f\u00e5 innspill fra flere akt\u00f8rer innen n\u00e6ringsliv, havner og fylkeskommuner. Troms\u00f8regionens IPR var invitert med p\u00e5 m\u00f8te med Marstrand sammen med Troms og Finnmark fylkeskommune og ga sine innspill til arbeidet her. Hensikten til kvalitetssikring 1 er \u00e5 sikre at store statlige investeringsprosjekter undergis reell politisk styring. Ideelt sett \u00f8nsker en at det konseptalternativet som blir valgt gir best ressursutnytting og verdiskaping for samfunnet. Konseptvalget er imidlertid en politisk beslutning. Kvalitetssikrer sin funksjon er begrenset til \u00e5 sikre at Regjeringen har et solid underlag for eventuell beslutning om igangsetting av forprosjekt, etter innstilling fra fagdepartementet. Det er uheldig at arbeidet med KS1 kom sent i gang, og ikke har frist for leveranse f\u00f8r til h\u00f8sten etter NTP-prosessen i Stortinget. 5.3 KVU for Nord-Norgebanen 5.3.1 Generelt Samferdselsdepartementet har formulert f\u00f8lgende samfunnsm\u00e5l for konseptvalgutredningen: \u00abSamfunnsm\u00e5let for utredningen er at det skal legges til rette for et jernbanetilbud som binder landet mer effektivt sammen, gir god utnyttelse av landsdelens ressursgrunnlag og fremmer verdiskaping, regional- og nasjonal utvikling, samt klima og milj\u00f8, samfunnssikkerhet og beredskap.\u00bb Jernbanedirektoratet gir en entydig negativ innstilling til nye jernbanestrekninger i nord, Nord- Norgebanen. Dette baseres p\u00e5 f\u00f8lgende momenter: \u2022 D\u00e5rlig samfunns\u00f8konomisk l\u00f8nnsomhet, \u2022 Kraftig \u00f8kning i klimagassutslipp, og \u2022 Store arealkonflikter (s\u00e6rlig i forhold til reindrift) \u00abPositive virkninger for samfunnssikkerhet og regionforst\u00f8rring kan ikke tillegges s\u00e5 stor vekt at planlegging av nye banestrekninger nord for Fauske og Narvik kan anbefales.\u00bb (KVU s 12, Sammendrag / Anbefaling) \u00abBedre forhold mellom samfunns\u00f8konomisk nytte og kostnader, mer forutsigbart transporttilbud, redusert klimagassutslipp, samt ubetydelig konflikt med andre interesser gj\u00f8r at Jernbanedirektoratet anbefaler konsept A1.\u00bb (KVU s 141, Anbefaling. A1 - \u00abBedre baner i nord\u00bb - er en videreutvikling/oppgradering av eksisterende baner uten bygging av Nord-Norgebanen.) Norsk Banes rapport til fylkeskommunens stiller sp\u00f8rsm\u00e5l ved mange sider av KVU-en. B\u00e5de inngangsdata (person og godsprognoser, frekvens med videre), analyser av mulig linjef\u00f8ring, som omtales som for overordnet til \u00e5 konkludere i forhold til konsekvenser for areal og reindrift, samt klima der man stiller sp\u00f8rsm\u00e5l ved metodikken. 13 5.3.2 Klima og energi Troms\u00f8 kommune har i liket med Norsk Bane AS gjort vurderinger av klima- og energiregnskapet. Regnskapet for klimagassutslipp, gitt i konseptvalgutredningens vedlegg Notat 007 Klimagassberegninger, benyttes som argument mot ny jernbane. Troms\u00f8 kommune er sterkt kritisk til hvordan tallene fra klimagassregnskapet er framkommet, tolket og benyttet. Utslippstallene er kraftig dominert av indirekte utslipp, som for full utbygging, med spor til b\u00e5de Troms\u00f8 og Harstad, utgj\u00f8r n\u00e6r 80% av total utslippsmengde gjennom jernbanens levetid, (se tabell 3-4 i Notat 007). De indirekte utslippene er spesielt knyttet til tunnelbygging. Utslippskildene er ikke n\u00e6rmere belyst, men det er sagt at: \u00abGrovt forenklet kan de indirekte utslippene kategoriseres som kvotepliktige\u00bb. I den grad utslippene er kvotepliktige vil det inneb\u00e6re at de kompenseres internt i kvotemarkedet (EU-ETS) med en tilsvarende reduksjon hos andre kvotepliktige akt\u00f8rer, for eksempel ved at kull- og gasskraft erstattes av fornybare energikilder, slik at kvotemarkedets samlede utslipp svarer til totalt antall utslippskvoter. Totalt antall utslippskvoter reduseres \u00e5rlig med en fast prosentandel for \u00e5 sikre planlagt utslippsreduksjon i kvotepliktig sektor. De indirekte utslippene vil dermed, i den grad de er kvotepliktige, ikke bidra til \u00f8kte netto utslipp. Det blir da feil \u00e5 sette disse indirekte utslippene opp som en slags \u00abklimagjeld\u00bb som prosjektet skal \u00abtilbakebetale\u00bb, slik det er blitt gjort i Notat 007 (se side 16) og i konseptvalg-utredningen. For direkte utslipp i anleggsfasen er det lagt til grunn en drivstoffsammensetning som ser ut til \u00e5 gjenspeile noe n\u00e6r et gjennomsnitt i transport- og anleggsbransjen i \u00e5rene som kommer. Et mer hensiktsmessig perspektiv er \u00e5 fokusere p\u00e5 at jernbaneutbygging utgj\u00f8r store offentlige anskaffelser som gir \u00f8konomisk grunnlag som kan framskynde det gr\u00f8nne skiftet i industri- og anleggssektor, samtidig som det legger til rette for utslippsfri transport mellom nord og s\u00f8r. Ved \u00e5 velge en bevisst anskaffelsesstrategi kan utbyggingen bidra aktivt til \u00e5 skape \u00f8konomisk forutsigbarhet over mange \u00e5r for valgte leverand\u00f8rer og entrepren\u00f8rer, for eksempel for investeringer i nullutslippskj\u00f8ret\u00f8y og -maskiner eller industrielle investeringer som anlegg for karbonfangst og lagring (CCS) knytte til sementproduksjon. De direkte utslippene fra anleggsfase vil kunne reduseres kraftig gjennom krav om nullutslippsl\u00f8sninger, og vil kunne kutte utslipp fra anleggssektoren lenge etter at utbyggingen er ferdigstilt. En annen mangel ved utredningene som er gjort, er frav\u00e6ret av en kartlegging/dr\u00f8fting av muligheter for lavere utslipp gjennom alternative byggemetoder. Teknisk Ukeblad hadde 8. mai 2023 en artikkel om den nye Hestnestunellen i Stange hvor Sintef, NGI og Veidekke har kommet opp med ny byggemetode som reduserer klimagassutslipp opp mot 80% og samtidig reduserer byggekostnader. (Dette er ogs\u00e5 en jernbanetunnel). Tatt i betraktning at utbygging b\u00e5de tar tid \u00e5 starte opp og vil p\u00e5g\u00e5 over mange \u00e5r, ville det v\u00e6rt naturlig \u00e5 inkludere en viss grad av teknologiforbedring ogs\u00e5 knyttet til jernbaneutbyggingen, og ikke bare til konkurrerende teknologier som elektrifiseres. Vi finner det rimelig at alternative byggemetoder og FoU-status dr\u00f8ftes med utgangspunkt i mulighetene for \u00e5 redusere b\u00e5de direkte og indirekte utslipp knyttet til en jernbaneutbygging, spesielt i forhold til tunneler, som har f\u00e5tt en sv\u00e6rt dominerende rolle for b\u00e5de utbyggings-kostnader og klimagassregnskap. Det savnes en dr\u00f8fting av energieffektivitet for de ulike transportkonseptene. Her vil det ogs\u00e5 v\u00e6re avgj\u00f8rende i hvilken grad vei- og sj\u00f8transport lar seg elektrifisere, eller m\u00e5 benytte hydrogenbaserte l\u00f8sninger, med de tap i energieffektivitet dette vil inneb\u00e6re. Det kan v\u00e6re behov for en egen f\u00f8lsomhetsanalyse p\u00e5 dette omr\u00e5det. Best mulig energieffektivitet er kritisk for \u00e5 kunne etablere et b\u00e6rekraftig lavutslippssamfunn som b\u00e5de sk\u00e5ner natur og gir oss gode levek\u00e5r. 14 5.3.3 Oppsummering Troms\u00f8 kommune har \u00f8nsket en utredning om Nord-Norgebanen og er forn\u00f8yd med at utredningen ble levert i 2023. Samfunnsm\u00e5let dekker mange viktige utfordringer for Nord-Norge: \u00abSamfunnsm\u00e5let for utredningen er at det skal legges til rette for et jernbanetilbud som binder landet mer effektivt sammen, gir god utnyttelse av landsdelens ressursgrunnlag og fremmer verdiskaping, regional- og nasjonal utvikling, samt klima og milj\u00f8, samfunnssikkerhet og beredskap.\u00bb Kommunen leverte via fylkeskommunen forh\u00e5ndsinnspill til Nasjonal transportplan 2025-2036, (jf. formannskapssak 43, 25.4.2023). Det ble fremhevet at: \u00abTroms\u00f8 kommune forventer at sp\u00f8rsm\u00e5l om jernbane fra finsk side til Troms\u00f8omr\u00e5det settes p\u00e5 dagsorden i kommende NTP.\u00bb Dette er ikke vurdert i KVU-en. I samme innspill ble det formulert: \u00abTroms\u00f8 kommune forventer at utbygging av en moderne Nord-Norgebane tas med i NTP 2025-2036 med f\u00f8lgende utbyggingsrekkef\u00f8lge: Narvik \u2013 Troms\u00f8 med sidearm til Harstad, og deretter Narvik-Fauske, i tr\u00e5d med KVU.\u00bb Foreliggende KVU anbefaler ingen videre utbygging av infrastruktur for jernbane i nord. Direktoratet anbefaler i stedet \u00e5 arbeide videre med \u00e5 utvikle Nordlandsbanen og Ofotbanen for \u00e5 styrke transporttilbudet til og fra Nord-Norge. I fylkeskommunens vurdering av KVU Nord-Norgebanen (Norsk Bane AS) framkommer betydelige sp\u00f8rsm\u00e5l ved Jernbaneverkets utgangspunkt og grunnlag for utredningen, og Troms\u00f8 kommune mener det m\u00e5 stilles sp\u00f8rsm\u00e5l ogs\u00e5 ved konklusjonen om at Nord- Norgebanen ikke skal vurderes videre. Troms\u00f8 kommune mener KVU-en m\u00e5 gjennomg\u00e5s i en KS1-prosess for \u00e5 kvalitetssikre b\u00e5de forutsetninger og konklusjoner f\u00f8r den (eventuelt) legges til grunn for NTP-prosessen. N\u00e5r det gjelder klima og energi er Troms\u00f8 kommune uenig i utgangspunkt, metodikk og konklusjoner. Fremtidens transportsystem m\u00e5 gi energieffektive transportl\u00f8sninger uten klimagassutslipp. Etablering av infrastruktur for slike l\u00f8sninger inneb\u00e6rer store offentlige investeringer, som b\u00e5de gir utfordringer og muligheter knyttet til omstillingen av samfunnet. For Nord-Norgebanen er utfordringene fremstilt kunstig h\u00f8ye, blant annet gjennom et overdrevent fokus p\u00e5 indirekte utslipp og bruk av grunnlagsdata fra referanseprosjekt med diskutabel relevans5. Mulighetene utbyggingen gir er samtidig neglisjert, ved \u00e5 ikke ta hensyn til at store offentlige investeringer av denne typen kan framskynde innfasing av utslippsfrie l\u00f8sninger b\u00e5de i industri- og anleggssektor. Troms\u00f8 kommune mener det videre er en svakhet at sp\u00f8rsm\u00e5l om \u00f8st-vest forbindelser mellom de nordiske landene ikke er utredet, og spesielt jernbane fra finsk side til Troms\u00f8omr\u00e5det. (Jf. formannskapssak 23/2023) Full utbygging av Nord-Norgebanen (alternativ A2, fra Fauske til Troms\u00f8 med arm til Harstad) vil ha en positiv effekt p\u00e5 samfunnssikkerheten i Troms\u00f8 kommune. I dag har Troms\u00f8 kommune kun \u00e9n hovedfarts\u00e5re p\u00e5 land. En jernbane med tilknytting til eksisterende bane i s\u00f8r, og mellom de nordiske landene, vil gi \u00f8kt kapasitet med godstransport og redusere tungtrafikk. Redusert vegtrafikk vil bidra til \u00f8kt trafikksikkerhet. Forsyningssikkerheten vil ogs\u00e5 bli styrket. Ved en ekstraordin\u00e6r hendelse vil det ogs\u00e5 v\u00e6re mulig \u00e5 \u00f8ke passasjerkapasiteten, som vil medf\u00f8re en raskere forflytting av mennesker ved behov.6 Det savnes ogs\u00e5 fokus p\u00e5 kobling mellom bane og sj\u00f8 i st\u00f8rre havner, for \u00e5 kunne lykkes best mulig med godsoverf\u00f8ring. 5 Se Norsk Banes rapport: Faglig vurdering av KVU Nord-Norgebanen 2023 side 6 og 7 6 Dette er beskrevet i delrapport Samfunnssikkerhet og beredskap, del 2, kapittel 5 og i KVU for Nord-Norgebanen notat 008, punkt 3.2.4. 15 5.4 KVU for transportl\u00f8sninger i Nord-Norge 5.4.1 Generelt Samferdselsdepartementet har fastsatt et mandat for KVU-en. I rapportens forord st\u00e5r det: \u00abUtredningen skal omfatte alle transportformer. Den skal belyse hva som trengs for \u00e5 utvikle en moderne og sammenhengende infrastruktur, som gir attraktive bo- og arbeidsmarkedsregioner og som kobler produksjon av varer og tjenester til markedene. Tidligere utredninger viser at de viktigste utfordringene i landsdelen er at det er dyrt \u00e5 transportere gods, reisetidene er lange og inn mot enkelte byomr\u00e5der er det begrenset kapasitet. I tillegg gj\u00f8r v\u00e6rforhold, ras og skred og lange avstander at det er krevende \u00e5 legge til rette for effektive transportforbindelser med h\u00f8y p\u00e5litelighet. Utredningen skal s\u00e6rlig sette s\u00f8kelys p\u00e5 de lange transportstrekningene, alts\u00e5 strekningene som har som funksjon \u00e5 binde landsdelen sammen, og knytte denne til resten av landet og utlandet.\u00bb \u00ab....Utredningen skal danne grunnlag for Regjeringens beslutning om valg av konsept og rammer for videre planlegging. ....\u00bb Det er alts\u00e5 i denne utredningen man sammenstiller og foresl\u00e5r transportvalg for Nord-Norge fram mot 2060. Konkrete beslutninger og bevilgninger til tiltak vil imidlertid skje i Nasjonale transportplaner de kommende ti\u00e5rene. I Statens vegvesen sin oppsummering fra politisk samr\u00e5dsm\u00f8te i Troms\u00f8 i februar 2023 kommer det frem en reservasjon om at transportvirksomhetene ikke kan ta stilling til en sterkere prioritering av nord-norske behov i KVU-arbeidet. Som redegjort for tidligere i saksframlegget, anbefaler staten en kombinasjon av en tiltakspakke og et konseptvalg. Det er stilt opp fire ulike konsept, mens tiltakspakken er forutsatt lik i alle konseptene. Det er ikke helt klart hva som er forskjellen p\u00e5 prosjekter i tiltakspakken og i konseptvalget, men det kan synes som prosjekter i tiltakspakken er vurdert som mest sentrale: \u00abTiltakspakken vil v\u00e6re grunnlag for kommende prioriteringer\u00bb (s 115). Det konseptuelle valget omhandler alternativer for landbasert transport gjennom landsdelen og mellom Nord- og S\u00f8r-Norge. Alts\u00e5 vurderes kun alternative l\u00f8sninger for veg og bane. Mens tiltak for sj\u00f8- og flytransport inng\u00e5r i Tiltakspakken. I tillegg avgrenses det konseptuelle valget til strekningen som er aktuell for jernbane, ref. KVU for Nord-Norgebanen. Med andre ord sees ikke transportformene, heller ikke geografien, i sammenheng, dette er en betydelig svakhet ved KVU-en i forhold til mandatet. Anbefalinger fra KVU for Nord-Norgebanen ligger til grunn i vurdering av konseptvalget. 5.4.2 Klima og energi Innenfor den tidshorisonten KVU-omhandler, vil transportsektoren m\u00e5tte gjennomg\u00e5 en sv\u00e6rt omfattende omstilling knyttet til mer effektiv energibruk, b\u00e6rekraftig arealbruk og eliminering av klimagassutslipp. Dette gr\u00f8nne skiftets betydning for energiforsyning i transportsektoren er godt beskrevet som bakgrunnsinformasjon i Notat for tiltakspakken, kapittel 5, og det er utarbeidet et eget notat om hva som skal til for at sj\u00f8transporten blir utslippsfri. Energirelaterte konsekvenser er imidlertid ikke fulgt opp i forhold til de ulike konseptene som er utredet. Gode analyser i forhold til energiintensitet for ulike l\u00f8sninger er en klar forutsetning for \u00e5 kunne vurdere i hvilken grad konseptene er forenlige med det gr\u00f8nne skiftet, og forutsetningen om \u00f8kt energieffektivitet p\u00e5 tvers av hele samfunnet. Det er ikke urimelig \u00e5 anta at prioritert l\u00f8sning K1 (Forbedring av vei og jernbane) med ny innfart til Troms\u00f8 kommer d\u00e5rligst ut i forhold til energieffektiv transport, selv med full elektrifisering av veitrafikken, og i enda st\u00f8rre grad om deler av veitransporten vil g\u00e5 p\u00e5 hydrogen eller andre alternative drivstoff. 16 Det m\u00e5 kunne forventes at jernbane og sj\u00f8transport vil v\u00e6re de mest energieffektive transportformene i overskuelig fremtid, men dette er ikke synliggjort p\u00e5 en god m\u00e5te i konseptvalgutredningen. For jernbanens del er elektrisitet allerede den naturlige energib\u00e6reren. For lokal og regional skipsfart er ogs\u00e5 elektrifisering h\u00f8yst aktuelt. I driftsfase er det derfor jernbane og sj\u00f8transport som vil v\u00e6re enklest \u00e5 forene med fremtidens \u00ablavutslippssamfunn\u00bb. Jernbaneprosjektene tilordnes urimelig store utslipp i anleggsfasen, prim\u00e6rt i form av indirekte utslipp Det nevnes at disse indirekte utslippene vil v\u00e6re kvotepliktige, men konsekvensen av dette dr\u00f8ftes ikke videre. I praksis forst\u00e5r Troms\u00f8 kommune dette som at disse utslippene i all hovedsak vil kompenseres for internt i kvotepliktig sektor og at samlede utslipp begrenses av kvotemarkedets tak. Dermed vil utbyggingens estimerte indirekte utslipp ikke gi netto \u00f8kte klimagassutslipp, og skal ikke settes opp mot de positive klimaeffektene jernbaneutbyggingen vil ha. I \u00abAvgrensninger og f\u00f8ringer for KVU-arbeidet\u00bb p\u00e5 side 15 i hovedrapporten presiseres det at det er viktig \u00e5 gj\u00f8re vurderinger som tar h\u00f8yde for den teknologiske utviklingen som kan \u00e5pne for nye klimavennlige l\u00f8sninger. For alle vurderte transportalternativ vil det p\u00e5 sikt finnes null- utslippsl\u00f8sninger, men i utredningene er det anleggsfasen som antas \u00e5 gi store klimagassutslipp. Det er da en klar mangel at det ikke er fokusert p\u00e5 teknologiutviklingen, og muligheter for \u00e5 p\u00e5virke denne, i anleggssektor og leverand\u00f8rindustri, sett i lys av st\u00f8rrelsen og varigheten p\u00e5 de offentlige anskaffelsene tiltakspakken og de ulike konseptvalg inneb\u00e6rer. 5.4.3 Oppsummering Troms\u00f8 kommune synes det er bra at staten legger fram en konseptvalgutredning for transportl\u00f8sninger i Nord-Norge. Med det lange tidsperspektivet er det sentralt for Troms\u00f8 kommune og hele Nord-Norge at KVU-en har et fokus som avspeiler de viktige valgene som skal tas for mange ti\u00e5r framover. Samfunnsm\u00e5let som er satt for utredningsarbeidet med KVU for transportl\u00f8sninger i Nord-Norge dekker sentrale forhold som har betydning for framtidig utvikling i nord: \u00abNord-Norge har et b\u00e6rekraftig transportsystem som binder land og folk effektivt sammen. Transportsystemet gir enklere reisehverdag, fremmer nasjonal og regional utvikling og sikrer god samfunnssikkerhet og beredskap.\u00bb Troms\u00f8 kommune har gitt forh\u00e5ndsinnspill til NTP 2025-2036 via Troms og Finnmark fylkeskommune i kommunestyresak 43/2023. (Se vedlegg 6) Her p\u00e5pekte kommunen er rekke forhold som ogs\u00e5 kan gis som innspill til samfunnsm\u00e5let og effektm\u00e5lene for denne KVU-en. Er dette en satsing p\u00e5 Nord-Norge? Kombinasjonen av en tiltakspakke og et konseptvalg bidrar til utydelighet om hva staten vil satse p\u00e5 framover. Tiltakspakken er for s\u00e5 vidt godt beskrevet, men b\u00e6rer preg av stor spredning og en rekke sm\u00e5/mindre tiltak som i liten grad viser retning i transportpolitikken i nord. Sm\u00e5 og mindre tiltak vil vanskelig kunne forankres i nasjonal transportplan flere ti\u00e5r framover. Troms\u00f8 kommune stiller sp\u00f8rsm\u00e5l ved hvordan sm\u00e5 og mindre tiltak skal forankres i nasjonal transportplan i flere ti\u00e5r framover. Ogs\u00e5 for et av de st\u00f8rre tiltakene framkommer usikkerhet vedr faktisk prioritering etter KVU: \u00abFor ny innfart til Troms\u00f8 anbefales det \u00e5 gjennomf\u00f8re et forprosjekt som b\u00f8r omfatte ikke-prissatte tema (milj\u00f8/reindrift), geologi, geoteknikk, fjordkryssinger og utbyggingsstrategi. Dette vil danne grunnlag for omtale i Nasjonal transportplan. Dersom det blir prioritert i Nasjonal transportplan anbefales det utarbeidelse av planprogram\u00bb (Kapittel 12.3, side 171). Anbefalt konseptuelt valg framg\u00e5r tidligere i saksframlegget. Sentralt i valget ligger \u00abny innfart til Troms\u00f8\u00bb. Dette er prosjektet som i KVU for innfarter til Troms\u00f8 (2021) ble omtalt som \u00d8ste 17 Malangsforbindelse. I kommunestyrets behandling (sak 48, m\u00f8te 28.04.2021) ble f\u00f8lgende vedtatt: \u00ab7. Kommunestyret vil p\u00e5peike at ein Austre Malangsforbindelse m\u00e5 sj\u00e5ast i samanheng med ein framtidig jernbane og det m\u00e5 utgreiast vidare om det er synergi i \u00e5 bygge begge prosjekta samstundes.\u00bb I kommunens vedtak ble det ogs\u00e5 bedt om en regional plan etter bestemmelsene i kapittel 8 i plan- og bygningsloven der ogs\u00e5 jernbane tas med i vurderingen. Ny E8 gjennom Ramfjorden var ansett som viktig, men ogs\u00e5 Ullsfjordforbindelsen, en \u00d8stre Malangsforbindelse samt oppgradering og sikring av fylkesvegene i regionen. Figur 10. Innfart til Troms\u00f8. Illustrasjon fra kommunestyresak 48/2021. I politisk samr\u00e5dsm\u00f8te februar 2023, der b\u00e5de ordf\u00f8rere og regionr\u00e5d fra hele landsdelen deltok, var man opptatt av at de to KVU-ene skal kunne benyttes som verkt\u00f8y for samfunnsutvikling. \u00abNordkalottens fornyede geopolitiske betydning og andre endringer gj\u00f8r samferdsel i Nord-Norge potensielt mye viktigere enn f\u00f8r. .... Sett i et framtidsperspektiv kan det tilsi store grep snarere enn sm\u00e5 skritt.\u00bb Foreliggende KVU ser ikke ut til \u00e5 ta noen store, viktige grep for transport i Nord-Norge, Derimot foresl\u00e5s st\u00f8rre og mindre tiltak innenfor omr\u00e5dene Bolyst- og bli-lyst, Rikdom fra havet og andre n\u00e6ringer og Forberedt (se tabell s 12 foran). Valget om \u00e5 skrinlegge videre arbeid med en Nord-Norgebane har en for d\u00e5rlig begrunnelse og forankring. KVU for transportl\u00f8sninger i Nord-Norge fram mot 2060 anbefaler 184 mrd. samlet til tiltakspakken og konseptvalget. Dette tilsvarer om lag 5 mrd. kr \u00e5rlig til transportl\u00f8sninger i hele Nord-Norge. Her inng\u00e5r ogs\u00e5 bl.a. midler til fylkesveger og fergedrift. Troms\u00f8 kommune stiller sp\u00f8rsm\u00e5l ved om KVU for transportl\u00f8sninger i Nord-Norge inneb\u00e6rer en reell satsing p\u00e5 investering og drift av sentral og n\u00f8dvendig transportinfrastruktur i landsdelen. Troms\u00f8 kommune ber om at KVU-en gjennomg\u00e5s i en KS1-prosess for \u00e5 kvalitetssikre b\u00e5de forutsetninger og konklusjoner f\u00f8r den (eventuelt) legges til grunn for NTP-prosessen. Manglene fokus i KVU-en Et begrenset fokus i konseptvalget, b\u00e5de geografisk og p\u00e5 transportformer er en stor svakhet. Troms\u00f8 kommune er opptatt av forbindelsen \u00f8stover til v\u00e5re naboland og savner fokus p\u00e5 18 samarbeid mellom Norge og Sverige/Finland n\u00e5r det gjelder transportforbindelser / banel\u00f8sninger. I kapittel 10.4 om scenarioer oppsummeres det at transportlinjene i nord m\u00e5 vurderes i et nordisk perspektiv. I KVU-ens kapittel 2.5 Godstransport vises det til f\u00f8lgende: \u00abMye av godset som skal til og fra omr\u00e5der nord for Tysfjorden, benytter infrastrukturen i nabolandene\u00bb (side 47). Det presiseres imidlertid i KVU-en at effektm\u00e5lene gjelder for innenlands transport (side 86). Det savnes ogs\u00e5 satsing p\u00e5 den marine transportinfrastrukturen som kan utnytte kystens fortrinn og samtidig utvikler gr\u00f8nne sj\u00f8transportkorridorer. I KVU-en er det innledningsvis understreket betydningen og avhengigheten av sj\u00f8transport. Det gjelder b\u00e5de n\u00e6ringsut\u00f8velse, sikkerhet og beredskap samt klima og milj\u00f8. Det b\u00f8r tydeliggj\u00f8res at sj\u00f8transport er en viktig del av l\u00f8sningene fram mot 2060. Vurderinger av alternative transportkonsept mellom Nord-Norge og S\u00f8r-Norge, i tr\u00e5d med bestillingen fra Samferdselsdepartementet, m\u00e5 ogs\u00e5 diskutere godstransport som kombinerer jernbane og sj\u00f8transport. Sj\u00f8transport og utviklingen av moderne l\u00f8sninger knyttet til dette vil v\u00e6re avgj\u00f8rende for landsdelen framover mot 2060. Dette b\u00e5de i forhold til sikker og trygg ferdsel i farleden, de n\u00e6ringsaktive fiskerihavnene og de st\u00f8rre transporthavnene. Energiomstillingen i transportsektoren og klima og milj\u00f8sp\u00f8rsm\u00e5lene henger sammen og det m\u00e5 i KVU Nord Norge i st\u00f8rre grad settes s\u00f8kelys p\u00e5 hvordan dette skal skje og hvilken rolle sj\u00f8transporten skal ha i dette. N\u00e5r det gjelder klima og energi er Troms\u00f8 kommune uenig i beskrivelsene. For alle vurderte transportalternativ vil det p\u00e5 sikt finnes null-utslippsl\u00f8sninger, men i utredningene er det anleggsfasen som antas \u00e5 gi store klimagassutslipp. Det er da en klar mangel at det ikke er fokusert p\u00e5 teknologiutviklingen, og muligheter for \u00e5 p\u00e5virke denne, i anleggssektor og leverand\u00f8rindustri, sett i lys av st\u00f8rrelsen og varigheten p\u00e5 de offentlige anskaffelsene tiltakspakken og de ulike konseptvalgene inneb\u00e6rer. Konklusjon Kommune- og byutviklingsutvalget leverer h\u00f8ringsuttalelse til begge KVU-ene med formulering som fremkommer i vedtakspunktene i saken. Vedtakskompetanse Kommune- og byutviklingsutvalget Vedlegg Saksutredning for KVU Nord-Norge og KVU Nord-Norgebanen 8.januar 2024 VEDLEGG Relevante vedlegg er samlet i en vedleggsfil. 19 "
}