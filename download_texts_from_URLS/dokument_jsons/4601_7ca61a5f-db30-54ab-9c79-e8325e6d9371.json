{
  "dokument_id": "7ca61a5f-db30-54ab-9c79-e8325e6d9371",
  "doc_type": "case_attachment",
  "kommune": 4601,
  "tittel": "Byr\u00e5dens vedtak datert 10.04.2024",
  "url": "https://bergen.kommune.no/politikere-utvalg/api/fil/bk360/10479513/Byradens-vedtak-datert-10-04-2024",
  "tekst": " Byr\u00e5d for byutvikling Fullmaktssak /24 Saksframstilling V\u00e5r referanse: 2024/33134-9 \u00c5sane gnr 171 bnr 175 Hylkjesvingen 41. Klage p\u00e5 vilk\u00e5r for tillatelse til oppf\u00f8ring av garasje Hva saken gjelder: Saken gjelder klage p\u00e5 vilk\u00e5r for tillatelse til oppf\u00f8ring av garasje. Det ble gitt tillatelse til oppf\u00f8ring av garasje p\u00e5 vilk\u00e5r om at denne ble trukket minimum 1 meter fra nabogrense mot gbnr. 171/176 den 30.01.2024. Vedtaket ble p\u00e5klaget hva gjelder vilk\u00e5r om plassering av tiltakshaver, Asle Kristian Andersen, den 19.02.2024. Eiendommen er omfattet av reguleringsplan for Hylkje industriomr\u00e5de del 2, plan-ID 8160008, vedtatt 2002. Eiendommen er regulert til bolig. Kommuneplanens arealdel (KPA 2018) viser eiendommen som \u00f8vrig byggesone. Se vedtak om tillatelse pkt. 3.1 for utfyllende planstatus. Tiltaket er avhengig av dispensasjon fra regulert byggegrense mot vei, slik dispensasjon er oms\u00f8kt. Bymilj\u00f8etaten har gitt uttale datert 01.12.2023, hvor de uttaler at tiltaket ikke ber\u00f8rer veiinteressene p\u00e5 en m\u00e5te som er til hinder for vegvedlikehold eller fremtidige vegutvidelser. Det ble satt betingelser til dispensasjon fra byggegrense. Tiltakshaver har opplyst at det er foretatt nabovarsling i samsvar med plan- og bygningslovens \u00a7 21-3. Det er kommet merknader fra nabo p\u00e5 gbnr. 171/176, Magne-Trygve Halsvik. Nabo protesterte mot plassering i nabogrensen da dette ville gj\u00f8re at vedlikehold m\u00e5tte gj\u00f8res fra hans eiendom. Han protesterte ogs\u00e5 mot byggets h\u00f8yde og takvinkel. Merknadene ble tatt til f\u00f8lge hva gjelder plassering, mens merknader om h\u00f8yde og takvinkel ikke ble tatt til f\u00f8lge i vedtaket. Klage: Klager gj\u00f8r prinsipalt gjeldende at vilk\u00e5r om avstand fra nabogrense er ugyldig, og at kommunen har stilt vilk\u00e5r basert p\u00e5 en uriktig forst\u00e5else av reguleringsplanbestemmelsene. Det vises ogs\u00e5 til at kommunen har en fast praktisering innen planomr\u00e5det, hvor oms\u00f8kte tiltak er behandlet annerledes enn tilsvarende tilfeller. Det vises ogs\u00e5 til at det hele tiden har v\u00e6rt en gjensidig forst\u00e5else mellom tiltakshaver og nabo om utforming og plassering av garasje, og at nabo selv har bygget garasje n\u00e6rmere nabogrensen enn 1 meter. Det anf\u00f8res at garasjen, ved forskyvning 1 meter, vil komme ca. 50 cm fra st\u00f8ttemuren. Dette vil vanskeliggj\u00f8re vedlikehold, og krever at rekkverk p\u00e5 st\u00f8ttemuren m\u00e5 opprettholdes for \u00e5 unng\u00e5 personskade. Det anf\u00f8res ogs\u00e5 at garasjens plassering er godkjent i tidligere byggesak, da plassering var vist p\u00e5 situasjonskart. Subsidi\u00e6rt anf\u00f8res det at tiltaket kan godkjennes med en forskyvning av loftet med 1 meter, med terrasse p\u00e5 deler av st\u00f8ttemuren. 1 Nabo har kommentert klagen i e-post datert 07.03.2024, hvor han anf\u00f8rer at oms\u00f8kte tiltak er h\u00f8yere enn andre bygg i feltet, at bygget kan forskyves mer enn 1 meter (jf. vilk\u00e5ret \u00abminimum\u00bb 1 meter). Nabo ber om at vilk\u00e5ret opprettholdes. Det vises til komplett klage og kommentar til klage, som ligger vedlagt. Fagetatens vurdering og anbefaling: Plan- og bygningsetaten som fagetat tilr\u00e5r at vedtaket datert 30.01.2024 opprettholdes. N\u00e5r det gjelder klagers anf\u00f8rsel om at garasje kan oppf\u00f8res i nabogrensen iht. reguleringsplanbestemmelsene, viser fagetaten til at dette m\u00e5 leses i sammenheng med plankartet. Det leses som et unntak fra den regulerte byggegrensen, men er en \u00abkan\u00bb- bestemmelse og det er bygningsmyndigheten som tar den endelige avgj\u00f8relsen om plassering. At garasjen var inntegnet p\u00e5 tidligere situasjonskart forst\u00e5s som en illustrasjon av at det er satt av tilstrekkelige areal til senere oppf\u00f8ring av garasje samt parkeringsl\u00f8sning. Garasjen er ikke oms\u00f8kt eller godkjent gjennom tidligere byggesak. Det stemmer at reguleringsplanbestemmelsene ikke hindrer plassering av garasje i nabogrensen, men mye av hensikten med den er \u00e5 kunne bygge to garasjer sammen under ett tak for \u00e5 unng\u00e5 vedlikeholds-problematikken. Vurderingen er ogs\u00e5 en \u00abkan\u00bb-vurdering, hvor det er relevant \u00e5 se hen til pbl. \u00a7 29-4. Fagetaten kan ikke se at det er grunnlag for at det foreligger usaklig forskjellsbehandling, og klagers tiltak er behandlet p\u00e5 like vilk\u00e5r som andre. Det vises ellers til fagnotat datert 23.02.2024. Byr\u00e5dens vurdering og konklusjon: Byr\u00e5den har vurdert klagen og kommet til at denne kan delvis tas til f\u00f8lge. Planbestemmelse og praktisering av denne Reguleringsplanbestemmelsene \u00a7 2.4.1 sier: \u00abGarasje kan, innenfor bestemmelsene i byggeforskriftene, oppf\u00f8res i nabogrense og sammen med nabogarasje under et tak. Garasjens endelig plassering og utforming bestemmes av bygningsr\u00e5det. Plassering av garasje skal v\u00e6re vist p\u00e5 situasjonsplanen som f\u00f8lger byggemeldingen, selv om garasje ikke skal oppf\u00f8res samtidig med bolighuset.\u00bb Byr\u00e5den forst\u00e5r planbestemmelsen p\u00e5 samme m\u00e5te som fagetaten \u2013 reguleringsplanen \u00e5pner for at garasje kan plasseres i nabogrensen og/eller under samme tak som nabogarasje, men dette er en \u00abkan\u00bb-bestemmelse. Det er benyttet skj\u00f8nn til \u00e5 godkjenne garasjer i eller tett p\u00e5 nabogrensen i andre saker, men disse er ikke faktisk eller rettslig sammenlignbare med oms\u00f8kte tiltak. For avsnittet om at garasje skal v\u00e6re vist p\u00e5 situasjonsplan, tiltrer byr\u00e5den fagetatens vurdering. Hensikten med bestemmelsen er \u00e5 sikre at tomten bebygges p\u00e5 en m\u00e5te som gj\u00f8re det mulig \u00e5 plassere garasje og ivareta parkeringshensyn. Selv om garasje er vist p\u00e5 situasjonsplan er dette bare en mulig plassering, og garasjen er ikke godkjent n\u00e5r den ikke har v\u00e6rt del av s\u00f8knaden. 2 Usaklig forskjellsbehandling Byr\u00e5den viser her til fagetatens vurdering, og tiltrer denne. Det er ikke faktisk og rettslig likhet med andre tilfeller i omr\u00e5det, og det er ikke grunnlag for \u00e5 si at det er gjort usaklig forskjellsbehandling av denne s\u00f8knaden. Vurdering av plassering Etter plan- og bygningsloven \u00a7 29-4 andre avsnitt skal byggverk plasseres med en avstand til nabogrense som angitt i forskrift eller som minst tilsvarer halve h\u00f8yden og ikke under 4 meter, med mindre annet er bestemt i regulerings- eller kommuneplan. Kommunen \u00abkan\u00bb etter tredje avsnitt godkjenne plassering n\u00e6rmere eller i nabogrensen dersom nabo samtykker eller ved oppf\u00f8ring av \u00abfrittliggende garasje, uthus eller lignende mindre tiltak\u00bb. Dette vurderes \u00e5 v\u00e6re i tr\u00e5d med reguleringsplanens bestemmelser, som \u00e5pner for at plassering kan skje i nabogrensen innen bestemmelsene i byggeforskriftene. Den endelige plasseringen skal likevel bestemmes av bygningsmyndigheten. I denne saken har nabo motsatt seg plasseringen, blant annet av hensyn til h\u00f8yde og takvinkel, og at plasseringen vil forutsette at vedlikehold skjer fra hans eiendom. Kommunal- og moderniseringsdepartementet har gitt veiledning til pbl. \u00a7 29-4 i rundskriv H- 8/15, datert 26.06.2015. Her er det listet relevante forhold ved vurderingen i kapittel 3.3, som blant annet omfatter byggverkets tilpasning til terreng og eksisterende bebyggelse, utsyn og lysforhold, sjenerende innsyn til bolig eller uteareal hos naboeiendommer, brannsikkerhet og hensynene i pbl. \u00a7 1-1. Nabo har argumentert med at tiltaket blir for h\u00f8yt og dominerende, og blir seende ut som en l\u00e5ve. Byr\u00e5den viser her til vurderinger av estetikk i tillatelse til tiltak og fagnotatet. Takvinkel er i tr\u00e5d med etablert bolig p\u00e5 eiendommen, og selv om garasjen er stor er visuelle kvaliteter vurdert tilstrekkelig ivaretatt. Byggets plassering og h\u00f8yde kan gj\u00f8re at naboeiendom f\u00f8les noe \u00abbygget inn\u00bb, men byr\u00e5den vurderer at dette er innenfor t\u00e5legrensen i et regulert boligfelt. Det legges ogs\u00e5 vekt p\u00e5 at garasjen plasseres ved veien, ved siden av nabos garasje, slik at problemstillinger rundt innsyn og manglende lys og luft rundt bolig i mindre grad aktualiseres. N\u00e5r det gjelder st\u00f8rrelse, legger byr\u00e5den til grunn at tiltakshaver har valgt en st\u00f8rrelse som er tilpasset deres behov og bruk, samt tilgjengelig areal p\u00e5 eiendommen. N\u00e5r det gjelder plassering p\u00e5 tomten ser byr\u00e5den at det er annet tilgjengelig areal p\u00e5 eiendommen, men legger til grunn at tiltakshaver har valgt en hensiktsmessig plassering ut fra bruk av eiendommen ellers. Oms\u00f8kt plassering vil imidlertid gj\u00f8re at vedlikehold av garasjen blir avhengig av \u00e5 benytte nabos eiendom, og godkjenning av garasje med oms\u00f8kt plassering vil gj\u00f8re at nabo enten m\u00e5 godta vedlikehold fra sin eiendom, eller \u00e5 f\u00e5 en garasje som ikke blir vedlikeholdt tett p\u00e5 nabogrensen. Dette er en vesentlig ulempe. Klager anf\u00f8rer at det var enighet mellom dem og nabo om utforming og plassering av garasje, men at nabo senere har endret mening. Byr\u00e5den viser til at plassering 30 cm fra nabogrensen forutsetter at nabo samtykker til at man benytter dennes eiendom for vedlikehold, og slikt samtykke er ikke dokumentert i saken. N\u00e5r det gjelder klagers anf\u00f8rsler om at vedlikehold blir vanskelig dersom garasjen er plassert tett p\u00e5 st\u00f8ttemuren og at garasjen ikke kan flyttes for mye av hensyn til eksisterende bolig, viser byr\u00e5den til at dette i utgangspunktet er klagers ansvar. Dersom man ikke kan plassere en garasje uten \u00e5 m\u00e5tte benytte nabos eiendom for vedlikehold m\u00e5 man vurdere alternativ som en mindre garasje. 3 Byr\u00e5den har likevel stor forst\u00e5else for at klager \u00f8nsker en garasje p\u00e5 eiendommen sin, og har funnet saken vanskelig. Vurderingen er at manglende rettigheter til \u00e5 ut\u00f8ve vedlikehold fra nabos eiendom gj\u00f8r at loftsetasjen ikke kan plasseres 30 cm fra nabogrensen. Klagers subsidi\u00e6re anf\u00f8rsel om \u00e5 trekke inn loftsetasjen vil imidlertid ivareta hensynet til \u00e5 kunne gj\u00f8re vedlikehold fra egen eiendom, samtidig som oms\u00f8kte tiltak i st\u00f8rst mulig grad kan gjennomf\u00f8res. Dersom man skulle komme til enighet med nabo, eller kan dokumentere rettighet til \u00e5 foreta vedlikehold fra nabos eiendom, vil byr\u00e5den v\u00e6re positiv til plassering av garasjen som oms\u00f8kt. Byr\u00e5dens konklusjon er at klagens subsidi\u00e6re anf\u00f8rsel kan tas til f\u00f8lge, slik at tiltaket tillates med inntrukken loftsetasje. Vedtakskompetanse: Byr\u00e5d for byutvikling har generell myndighet til \u00e5 fatte beslutninger som ikke er av prinsipiell betydning, jf. byr\u00e5dssak 1282/23. Alle beslutninger som er av prinsipiell betydning legges frem for byr\u00e5det. Byr\u00e5d for byutvikling fatter f\u00f8lgende vedtak: 1. Med hjemmel i forvaltningsloven \u00a7 33 andre avsnitt oppheves Plan- og bygningsetatens vedtak datert 30.01.2024. 2. Med hjemmel i plan- og bygningsloven \u00a7 19-2 gis det dispensasjon fra reguleringsplan med plan-ID 816008 om byggegrense mot kommunalvei. a. Betingelser i Bymilj\u00f8etatens uttalelse datert 01.12.2023 inng\u00e5r som vilk\u00e5r til dispensasjon. 3. Med hjemmel i plan- og bygningsloven \u00a7 20-4, jf. \u00a7 20-1, gis det tillatelse til oppf\u00f8ring av garasje p\u00e5 45,5 m2 med inntrukken loftsetasje, som vist i klagen \u00a7 2.2. Loftsetasjen skal v\u00e6re inntrukket slik at fasadelivet er minst 1 meter fra nabogrensen. 4. Det overlates til Plan- og bygningsetaten \u00e5 utferdige den endelige tillatelsen og foreta en vurdering av n\u00f8dvendige vilk\u00e5r. 5. Klagen tas til f\u00f8lge. Dato: 10. april 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: 1. Fagetatens notat datert 23.02.2024 med f\u00f8lgende vedlegg: a. Oversiktskart b. Oversiktsfoto c. Situasjonsplan d. Vedtak datert 30.01.2024 e. Klage datert 19.02.2024 f. Uttale fra Bymilj\u00f8etaten datert 01.12.2023 g. Nabomerknader med ansvarlig s\u00f8kers kommentarer h. Dispensasjonss\u00f8knad i. Tegninger 4 2. \u00c5sane. Gnr. 171 bnr 175, Hylkjesvingen 41. Merknad til klage. 5 "
}