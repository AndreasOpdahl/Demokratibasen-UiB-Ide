{
  "dokument_id": "155dfe8e-a524-513a-81a0-a8931716fb43",
  "doc_type": "case_attachment",
  "kommune": 5501,
  "tittel": "H\u00f8ringsinnspill NOU 2023_10 Leve og oppleve",
  "url": "https://innsyn.tromso.kommune.no/application/getMoteDokument?dokid=2001919934",
  "tekst": "Arkivsaksnr. 23/08355-1 Saksbehandler Kirsten \u00d8stby Saksgang M\u00f8tedato Milj\u00f8-, klima- og samferdselsutvalget 06.06.2023 28/23 Kultur-, idretts- og friluftsutvalget 07.06.2023 50/23 Formannskapet 13.06.2023 H\u00f8ringsinnspill NOU 2023:10 Leve og oppleve Kommunedirekt\u00f8rens innstilling til vedtak: H\u00f8ringsinnspillene vedtas slik de presenteres i saksfremlegget. Stig Tore Johnsen Grete Kristoffersen Kommunedirekt\u00f8r Direkt\u00f8r for samfunn 1 Hva saken gjelder I h\u00f8ringsbrev (se vedlagt) fra N\u00e6rings- og fiskeridepartementet bes det om innspill til Reisem\u00e5lsutvalgets utredning NOU 2023:10 \u2013 Leve og oppleve \u2013 Reisem\u00e5l for en b\u00e6rekraftig fremtid. Reisem\u00e5lsutvalgets (RU) utredning ble overlevert n\u00e6ringsministeren 30. mars 2023. RU har foretatt en helhetlig gjennomgang av relevante rammevilk\u00e5r for utviklingen av reiselivsaktivitet i norske kommuner. Utvalget ble bedt om \u00e5 foreta en helhetlig gjennomgang av kommunenes handlingsrom blant annet n\u00e5r det gjelder \u00e5 styre bes\u00f8k, forvalte lokale fellesgoder og finansiere disse og andre reiselivsrelevante tjenester. Videre ble det pekt p\u00e5 at mulighetene for \u00e5 drive reisem\u00e5lsutvikling lokalt avhenger i stor grad av kommunenes \u00f8konomiske og juridiske handlingsrom, som staten setter rammene for. Utvalget ble bedt om \u00e5 se n\u00e6rmere p\u00e5 f\u00f8lgende seks problemstillinger: bes\u00f8ksforvaltning (knyttet til natur- og kulturressurser), finansiering og forvaltning av fellesgoder, tilgjengelighet, regulering av cruisetrafikk, destinasjonsledelse og samarbeid p\u00e5 reisem\u00e5let og klimarisiko. Utredningen inneholder 39 anbefalinger/tiltak. H\u00f8ringsfristen er 30. juni 2023. Saksutredning I det videre vil Troms\u00f8 kommunes h\u00f8ringsinnspill til NOU 2023:10 Leve og oppleve. Reisem\u00e5l for en b\u00e6rekraftig fremtid presenteres. Innspillene er knyttet til (1) Planfaglige innspill, og (2) Innkreving og forvalting av bes\u00f8ksbidraget. (1) Planfaglige innspill Det er positivt at utvalget peker p\u00e5 at b\u00e6rekraftig reisem\u00e5lsutvikling og samfunnsutvikling m\u00e5 ses i sammenheng. Leve og oppleve viser til overordnede planverk, og understreker at reiselivet m\u00e5 beskrives her. Troms\u00f8 kommune er enig i at strategier og prioriteringer for en b\u00e6rekraftig reisem\u00e5lsutvikling b\u00f8r forankres i planverket, og im\u00f8teser forslaget om \u00e5 utarbeide en nasjonal veileder for bes\u00f8ksstrategier. Vi er ogs\u00e5 enige om at veilederen b\u00f8r beskrive kommunens handlingsrom for styring av cruisetrafikk innenfor Plan- og bygningsloven og Havne- og farvannsloven. Utvalget p\u00e5peker at kommunene m\u00e5 ha en sentral rolle i reisem\u00e5lsledelse. Dette er spesielt viktig i mindre omr\u00e5der der reiselivsn\u00e6ringen st\u00e5r for en stor andel av kommunens sysselsetting og verdiskaping. Samtidig argumenteres det for at mer b\u00e6rekraftig reiseliv fordrer bedre samordning p\u00e5 tvers av ulike sektorer, b\u00e5de med tanke p\u00e5 utvikling av reisem\u00e5lstilbud og infrastruktur. Dette krever en helhetlig tiln\u00e6rming og i mange tilfeller ogs\u00e5 mer samarbeid p\u00e5 tvers av kommunegrensene. I sin tur peker dette p\u00e5 behovet for en interkommunal plan, som sier noe om hvordan man tenker at denne samordningen skal foreg\u00e5 og hvordan man kan st\u00f8tte opp under et st\u00f8rre omr\u00e5de som destinasjon. Leve og oppleve b\u00f8r spesifisere dette. I tillegg til slike interkommunale planer, b\u00f8r kommunene ogs\u00e5 utarbeide egne lokale bes\u00f8ksstrategier, hvor de kan ta stilling til utviklingen av lokalspesifikke reisem\u00e5l og aktuelle tiltak for \u00e5 styre bes\u00f8ksstr\u00f8mmen. 2 I Leve og oppleve skriver utvalget at cruisereisem\u00e5l m\u00e5 ha en egen strategi for \u00e5 styre utviklingen, og at denne strategien b\u00f8r vedtas av kommunen som en del av kommunens samfunnsplan. Dette samsvarer ikke med en samfunnsplans detaljniv\u00e5, hvor kommunen skal omtale overordnet samfunnsutvikling og strategiske valg knyttet til samfunnsforhold som folkehelse, barn og unge og integrering. N\u00e6ringspolitikk b\u00f8r omtales, men cruisereisem\u00e5l er kun \u00e9n av mange n\u00e6ringer og b\u00f8r eventuelt innlemmes i andre temaplaner. (2) Innspill - Innkreving og forvaltning av bes\u00f8ksbidraget Innunder dette innspillet vil et kort sammendrag fra utvalget presenteres deretter f\u00f8lger Troms\u00f8 kommunes innspill. Utvalget om bes\u00f8ksbidrag Utvalget mener at utfordringene med \u00e5 finansiere fellesgoder b\u00f8r l\u00f8ses gjennom en modell hvor de bes\u00f8kende bidrar. Utvalget har vurdert b\u00e5de lokal og nasjonal innkreving av bes\u00f8ksbidrag. De anbefaler \u00e5 etablere en ordning med nasjonal innkreving, blant annet fordi det kan bidra til \u00e5 bygge opp attraktive fellesgoder ogs\u00e5 p\u00e5 steder der reiselivet ikke er stort fra f\u00f8r, og dermed bidra til \u00e5 spre bes\u00f8ksstr\u00f8mmene over flere steder. P\u00e5 denne m\u00e5ten vil en nasjonal ordning muliggj\u00f8re en kraftfull innsats for \u00e5 ruste opp, vedlikeholde og utvikle fellesgoder i hele landet. Videre mener de at for \u00e5 sikre at ogs\u00e5 utenlandske gjester skal bidra til \u00e5 ta vare p\u00e5 natur- og kulturgodene b\u00f8r bidraget kreves inn via ulike transportformer inn til eller ut av landet, det vil si et p\u00e5slag p\u00e5 reiser med fly, tog, buss, cruiseskip og internasjonale ferger og en veiavgift p\u00e5 bil. Utvalget mener at behovet for finansiering av fellesgoder varierer med utfordringene og mulighetene p\u00e5 de enkelte reisem\u00e5lene, og flere reisem\u00e5l strekker seg over kommunegrenser. Utvalget foresl\u00e5r at fylkeskommunen vil v\u00e6re den riktige akt\u00f8ren til \u00e5 forvalte finansieringsordningen. De mener at fylkeskommunene kan veie lokale og regionale hensyn opp mot nasjonale hensyn, og de har kjennskap til kommunene og en veiledningsrolle overfor dem1. Troms\u00f8 kommunes h\u00f8ringsinnspill \u2013 Lokalt bes\u00f8ksbidrag Reiselivet er for fullt tilbake etter coronaen og Troms\u00f8 kommune hadde rundt en million registrerte hotellovernattinger i 2022, og da er ikke Airbnb inkludert. Troms\u00f8 er en popul\u00e6r vinterdestinasjon og vi opplever en stor interesse og et press p\u00e5 v\u00e5re felles ressurser. I dag har ikke Troms\u00f8 kommune oversikt over Airbnb leiemarket i Troms\u00f8, og det er problematisk p\u00e5 mange omr\u00e5der, blant annet knyttet til samfunnssikkerhet og beredskap. Det er mange private tilbydere gjennom Airbnb og vi frykter at antallet vil \u00f8ke de kommende \u00e5rene dersom vi ikke f\u00e5r en bedre kontroll. Boligprisene er h\u00f8ye i Troms\u00f8, og utleiemarkedet for studenter er utfordrende, og det kan tyde p\u00e5 at Airbnb kan v\u00e6re en av \u00e5rsakene. En annen utfordring i reiselivet i Troms\u00f8 er samspillet mellom de bes\u00f8kende og innbyggerne. De tilreisende vil oppleve en \u00ablokal tilh\u00f8righet\u00bb der de \u00f8nsker \u00e5 v\u00e6re en del av destinasjonen. 1 NOU 2023:10 Leve og oppleve. Reisem\u00e5l for en b\u00e6rekraftig fremtid, N\u00e6rings- og fiskeridepartementet, 2023. 3 Troms\u00f8 kommune skal \u00abplanlegge for de lokale og dimensjonere for de bes\u00f8kende\u00bb2. Det er viktig at vi bygger en reiselivsn\u00e6ring basert p\u00e5 innbyggernes premisser3. Lokalt bes\u00f8ksbidrag er vanlig i andre europeiske land, og p\u00e5slag p\u00e5 overnatting er den vanligste formen. En oversikt over reiselivsspesifikke skatter og avgifter i EU-landene viser at en h\u00f8y andel av landene i EU har innf\u00f8rt avgift p\u00e5 korttidsovernatting4. Disse landene har gjennom mange \u00e5r opparbeidet seg kunnskap p\u00e5 omr\u00e5det som vi kan h\u00f8ste og l\u00e6re av. Vi b\u00f8r ikke lage en ny ordning, slik utvalget foresl\u00e5r, da det kan ta mange \u00e5r bygge den tilsvarende kompetansen som andre europeiske land har. Det er smartest og mest effektivt \u00e5 l\u00e6re fra de som har gjort dette i mange \u00e5r. Overnattingsavgiften i de disse landene belastes per person per natt. Avgiftene er ofte lave, men prisen varierer vanligvis etter standarden p\u00e5 overnattingen og beliggenheten. I mange tilfeller er det opp til lokale myndigheter \u00e5 bestemme satsene. I Paris, for eksempel, belastes private overnattingstilbydere som leier ut via delingsplattformer5. Airbnb m\u00e5 kreve inn overnattingsavgift p\u00e5 vegne av private tilbydere. Her er satsen den samme som for de rimeligste hotellrommene. P\u00e5 denne m\u00e5ten kan Troms\u00f8 kommune f\u00e5 en god oversikt og kontroll over Airbnbs utleiemarked. Troms\u00f8 kommune foresl\u00e5r at inntektene fra bes\u00f8ksbidraget innkreves og forvaltes lokalt. Videre forsl\u00e5es det at bidraget kreves inn gjennom overnatting (som foresl\u00e5tt i avsnittet ovenfor) som g\u00e5r til et til et lokalt fond for b\u00e6rekraftig reiseliv. Dette fondet skal forvaltes av en Reisem\u00e5lsledelse som er en bredt sammensatt gruppe av mennesker med faglig kunnskap om reiselivet i Troms\u00f8. Deretter er det viktig at fordelingen av bidraget besluttes politisk. God informasjon om bes\u00f8ksbidraget og hva det brukes til, vil kunne \u00f8ke betalingsvilligheten til de bes\u00f8kende. Et viktig prinsipp blir at bidraget \u00f8remerkes til \u00e5 finansiere investeringer, drift og vedlikehold av fellesgoder for tilreisende og fastboende. Mange av de bes\u00f8kende overnatter ofte i Troms\u00f8 og bes\u00f8ker nabokommunene. Det er viktig for Troms\u00f8 kommune \u00e5 understreke at vi gjennom Reisem\u00e5lsledelsen vil ta hensyn til dette og s\u00f8rge for at v\u00e5re nabokommuner bli involvert i prosessen rundt det foresl\u00e5tte fondet gjennom dialog. Troms\u00f8 kommune har ansvar for de n\u00e6rliggende kommunene som blir ber\u00f8rt av de h\u00f8ye bes\u00f8kstallene i Troms\u00f8. Gjestene vet ofte ikke at de befinner seg i en annen kommune n\u00e5r de reiser rundt omkring Troms\u00f8, derfor er det viktig for merkevaren \u201cTroms\u00f8\u201d og nabokommunene at den n\u00f8dvendige infrastrukturen er p\u00e5 plass. Det vil gagne alle. Disse innspillene samsvarer med Troms\u00f8 kommunes samfunnsplan og ambisjonen om et \u00abB\u00e6rekraftig Troms\u00f8\u00bb i 2032. Konklusjon Troms\u00f8 er et popul\u00e6rt reisem\u00e5l og kommunen opplever et stort press p\u00e5 fellesgoder og fellesressurser. Derfor er det viktig at bes\u00f8ksbidraget h\u00e5ndteres av akt\u00f8rer med kunnskap om lokale utfordringer. Slik sikrer vi en b\u00e6rekraftig utvikling av Troms\u00f8 kommune. 2 10 prinsipper for b\u00e6rekraftig reiseliv. https://business.visitnorway.com/no/barekraftig-reiseliv/10-prinsipper-for-et- barekraftig-reiseliv/ 3 Reiselivsstrategien til Troms\u00f8 kommune, 2019 4 Tourism-related taxes across the EU. Directorate-General for Internal Market, Industry, Entrepreneurship and SMEs. https://single-market-economy.ec.europa.eu/sectors/tourism/businessportal/financing-your-business/tourism-related-taxes- across-eu_en. Europakommisjonen, 2022. 5 The impact of taxes on the competitiveness of European tourism: final report. Europakommisjonen, 2017. 4 Vedtakskompetanse Formannskapet Vedlegg horingsbrev-nou-2023-10-leve-og-oppleve-reisemal-for-en-barekraftig-fremtid NOU 2023_10 Leve og oppleve 5 "
}