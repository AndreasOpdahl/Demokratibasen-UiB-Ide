{
  "dokument_id": "2819f9ca-5e39-541a-bb52-58fbfb8604e7",
  "doc_type": "case_attachment",
  "kommune": 4601,
  "tittel": "Tilleggsnotat: Fana, Gnr. 13, Bnr. 107 mfl., Jacob Kj\u00f8des veg, detaljregulering, arealplan-ID 64570000, 2.gangsbehandling.",
  "url": "https://bergen.kommune.no/politikere-utvalg/api/fil/bk360/10078258/Tilleggsnotat-Fana-Gnr-13-Bnr-107-mfl-Jacob-Kjodes-veg-detaljregulering-arealplan-ID-64570000-2-gangsbehandling-",
  "tekst": " BYR\u00c5DSAVDELING FOR BYUTVIKLING BBU - kommunaldirekt\u00f8rens stab Bystyrets kontor V\u00e5r referanse: 2022/56552-31 Postboks 7700 Saksbehandler: Christian Clausen Hjelle 5020 BERGEN Dato: 18. mars 2024 Deres ref.: Tilleggsnotat: Fana, Gnr. 13, Bnr. 107 mfl., Jacob Kj\u00f8des veg, detaljregulering, arealplan-ID 64570000, 2.gangsbehandling. Anbefaling om endring av byr\u00e5dets innstilling Saken med forslag til detaljregulering av Jakob Kj\u00f8des veg er p\u00e5 vei til behandling i UMBY sitt m\u00f8te 21.03.2024. Byr\u00e5det har i sin behandling 29.02.2024 innstilt p\u00e5 at reguleringsbestemmelser suppleres med krav om klimagassberegning til byggesak. I etterkant av byr\u00e5det sin behandling s\u00e5 har byr\u00e5dsavdeling for byutvikling blitt kjent med Statsforvalteren i Vestland sin avgj\u00f8relse av en klagesak (gbnr. 34/345, Kokstadvegen 37. Klage p\u00e5 vilk\u00e5r gitt i rammetillatelse) som ogs\u00e5 omfatter avklaringer rundt krav til klimagassberegninger. Statsforvalteren vurderer at det ikke er hjemmel i plan- og bygningsloven til at KPA2018 kan stille krav om klimagassberegninger til byggesak. P\u00e5 bakgrunn av dette anbefaler byr\u00e5den at byr\u00e5dets innstilling endres til \u00e5 ikke omfatte krav om klimagassberegninger. Statsforvalteren sin avklaring I den konkrete klagesaken vurderer Statsforvalteren at plan- og bygningsloven \u00a7 11-9 nr. 6 ikke gir hjemmel til at KPA2018 kan stille krav om klimagassregnskap knyttet til videre saksbehandling og konkrete tiltak. Statsforvalteren vurderer at KPA bestemmelsen \u00a7 18.4 er ugyldig siden den ikke er hjemlet i lov. Ugyldige bestemmelser kan ikke brukes som hjemmel til \u00e5 stille vilk\u00e5r til konkrete tiltak. Samtidig viser Statsforvalteren til at plan- og bygningsloven 11-9 nr.8 gir hjemmel til utredningskrav knyttet til reguleringsarbeid. Byr\u00e5dets innstilling Byr\u00e5det behandlet saken i m\u00f8tet 29.02.2024 og innstiller p\u00e5 at bestemmelse \u00a7 2.11.1 suppleres med krav om klimagassberegning (jamf\u00f8r vedtakspunkt 1.B.c): \u00abKlimagassberegning med vurdering av tiltak for \u00e5 minimere energibruk og klimagassutslipp.\u00bb Dette har f\u00f8lgende begrunnelse (fra byr\u00e5dssaken): \u00abByr\u00e5det etterlyser utarbeidelse av klimagassberegninger som del av reguleringsprosessen. Dette er et krav i KPA2018, og er viktig for at reguleringsplaner kan vurdere ulike l\u00f8sninger for utforming, materialbruk, gjenbruk og andre tiltak for \u00e5 minimere energibruk og klimagassutslipp. Byr\u00e5det anbefaler at dette utarbeides til byggesak, og anbefaler at det sikres gjennom supplering av reguleringsbestemmelse \u00a7 2.11.1 (jamf\u00f8r vedtakspunkt 1.B.c)\u00bb Det er positivt at Statsforvalteren kommer med avklaringer rundt hjemmel, tolkning og praktisering av lovverk. Samtidig s\u00e5 stiller byr\u00e5den sp\u00f8rsm\u00e5l til at dette kommer f\u00f8rst n\u00e5, tatt i betraktning av at Statsforvalteren tidligere var involvert gjennom prosessen med Postadresse: Telefon: 55565556 Postboks 7700, 5020 BERGEN E-post: byutvikling@bergen.kommune.no Kontoradresse: Internett: www.bergen.kommune.no R\u00e5dhusgaten 10 utarbeidelse og h\u00f8ring av KPA2018. Avklaringen viser at KPA2018 ikke har hjemmel til at det kan stilles krav om klimagassberegninger til byggesak. Samtidig s\u00e5 fremhever Statsforvalteren at plan- og bygningsloven \u00a7 11-9 nr.8 gir hjemmel til utredningskrav knyttet til arbeid med reguleringsplaner. Dette har ogs\u00e5 v\u00e6rt intensjonen med KPA2018, nemlig at det utarbeides klimagassberegninger som del av reguleringsprosessen for \u00e5 kunne vurdere ulike l\u00f8sninger mellom riving og bevaring, ulike l\u00f8sninger for inngrep i natur og terreng, ulike utbyggingsforslag og materialvalg. Byr\u00e5den ser at flere planforslag som kommer til sluttbehandling ikke har utarbeidet klimagassberegninger som del av reguleringsprosessen, men i stedet foresl\u00e5r \u00e5 utsette dette til byggesak. Avklaringen fra Statsforvalter viser at det ikke er hjemmel til at kravet om klimagassberegninger kan utsettes til byggesak, men viser til at viktige forhold skal avklares og belyses gjennom reguleringsprosessen. Byr\u00e5den er kjent med at plan- og bygningsetaten etter Statsforvalterens avklaring har v\u00e6rt raske med \u00e5 oppdatere sin praktisering av KPA2018 knyttet til klimagassberegninger og byggesaker. Det stilles n\u00e5 ikke lenger krav om klimagassberegninger til byggesaker knyttet til KPA2018 bestemmelsen \u00a7 18.4. Dette er kommunisert ut p\u00e5 Bergen kommune sine nettsider. Dette er positivt og bidrar til god kommunikasjon og forutsigbarhet for utbyggere og konsulenter. Byr\u00e5den er kjent med at Direktoratet for byggkvalitet jobber med forslag til klimagasskrav i fremtidig revidering av Byggteknisk forskrift (TEK17). Direktoratet arrangerte nylig et innspillsm\u00f8te (11.03.2024) med byggebransje, forvaltning og kommuner for \u00e5 diskutere hvordan b\u00e5de klimagassregnskap og klimagassreduksjoner kan f\u00f8lges opp gjennom fremtidig forskriftskrav. Gjeldende TEK17 \u00a7 17.1 har et avgrenset krav om klimagassberegninger, men dette er avgrenset til oppf\u00f8ring og hovedombygging av boligblokker og yrkesbygninger. Kravet er ogs\u00e5 avgrenset til utslipp fra materialer, og den omfatter ikke alle bygningsdeler og alle livsl\u00f8psfaser. Kravet er relativt nytt, innf\u00f8rt i 2022, og direktoratets veileder fremhever at form\u00e5let blant annet er \u00e5 \u00f8ke kompetansen og forberede byggen\u00e6ringen p\u00e5 fremtidige strengere klimagasskrav. Direktoratets p\u00e5g\u00e5ende arbeidsprosess med revidering av teknisk forskrift handler ikke bare om \u00e5 vurdere krav om klimagassberegninger, men om \u00e5 vurdere konkrete krav om klimagassreduksjon. Det er derfor sannsynlig at fremtidige forskriftskrav vil bli tydeligere og strengere for \u00e5 bidra til \u00e5 n\u00e5 overordne m\u00e5l for klima og milj\u00f8. Byr\u00e5den \u00f8nsker \u00e5 gj\u00f8re utvalget oppmerksom p\u00e5 Statsforvalteren sin avklaring da dette er nye opplysninger i saken som kan ha konsekvenser for UMBY og Bergen bystyre sin behandling av planforslaget for Jakob Kj\u00f8des veg. Avklaringen viser at KPA2018 sin bestemmelse om klimagassberegninger er ugyldig siden den mangler hjemmel i plan- og bygningsloven. Byr\u00e5den oppfatter at det er hjemmel til \u00e5 stille krav om klimagassberegninger i forbindelse med utarbeidelse av reguleringsplan. N\u00e5r dette ikke er gjort i l\u00f8pet av reguleringsprosessen for Jakob Kj\u00f8des veg, s\u00e5 vil det ikke v\u00e6re anledning til \u00e5 innf\u00f8re krav om dette til byggesak. Med hilsen BBU - kommunaldirekt\u00f8rens stab Christine Kahrs - Byr\u00e5d for byutvikling Dokumentet er godkjent elektronisk. Kopi til: Bystyrets kontor - Bjarte Kristiansen Fr\u00f8nsdal, Bystyrets kontor - Andreas Graue Berg Side 2 av 2 "
}