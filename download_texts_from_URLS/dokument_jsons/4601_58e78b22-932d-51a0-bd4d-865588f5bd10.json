{
  "dokument_id": "58e78b22-932d-51a0-bd4d-865588f5bd10",
  "doc_type": "case_minutes",
  "kommune": 4601,
  "tittel": "Saksprotokoll UMBY, 10042025, Sak 106/25, Klagesak. Bergenhus gnr 166 bnr 479 Nedre Korskirkeallmenningen 12B. Klage p\u00e5 rammetillatelse til bruksendring fra butikk til servering",
  "url": "https://bergen.kommune.no/politikere-utvalg/api/fil/bk360/12526936/Innstilling-vedtak-Klagesak-Bergenhus-gnr-166-bnr-479-Nedre-Korskirkeallmenningen-12B-Klage-pa-rammetillatelse-til-bruksendring-fra-butikk-til-servering-",
  "tekst": "Klagesak. Bergenhus gnr 166 bnr 479 Nedre Korskirkeallmenningen 12B. Klage p\u00e5 rammetillatelse til bruksendring fra butikk til servering Utvalg for milj\u00f8 og byutvikling behandlet saken i m\u00f8tet 10.04.2025 sak 106/25 og fattet f\u00f8lgende vedtak: Plan- og bygningsetatens vedtak datert 17.02.2025 opprettholdes. Klagen tas ikke til f\u00f8lge. Utvalg for milj\u00f8 og byutviklings behandling Reidar Staalesen (A) ba om habilitetsvurdering til sakens behandling. Staalesen har vokst opp som nabo til tiltakshaver Stian Hofstad. Tiltakshaver er ogs\u00e5 en n\u00e6r venn av Staalesen sin bror. Staalesen og tiltakshaver bor i nabolaget og har bla. arrangert Staalesen sin brors 50- \u00e5rsdag sammen. Reidar Staalesen viser selv til at det er n\u00e6rliggende at han er inhabil. Problemstillingen er hvorvidt relasjonen til tiltakshaver kan medf\u00f8re inhabilitet. Tiltakshaver er part i saken jf. fvl. \u00a7 2 f\u00f8rste ledd bokstav e). Det er foretatt habilitetsvurdering etter forvaltningsloven \u00a7 6 annet ledd. Bestemmelsen \u00e5pner for en bred, skj\u00f8nnsmessig vurdering, som m\u00e5 skje i lys av de sentrale hensynene bak habilitetsreglene, som er \u00e5 sikre korrekte avgj\u00f8relser og bidra til \u00e5 opprettholde tilliten og troverdigheten til forvaltningen. Slik Staalesen selv beskriver sin relasjon til tiltakshaver foreligger det ikke her et vennskapsforhold som s\u00e5dan med tiltakshaver. Det er antatt b\u00e5de i teori og ved praktiseringen av forvaltningslovens inhabilitetsregler at vanlig bekjentskap og samarbeid ikke er tilstrekkelig for \u00e5 bli kjent inhabil. Det m\u00e5 i s\u00e5 fall v\u00e6re tale om et n\u00e6rt vennskap og skarpt og direkte motsetningsforhold. Med bakgrunn i Staalesen sin egen beskrivelse av relasjonen til tiltakshaver \u2013 og med referanse til juridisk teori og praksis - foreligger det ikke et n\u00e6rt vennskap mellom ham og tiltakshaver som p\u00e5 dette grunnlag alene medf\u00f8rer inhabilitet. Sp\u00f8rsm\u00e5let er da om Staalesen sin brors n\u00e6re vennskap til tiltakshaver likevel kan medf\u00f8re inhabilitet for Staalesen. Det er klart at det ikke foreligger automatisk inhabilitet etter \u00a7 6 f\u00f8rste ledd bokstav b siden hans bror ikke er part i saken, jf. ogs\u00e5 \u00a7 2 f\u00f8rste ledd bokstav. Et av hovedhensynene bak habilitetsreglene er at det offentlige har tillit til at forvaltningen og politikerne opptrer upartiske. I denne saken vil det blant borgerne kunne v\u00e6re en berettiget oppfatning at Staalesen sin brors n\u00e6re vennskap til tiltakshaver vil kunne medf\u00f8re en interessekonflikt som kan p\u00e5virke hans objektivitet. Dette m\u00e5 tillegges stor vekt ved vurderingen av habiliteten og vil tale for inhabilitet i n\u00e5v\u00e6rende sak. I tillegg er det et relevant moment og har betydning at det i saken gjelder til dels sterke interessemotsetninger om forholdsmessige store verdier som vil kunne ha stor betydning for tiltakshaver. Det vises videre til det forvaltningsmessige forsvarlighetsprinsippet. Dette trekker i retning av \u00e5 kjenne noen inhabil ved tvil, s\u00e6rlig ved omr\u00e5der hvor det potensielt kan bli sterk politisk uenighet og debatt. Det nevnes her at det i saken foreligger klage fra nabo og tilsvar til denne fra ansvarlig s\u00f8ker. Utvalg for milj\u00f8 og byutvikling kjente etter en samlet vurdering, s\u00e6rlig tatt i betraktning at det kan v\u00e6re tvil om Staalesen sin deltakelse ved behandling av saken kan v\u00e6re \u00abegnet til \u00e5 svekke tilliten\u00bb til hans upartiskhet, inhabil til \u00e5 behandle sak 106/25 den 10. april 2025. Helena Haldorsen (A) m\u00f8tte. Andreas Madsen Berg (SV) ba om habilitetsvurdering til sak 106/25. Berg oppgir som bakgrunn at tiltakshaver Folkets Eiendomsdrift AS er eid av Folkets Restaurantdrift AS som er hans tidligere arbeidsgiver. Det er ikke noe ansettelsesforhold eller \u00f8konomisk tilknytning til selskapet i dag. Habilitetsvurdering er foretatt etter forvaltningsloven \u00a7 6 annet ledd. Etter denne bestemmelsen, jf. kommuneloven \u00a7 11-10 er en folkevalgt inhabil til \u00e5 tilrettelegge grunnlaget for en avgj\u00f8relse eller til \u00e5 treffe avgj\u00f8relse i en forvaltningssak \u00abn\u00e5r andre s\u00e6regne forhold foreligger som er egnet til \u00e5 svekke tilliten til hans upartiskhet; blant annet skal legges vekt p\u00e5 om avgj\u00f8relsen i saken kan inneb\u00e6re s\u00e6rlig fordel, tap eller ulempe for ham selv eller noen som han har n\u00e6r personlig tilknytning til.\u00bb. Den sentrale problemstillingen er om det foreligger \u00abs\u00e6regne forhold\u00bb som er egnet til \u00e5 svekke tilliten til din upartiskhet ved behandling av saken. Bestemmelsen gir anvisning p\u00e5 relevante momenter som skal vektlegges i vurderingen, herunder om avgj\u00f8relsen i saken kan inneb\u00e6re en s\u00e6rlig fordel, tap eller ulempe for deg selv eller noen du har n\u00e6r personlig tilknytning til. Utvalg for milj\u00f8 og byutvikling legger til grunn at en vanlig ansatt som jobber i en bedrift/organisasjon som kan ha \u00f8konomiske interesser i en sak, ikke b\u00f8r anses inhabil s\u00e5 lenge den ansatte selv ikke har \u00f8konomiske eller \u00f8vrige direkte interesser knyttet til utfallet av behandlingen av saken. En naturlig forlengelse av dette er at det samme ogs\u00e5 gjelder der ansettelsesforholdet er avsluttet. Utvalg for milj\u00f8 og byutvikling kan med bakgrunn av Bergs fremlagte informasjon ikke se at det er noen slik interesse i saken og det foreligger derfor ikke \u00abs\u00e6rlige forhold\u00bb som medf\u00f8rer inhabilitet. P\u00e5 bakgrunn av dette kjente utvalg for milj\u00f8 og byutvikling Andreas Madsen Berg habil til \u00e5 delta i behandlingen av sak 106/25. F\u00f8lgende representanter tok ordet: Geir Steinar Dale (A), Chris J\u00f8rgen Knudsen R\u00f8dland (H), Lyder Konrad Leithaug (FrP), Andreas Madsen Berg (SV), Trond Tystad (BL), Mailiss Solheim-\u00c5kerblom (R), Lillian Blom (SV), Ingrid Nergaard Fjeldstad (V). Forslag fremsatt i utvalget: Ingrid Nergaard Fjeldstad (V) fremsatte p\u00e5 vegne av V f\u00f8lgende utsettelsesforslag: Utsettelse til neste UMBY. Utsettelsesforslag fra V, fremsatt av Ingrid Nergaard Fjeldstad (V), fikk 5 stemmer (SV, MDG, V, R), og var dermed falt. Votering: Innstillingen ble vedtatt enstemmig. Byr\u00e5det behandlet saken i m\u00f8tet 27.03.2025 sak 66/25 Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Byr\u00e5dets innstilling og utvalgets vedtak er likelydende. 2 "
}