{
  "dokument_id": "bb2fd73e-394f-55ff-b216-a1e6ffaab1de",
  "doc_type": "case_attachment",
  "kommune": 4601,
  "tittel": "Saksfremstilling byr\u00e5dssak",
  "url": "https://bergen.kommune.no/politikere-utvalg/api/fil/bk360/7436101/Saksfremstilling-byradssak",
  "tekst": " BYR\u00c5DET Byr\u00e5dssak /20 Saksframstilling V\u00e5r referanse: 2017/06276-80 Bergenhus, gnr. 164, bnr. 923, Foreningsgaten 3. Klage p\u00e5 tillatelse til endring av endringstillatelse vedr\u00f8rende gesimsh\u00f8yde og fasade. Del 2. Hva saken gjelder: Saken gjelder klage p\u00e5 tillatelse til endring av endringstillatelse datert 20.01.17 vedr\u00f8rende h\u00f8yde p\u00e5 heishus, trappehus og fasade mot g\u00e5rdsrom, samt endring av tillatelse gitt 21.05.13 vedr\u00f8rende utforming av heishus. Plan- og bygningsetaten ga tillatelse til oms\u00f8kte endringer i vedtak datert 28.04.17. Vedtaket ble p\u00e5klaget av nabo Steinar Aagesen (gnr. 164, bnr. 763) i brev datert 24.05.17. Tiltakshaver er Bj\u00f8rn K\u00e5re V\u00e5genes. Komite for milj\u00f8 og byutvikling behandlet saken i m\u00f8tet 09.05.2019 sak 137/19 og fattet f\u00f8lgende vedtak: \u00abFagetatens vedtak av 28.04.2017 oppheves. Klagen tas til f\u00f8lge. Begrunnelse: H\u00f8yden p\u00e5 heishus er i strid med gitt tillatelse, og heishusets h\u00f8yde gj\u00f8r at det er godt synlig fra gateniv\u00e5. Komite for milj\u00f8 og byutvikling er bekymret for en praksis der ulovlig oppf\u00f8rte tiltak blir godkjent i ettertid, da en slik praksis svekker respekten for kommunale vedtak. Viser for \u00f8vrig til begrunnelse i sak 136/19.\u00bb Saken ble s\u00e5 oversendt til Fylkesmannen i Vestland for endelig avgj\u00f8relse. Fylkesmannen opphevet KMBYs vedtak i sak 137/19, med f\u00f8lgende begrunnelse: \u00abVedtaket er ikke begrunnet tilstrekkelig og er derfor ugyldig. Klagen din tas til f\u00f8lge. Kommunens vedtak er opphevet.\u00bb Klagen fra nabo Steinar Aagesen p\u00e5 fagetatens vedtak av 28.04.17 m\u00e5 derfor behandles p\u00e5 nytt. De oms\u00f8kte endringene som er gjenstand for klagebehandling i foreliggende sak er: \uf0b7 endring av gesimsh\u00f8yde for heishus p\u00e5 koteh\u00f8yde 31,28m \uf0b7 endring av h\u00f8yde for trappehus p\u00e5 koteh\u00f8yde 30,28 m \uf0b7 endring av fasade mot \u00f8st i g\u00e5rdsrom i form av innsetting av ett nytt vindu i plan 6 \uf0b7 endring av fasade p\u00e5 heishus ved etablering av forgang Saken m\u00e5 sees i sammenheng med klage p\u00e5 tillatelse til endring datert 20.01.17, som fremmes samtidig, se del 1. Det er siden s\u00f8kt om ytterligere en endring som det er gitt tillatelse til i vedtak av 15.05.17. Det vedtaket er ogs\u00e5 p\u00e5klaget, se del 3. For n\u00e6rmere beskrivelse av historikken, se del 1 og fagnotatet. 1 P\u00e5 bakgrunn av dato for den opprinnelige s\u00f8knaden som endringss\u00f8knaden er direkte knyttet til, behandles saken etter bestemmelsene i plan- og bygningsloven fra 1985 i henhold til pbl. \u00a7 34-4 Overgangsbestemmelser for byggesaksdelen. N\u00e5r det gjelder behandling av dispensasjonss\u00f8knad foreligger det ikke overgangsbestemmelser, slik at de behandles etter pbl. 2008 kap. 19. Eiendommen er uregulert. I kommunedelplan (KDP) Sentrum fra 2001 er den p\u00e5 plankart 2 vist som bygning med h\u00f8y antikvarisk verdi, og p\u00e5 plankart 4 som blandet sentrumsform\u00e5l. I Kommuneplanens arealdel (KPA) er den vist som sentrumsform\u00e5l. Tiltaket krever dispensasjon fra KDP Sentrum \u00a7 4.3 Kvartalsbebyggelse vedr\u00f8rende gesimsh\u00f8yde for heishus. Det er s\u00f8kt om dispensasjon. Plan- og bygningsetatens vurdering og anbefaling: Plan- og bygningsetaten har fremmet saken til ny politisk behandling med uten ny innstilling, og viser til utfyllende redegj\u00f8relse for saken i fagnotat datert 21.11.17. Byr\u00e5dets vurdering og anbefaling/konklusjon: I KMBYS begrunnelse for \u00e5 ta klagen til f\u00f8lge i denne delen av sakskomplekset (sak 137/19), har KMBY vist til sin begrunnelse i del 1 (sak 136/19). Byr\u00e5det tar KMBYs vedtak i sak 137/19 til etterretning. Byr\u00e5det har i del 1 lagt til grunn at KMBY i sitt vedtak i klagesaken i m\u00f8tet 09.05.2019, sak 136/19, har ment \u00e5 si at kotefestede h\u00f8yder for hele p\u00e5bygget ikke kan godkjennes. Likeledes legger byr\u00e5det til grunn i denne saken at KMBY anser at hele p\u00e5bygget med 2 etasjer er bygget for h\u00f8yt i henhold til den opprinnelige tillatelsen fra 2010/2011. Denne delen av saken er if\u00f8lge tiltakshaver foranlediget av at ny kontroll m\u00e5ling av h\u00f8yder har vist noen avvik i forhold til det som ble godkjent i vedtak datert 20.01.17. Gulv p\u00e5 takterrassen er m\u00e5lt til kote 27,336, noe som utgj\u00f8r et avvik p\u00e5 26 millimeter. Videre er h\u00f8yden p\u00e5 trappehuset er m\u00e5lt til kote 30,278, som gir et avvik p\u00e5 168 millimeter. N\u00e5r det gjelder gesimsh\u00f8yden p\u00e5 heishuset er den \u00f8kt med 1,17 meter, til kote 31,280 grunnet behov for plass til motorrom til heisen. Byr\u00e5det har (i del 1) innstilt til UMBY \u00e5 ta klagen til f\u00f8lge for flere av punktene i vedtak datert 20.01.17. Grunnlaget for \u00e5 tillate justering av koteh\u00f8ydene vil derfor bortfalle. Begrunnelsen for \u00e5 ta klagen til f\u00f8lge p\u00e5 de punktene som gjelder h\u00f8yde, herunder dispensasjon for gesimsh\u00f8yde p\u00e5 heishuset, i vedtak av 20.01.17 hitsettes derfor: \u00abByr\u00e5det oppfatter KMBY slik at en dispensasjon fra KDP Sentrum \u00a7 4.3 for heishusets del vil vesentlig tilsidesette de hensyn som h\u00f8ydebestemmelsen skal ivareta. Denne delen av tiltaket er det mest synlige fra gateniv\u00e5 og det offentlig rom. H\u00f8yden p\u00e5 heishuset er 2,8 m over takterrasse. I tillegg kommer motorrommet p\u00e5 toppen av heishuset som behandles i del 2 av sakskomplekset, men det er ikke relevant i denne vurderingen. Byr\u00e5det legger til grunn at KMBY har ment at ytterligere en dispensasjon fra maksimalt tillatte gesimsh\u00f8yde p\u00e5 15,5 meter vil undergrave bestemmelsens form\u00e5l og kunne gi uheldige presedensvirkninger for lignende tiltak. Fordelen ved \u00e5 gi dispensasjon er \u00e5 sikre tilgang til takterrassen. Ulempen er at den mest i\u00f8ynefallende delen av tiltaket godkjennes og taklandskapet i omr\u00e5det endres i negativ retning. Etter en konkret vurdering er det ikke grunnlag for \u00e5 gi oms\u00f8kte dispensasjon. 2 Det inneb\u00e6rer at tiltakshaver m\u00e5 finne en annen l\u00f8sning for heishuset.\u00bb Byr\u00e5det p\u00e5peker at i foreliggende sak er motorrommet p\u00e5 toppen av heishuset oms\u00f8kt. Det vil \u00f8ke h\u00f8yden ytterligere med 1,17 meter, til kote 31,280. Byr\u00e5det kan ikke se at det grunnlag for \u00e5 gi dispensasjon for en ytterligere \u00f8kning av gesimsh\u00f8yden. Videre hitsettes begrunnelsen for \u00e5 nekte godkjenning av kotefestede h\u00f8yder etter pbl. 1985 \u00a7 70, nr. 1: \u00abByr\u00e5det oppfatter KMBY dithen at endringene som er oms\u00f8kt, det vil si kotefestede h\u00f8yder for hele p\u00e5bygget, ikke kan godkjennes. Byr\u00e5det viser til at KMBY har lagt til grunn at: \u00ab[h]\u00f8yden p\u00e5 p\u00e5bygget overstiger dagens m\u00f8neh\u00f8yde..,.\u00bb Dette m\u00e5 leses i relasjon til beskrivelsen av tiltaket i den opprinnelige s\u00f8knaden, hvor h\u00f8yden p\u00e5 p\u00e5bygget er beskrevet slik: \u00abl\u00f8fta eit tiln\u00e6rma flatt tak opp i niv\u00e5 med m\u00f8ne p\u00e5 frambygning.\u00bb Videre la KMBY til grunn at p\u00e5bygget er i strid med eksisterende taklandskap, og at tiltaket er blitt vesentlig h\u00f8yere enn premissene i rammetillatelsen tilsier. Byr\u00e5det p\u00e5peker at den opprinnelige rammetillatelsen tillater et p\u00e5bygg med 2 etasjer med tiln\u00e6rmet flatt tak mot bakg\u00e5rd, samt takterrasse p\u00e5 bakbygning, trukket noe tilbake fra nabogrensen til gnr. 164 bnr. 793. Bygningens volum, utforming og struktur endret seg med rammetillatelsen av 01.02.11, og dette kan ikke endres ved \u00e5 nekte godkjenning av kotefestede h\u00f8yder p\u00e5 terrassegulvet. Byr\u00e5det mener derfor det ikke er relevant \u00e5 legge vekt p\u00e5 at p\u00e5bygget som s\u00e5dan er i strid med eksisterende taklandskap. Byr\u00e5det er imidlertid enig med KMBY i at p\u00e5bygget er blitt h\u00f8yere enn slik det er beskrevet i den opprinnelige s\u00f8knaden. Videre er heishuset og trappehuset de mest fremtredende deler av tiltaket, som er synlig fra det offentlig rom. Disse er kommet til etter den opprinnelige s\u00f8knaden og rammetillatelsen. Adkomsten til takterrassen vil imidlertid bli ber\u00f8rt av at kotefestede h\u00f8yder p\u00e5 heishus og trappehus ikke godkjennes. Uten dem vil boenhetene i bygget f\u00e5 sterkt redusert uteoppholdsareal. Det vil kreve en omprosjektering av tiltaket. Byr\u00e5det innstiller til UMBY \u00e5 ikke godkjenne kotefestede h\u00f8yder som oms\u00f8kt, jf. pbl. 1985 \u00a7 70, nr. 1.\u00bb Vedr\u00f8rende oms\u00f8kte endring av fasade mot \u00f8st i g\u00e5rdsrom i form av innsetting av ett nytt vindu i plan 6, gjelder det fasade vendt mot g\u00e5rdsrommet og er ikke synlig fra offentlig rom. Det er i utgangspunktet fasaden mot Foreningsgaten som er vurdert til \u00e5 ha h\u00f8y antikvarisk verdig og den er ikke s\u00f8kt endret. Byr\u00e5det ser derfor ingen grunn til \u00e5 ta klagen til f\u00f8lge p\u00e5 dette punktet i tillatelsen. N\u00e5r det gjelder endring av fasade p\u00e5 heishus i form av etablering av forgang, har klager anf\u00f8rer at heishuset med forgang legger beslag p\u00e5 ytterligere grunnareal i g\u00e5rdsrommet som krever dispensasjon fra KDP Sentrum \u00a7 4.3 om tomteutnyttelse. Som det fremg\u00e5r av vedtaket er eiendommen i utgangspunktet 100 % bebygget i og med at det finnes en underetasje under hele eiendommen. En utvidelse av heishuset f\u00e5r s\u00e5ledes ingen betydning for utnyttelsen av tomtearealet. Tiltaket kommer ikke i konflikt med bestemmelsen i \u00a7 4.3 vedr\u00f8rende tomteutnyttelse, og er s\u00e5ledes ikke avhengig av dispensasjon. Vedr\u00f8rende forgangens estetiske utforming fant fagetaten i vedtaket av 28.04.17 at: 3 \u00abKonsekvensen av etablering av forgang til heishus er at hovedtrappen mister eneste naturlig lyskilde, noe som er uheldig. Selve forgangen til heishuset er utformet som en naturlig forlengelse av heisrommet, og tilpasser seg s\u00e5ledes omgivelsene og eksisterende bygningsmasse. Volumet \u00f8ker, men betydningen av dette er liten, da tiltaket ligger i bakg\u00e5rd. Etter v\u00e5rt syn ivaretar oms\u00f8kte tiltak plan- og bygningslovens \u00a7 74 nr. 2.\u00bb Etter byr\u00e5dets mening vil forgangen forsterke det negative inntrykket som heishuset allerede gir. Heishuset er den mest i\u00f8ynefallende delen av tiltaket og er synlig fra det offentlige rom og gateplan. Forgangen \u00f8ker volumet og gj\u00f8r denne delen av tiltaket enda mer synlig. Byr\u00e5det anser ikke forgangen \u00e5 tilfredsstille kravene i pbl. 1985 \u00a7 74 nr. 2. Byr\u00e5det innstiller derfor til UMBY \u00e5 avsl\u00e5 denne delen av tiltaket ogs\u00e5. Byr\u00e5det anbefaler p\u00e5 denne bakgrunn at klagen tas delvis til f\u00f8lge. Vedtakskompetanse: I henhold til Reglement for bystyreutvalgene punkt 1.4, jf. bystyresak 46/19, er myndigheten til \u00e5 behandle klagesaker etter plan- og bygningsloven, med n\u00e6rmere angitte unntak, delegert til Utvalg for milj\u00f8 og byutvikling. Dersom klagen ikke tas til f\u00f8lge skal saken sendes til Fylkesmannen i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: 1. Med hjemmel i forvaltningslovens \u00a7 33, annet ledd oppheves Plan- og bygningsetatens vedtak datert 28.04.17 delvis, slik at det ikke gis tillatelse til: - endring av gesimsh\u00f8yde for heishus p\u00e5 koteh\u00f8yde 31,28m - endring av h\u00f8yde for trappehus p\u00e5 koteh\u00f8yde 30,28 m 2. Med hjemmel i plan- og bygningsloven 1985 \u00a7 70 nr. 1 godkjennes ikke de kotefestede h\u00f8ydene som oms\u00f8kt. 3. Med hjemmel i plan- og bygningsloven 2008 \u00a7 19-2 gis det ikke dispensasjon fra Kommunedelplan Sentrum \u00a7 4.3 for kotefestet h\u00f8yde p\u00e5 heishus. 4. Med hjemmel i plan- og bygningsloven 1985 \u00a7 74 nr. 2 avsl\u00e5s endring av fasade utforming av heishus i form av etablering av forgang. 5. Klagen tas delvis til f\u00f8lge. Dato: 29. september 2020 Roger Valhammer Thor Haakon Bakke Byr\u00e5dsleder Byr\u00e5d for klima, milj\u00f8 og byutvikling Dokumentet er godkjent elektronisk. Vedlegg: 1. Fagnotat klage datert 14.11.19 med f\u00f8lgende vedlegg: 2. Fagnotat, 21.11.17 3. Situasjonskart 4. Oversiktsfoto 5. Situasjonsplan 6. Tegninger med m\u00e5lsatt heishus 7. Tegninger og foto 4 8. Klage med vedlegg 9. Tillatelse til endring 10. Nabomerknader med tilsvar 11. Saksfremstilling Byr\u00e5det 12. Saksprotokoll KMBY Sak 137-19 13. Fylkesmannen opphever vedtak 5 "
}