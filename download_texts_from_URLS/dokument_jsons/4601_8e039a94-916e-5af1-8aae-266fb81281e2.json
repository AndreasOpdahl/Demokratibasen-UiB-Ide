{
  "dokument_id": "8e039a94-916e-5af1-8aae-266fb81281e2",
  "doc_type": "case_attachment",
  "kommune": 4601,
  "tittel": "Fullmaktssak",
  "url": "https://bergen.kommune.no/politikere-utvalg/api/fil/bk360/10093407/Fullmaktssak",
  "tekst": " Byr\u00e5d for klima, milj\u00f8 og byutvikling Fullmaktssak /23 Saksframstilling V\u00e5r referanse: 2023/204033-8 Fana gnr 96 bnr 743 Hamrevegen 250. Klage over avslag p\u00e5 s\u00f8knad om oppf\u00f8ring av ombrukssentral m.m. Hva saken gjelder: Saken gjelder klage over avslag p\u00e5 s\u00f8knad om oppf\u00f8ring av ombrukssentral for byggevarer og kontorbrakkerigg (72 m2) i tilknytning til virksomheten. Det er s\u00f8kt om \u00e5 etablere tre rubbhaller (1800 m2, 1125 m2 og 740 m2) og 12 parkeringsplasser og 8 sykkelparkeringer. Tiltakets bruksareal er oppgitt til \u00e5 v\u00e6re 3737 m2 og oppgitt BYA er 4982 m2. Avslaget ble gitt den 12.07.2023 da en kom til at det ikke forel\u00e5 rettslig grunnlag for \u00e5 dispensere midlertidig i 4 \u00e5r fra regulert arealform\u00e5l idrett \u2013 ridesenter for oppf\u00f8ring av ombrukssentral, jf. pbl. \u00a7 19-2. Vedtaket er p\u00e5klaget den 02.08.2023 av tiltakshaver Hamrevegen 250 AS / Bergen Ombrukssentral AS. Ansvarlig s\u00f8ker er Sweco Norge AS v/ Ingrid Sagen Tholo. Eiendommen omfattes av reguleringsplan ID 18500000, ikrafttredelsesdato 19.11.2007 og er regulert til idrett \u2013 ridesenter. KPA 2018, vedtatt i Bystyret 19.06.2019, viser eiendommen som idrettsanlegg og den ligger innenfor hensynssone veist\u00f8y \u2013 gul sone. Tiltaket er avhengig av dispensasjoner fra regulert arealform\u00e5l, rekkef\u00f8lgekrav i planbestemmelsen \u00a7 1.2 og KPA 2018 \u00a7 6.2.2 om byggegrense langs vassdrag, og det er s\u00f8kt om midlertidige dispensasjoner med en varighet p\u00e5 4 \u00e5r, jf. pbl. \u00a7 19-1. Plan- og bygningsetaten har ikke gjort en utt\u00f8mmende vurdering av de to sistnevnte dispensasjoner av hensyn til avslag p\u00e5 dispensasjonss\u00f8knad fra regulert arealform\u00e5l. Ansvarlig s\u00f8ker opplyser at det er foretatt nabovarsling i samsvar med bestemmelsene i pbl. \u00a7 21-3, og det er mottatt merknader fra gbnr. 96/187 (Trond Aage Losvik), gbnr. 98/214 (Bengt Hags\u00f8en), gbnr. 96/657 (H\u00e5kon Tryti Nilssen), gbnr. 96/188 (Jon-K\u00e5re Hansen) og gbnr. 96/109 (Birthe og K\u00e5re Kildal). Nabomerknadene gjelder i hovedsak ulemper knyttet til driften slik som st\u00f8y og st\u00f8v. Dessuten bemerkes det at tomten med bruksform\u00e5l ridesenter n\u00e5 oms\u00f8kes til industriform\u00e5l av negativ betydning for trafikkbilde og n\u00e6romr\u00e5det ellers. Det vises til vedlagte nabomerknader i sin helhet, samt s\u00f8kers tilsvar og Plan- og bygningsetatens kommentarer i avslagsvedtakets pkt. 3.2. Vestland Fylkeskommune v/ avdeling for infrastruktur og veg viser i uttalelse datert 20.06.2023 til at omr\u00e5det ble omregulert fra LNF-form\u00e5l til idrettsform\u00e5l grunnet press for \u00e5 finne egnet omr\u00e5de til dette form\u00e5let. Det har i etterkant v\u00e6rt gitt midlertidig dispensasjon for riggplass i sammenheng med E39-prosjektet. Fylkeskommunen stiller seg tvilende til \u00e5 legge til rette for permanent endret bruk til oms\u00f8kte tiltak med hensyn til tiltakets, driftens, trafikkmengden og trafikktypens konsekvenser utover det et ridesenter vil ha. Fylkeskommunen kan ellers stille seg positiv til dispensasjon fra rekkef\u00f8lgekravet, da tiltaket i hovedsak er bilbasert. Det opplyses avslutningsvis \u00f8nske om \u00e5 f\u00e5 saken oversendt til klagevurdering ved eventuell tillatelse. 1 Byr\u00e5dsavdeling for barnehage, skole og idrett v/ seksjon for strategi, utvikling og utredning (SUU) mener i uttalelse datert 30.06.2023 at midlertidig dispensasjon for ombrukssentral frem til 2028 kan kunne godkjennes dersom Fana Ryttersportklubb ikke skal realisere et ridesenter f\u00f8r det. Det vil gj\u00f8res et arbeid med avklaringer rundt videre bruk til idrettsform\u00e5l i hovedrullering av idrettsplan i 2028 dersom det ikke blir realisert ridesenter p\u00e5 tomten. SUU vil imidlertid ikke fraskrive dette omr\u00e5de til idrettsform\u00e5l selv om ryttersportklubben ikke vil benytte seg av arealene med hensyn til at det er f\u00e5 arealer i Bergen s\u00f8r avsatt til idrettsanlegg. SUU mener ellers at en ikke b\u00f8r dispensere fra rekkef\u00f8lgekravet med tanke p\u00e5 de som sykler og g\u00e5r til arbeid. Byarkitekten har med utgangspunkt i Arkitektur+ og kvalitetskrav i KPA 2018 uttalt seg til oms\u00f8kte tiltak den 20.06.2023. Byarkitekten kan ikke anbefale oms\u00f8kte tiltak da tiltaket vil \u00f8ke trafikkmengden \u00abi et verdifullt landskap, og dermed vil g\u00e5 p\u00e5 tvers av kommunens overordnede klimam\u00e5l om CO2-reduksjon\u00bb. Byarkitekten st\u00f8tter generelt initiativet om \u00e5 etablere en ombrukssentral, men anbefaler at en ser p\u00e5 alternative lokaliseringer som ligger ved allerede etablert og egnet veiinfrastruktur, samt er lokalisert slik at tilgjengeligheten er god fra alle byens bydeler. Dersom det gis tillatelse anbefaler Byarkitekten at det gj\u00f8res tiltak som begrenser tiltakets fjernvirkninger, slik som bl.a. st\u00f8rre vegetasjonsfelt med sikte p\u00e5 \u00e5 skjule noen av rubbhallene. Bymilj\u00f8etaten v/ natur- og milj\u00f8forvaltningsseksjon har den 14.06.2023 vurdert tiltakets konsekvenser for interesser knyttet til natur, biologisk mangfold, landskap og friluftsliv. Det vises til at tiltaksomr\u00e5det allerede er sterkt p\u00e5virket som f\u00f8lge av bruk til riggomr\u00e5de, og tiltaket vil dermed ikke medf\u00f8re noen nye naturinngrep. Konsekvensene for naturen og vassdraget vil trolig bli mindre ved oms\u00f8kte tiltak sammenlignet med ridesenter. Bymilj\u00f8etaten forutsetter at kontorbrakkeriggen skal tilknyttes offentlig avl\u00f8psnett slik at tiltaket ikke medf\u00f8rer utslipp av kloakk til Klokkarvatnet. Med denne forutsetning vil ikke Bymilj\u00f8etaten frar\u00e5 at det gis dispensasjon for oms\u00f8kte tiltak. S\u00f8knaden er ogs\u00e5 sendt Statsforvalteren i Vestland for uttalelse, og det er ikke mottatt noen tilbakemelding. Det vises til ovennevnte uttalelser i sin helhet. Klage: Klagen er omfattende, og kun hovedpunktene gjengis i det f\u00f8lgende. Klager mener kommunen ikke i tilstrekkelig grad har lagt vekt p\u00e5 tiltakets samfunns- og milj\u00f8messige betydning i lys av forpliktelser til \u00e5 n\u00e5 gjeldende klimam\u00e5l og behovet for egen ombrukssentral for byggevarer i Bergen kommune. Det vises til kommunens rolle som samfunnsutvikler i vedtatt Gr\u00f8nn strategi for \u00e5 legge til rette for utviklingen av en sirkul\u00e6r \u00f8konomi. Klager mener at en m\u00e5 handle n\u00e5, og at det ikke er rom for \u00e5 vente til rullering av idrettsplanen i 2028, en fremtidig rullering av kommuneplanens arealdel eller egen planprosess. Det vises videre til at ombrukssentralen har god beliggenhet i tilknytning til industriomr\u00e5det i R\u00e5dalen og at tomten allerede er tilrettelagt for denne virksomhet etter bruk som anleggsomr\u00e5de for utbygging av E39. Dispensasjonen er midlertidig mens en utarbeider en reguleringsplan, og vil i praksis fungere som en pr\u00f8veperiode for konseptet. Hva gjelder trafikk viser klager til at trafikken er redusert etter at nye E39 har \u00e5pnet, og at et ombrukssenter uansett generer betydelig mindre trafikk enn ridesenter. Klager mener ellers at naboer som p\u00e5 eget initiativ har tilskrevet kommunen med sine merknader, ikke hadde krav p\u00e5 nabovarsling og ikke i vesentlig grad vil bli p\u00e5virket av tiltakene. Avslutningsvis p\u00e5peker klager at omr\u00e5det i KPA 2018 opprinnelig var regulert til steinknuseverk og deponi, men ble avsatt til idrett ved den politiske behandlingen som f\u00f8lge av omfattende protester fra naboomr\u00e5det. Klager anf\u00f8rer dermed at alternativ bruk av tomten er grundig faglig utredet uten innsigelser fra offentlige h\u00f8ringsinstanser. Det er ogs\u00e5 inngitt kommentarer til vedlagte 2 merknader og uttalelser som f\u00f8lger vedlagt klagen. Det vises til klagen og kommentarer til merknader/uttalelser i sin helhet. Fagetatens vurdering og anbefaling: Plan- og bygningsetaten som fagetat opprettholder sin vurdering om at vilk\u00e5rene for dispensasjon i pbl. \u00a7 19-2 ikke er oppfylt for \u00e5 gi dispensasjon fra regulert arealform\u00e5l idrett \u2013 ridesenter. Det vises innledningsvis til at en i klageomgangen ikke kan se bort ifra innsendte merknader selv om merknadshaverne ikke direkte er naboer. Det vises til at tiltakets art tilsier at en m\u00e5 definere et st\u00f8rre omr\u00e5de av eiendommer som gjenboere. Hva gjelder dispensasjonsvurdering, vises det i all hovedsak til vurderingen i vedlagt avslagsvedtak. Fagetaten mener det vil v\u00e6re uheldig \u00e5 avvike s\u00e5 mye fra reguleringsplanen uten en helhetlig prosess der ber\u00f8rte f\u00e5r anledning til \u00e5 fremme sine synspunkter. Det vises til h\u00f8ringsuttalelsene i saken, tiltakets betydning p\u00e5 de trafikale forhold og betydningen for idrettsarealer i Bergen s\u00f8r. Fagetaten presiserer at de er vesentlige forhold ved oms\u00f8kte tiltak av en art som b\u00f8r inng\u00e5 i en reguleringsplanprosess, og at klagers bemerkninger til tidsbruk knyttet til en slik prosess ikke kan tillegges s\u00e6rlig vekt i vurderingen. Fagetaten stiller seg ellers positiv til \u00f8vrige dispensasjonss\u00f8knader, men finner det ikke hensiktsmessig \u00e5 innvilge disse grunnet ovennevnte avslag p\u00e5 dispensasjonss\u00f8knad fra regulert arealform\u00e5l. Det vises til fagetatens notat av 30.08.2023 i sin helhet. Byr\u00e5dens vurdering og konklusjon: Byr\u00e5den har vurdert saken p\u00e5 nytt med bakgrunn i mottatt s\u00f8knad og sakens dokumenter for \u00f8vrig, og er kommet til at klagen kan tas til f\u00f8lge. Dispensasjon fra regulert arealform\u00e5l Oms\u00f8kte ombrukssentral med tilh\u00f8rende tiltak er i strid med regulert arealform\u00e5l idrett \u2013 ridesenter, og det er s\u00f8kt om midlertidig dispensasjon med en varighet p\u00e5 fire \u00e5r, jf. pbl. \u00a7 19- 1. Vilk\u00e5rene for \u00e5 dispensere f\u00f8lger av pbl. \u00a7 19-2 andre ledd hvor det fremg\u00e5r at: \u00abDispensasjon kan ikke gis dersom hensynene bak bestemmelsen det dispenseres fra, hensynene i lovens form\u00e5lsbestemmelse eller nasjonale eller regionale interesser, blir vesentlig tilsidesatt. Fordelene ved \u00e5 gi dispensasjon skal v\u00e6re klart st\u00f8rre enn ulempene\u00bb. Hensynet bak gjeldende arealform\u00e5l, er at det skal etableres ridesenter p\u00e5 eiendommen og sikre forutberegnelighet med tanke p\u00e5 arealbruken. Reguleringsplaner er blitt til gjennom omfattende prosesser og omhandler konkrete forhold. Det skal ikke v\u00e6re kurant \u00e5 fravike gjeldende plan, og avvik m\u00e5 ikke undergrave planen som informasjons- og avgj\u00f8relsesgrunnlag. Den aktuelle eiendom har i byggeperioden for E39 v\u00e6rt benyttet til riggomr\u00e5de, og som Bymilj\u00f8etaten p\u00e5peker er det allerede utf\u00f8rt naturinngrep i den sammenheng. Slik eiendommen fremst\u00e5r i dag, vil det dermed ikke v\u00e6re n\u00f8dvendig med s\u00e6rskilte inngrep for \u00e5 realisere oms\u00f8kte tiltak. Byr\u00e5den mener i den forbindelse at oms\u00f8kte kontorrigger og rubbhaller p\u00e5 eiendommen m\u00e5 vurderes som et simpelt tiltak som enkelt kan reverseres dersom oms\u00f8kte bruk opph\u00f8rer. Videre synes ikke oms\u00f8kte bruksform\u00e5l \u00e5 v\u00e6re av vesentlig st\u00f8rre betydning for trafikkbildet enn bruk til regulert form\u00e5l. Byr\u00e5den vil p\u00e5peke at avviket fra regulert arealbruk som oms\u00f8kte tiltak representerer, ikke kan gis tillatelse uten at hensynene til en viss grad blir tilsidesatt. Byr\u00e5dene mener imidlertid at uttalelsene i saken tilsier at det ikke er aktuelt i perioden \u00e5 benytte arealene til ridesenter, og at dette tema f\u00f8rst er aktuelt \u00e5 vurdere ved hovedrullering av idrettsplanen i 2028 eller ved arbeid med en fremtidig rullering av kommuneplanens arealdel. Det synes dermed hensiktsmessig at en fortsetter bruk av arealet med et visst industripreg slik eiendommen er tilrettelagt. Det vises i denne sammenheng til at driften av ombrukssentralen p\u00e5 eiendommen ikke i vesentlig grad skiller seg fra den bruken som har foreg\u00e5tt de seneste \u00e5rene i 3 forbindelse med arbeid p\u00e5 E39. Det medf\u00f8rer en viss kontinuitet i bruken av eiendommen mens en avklarer arealbruken i et helhetlig perspektiv. Byr\u00e5den presiserer herunder at det er en klar forutsetning at tiltakshaver igangsetter en planprosess i perioden dersom det viser seg \u00f8nskelig med drift utover oms\u00f8kte periode p\u00e5 4 \u00e5r. Byr\u00e5den legger til grunn at en i planprosessen vil kunne avklare hvorvidt en skal opprettholde idrettsform\u00e5let i reguleringsplanen og KPA 2018 eller benytte arealet til form\u00e5l som oms\u00f8kt. Det er ogs\u00e5 en forutsetning om at en i eventuell planprosess avklarer hvordan en i st\u00f8rre grad kan ivareta tiltakets visuelle uttrykk og eventuelle ulemper tiltaket medf\u00f8rer med tanke p\u00e5 Byarkitektens uttalelse og vedlagte nabomerknader. Byr\u00e5den legger her ogs\u00e5 til grunn at Vestland fylkeskommunes berettigede tvil til permanent endret bruk avklares i planprosessen. Samlet sett og med s\u00e6rlig vekt p\u00e5 dispensasjonens midlertidige art, finner byr\u00e5den at hensynene bak arealform\u00e5let ikke blir \u00abvesentlig tilsidesatt\u00bb, jf. pbl. \u00a7 19-2. Det er tilknyttet fordeler til oms\u00f8kte tiltak av klar positiv samfunnsmessig betydning. Ombruk av byggevarer er et \u00e5penbart verkt\u00f8y i sammenheng med samfunnets forpliktelser til \u00e5 n\u00e5 overordnede klimam\u00e5l. Bergen kommune har i dag ikke tilstrekkelige tilbud, og oms\u00f8kte dispensasjon inneb\u00e6rer derfor at en kan igangsette viktige klima- og milj\u00f8messige tiltak. Den midlertidige bruken av allerede tilrettelagt eiendom mens en avklarer bruken i et helhetlig perspektiv, vurderes \u00e5 v\u00e6re fordeler knyttet til kommunens areal- og ressursdisponering. Forutsetningen om at eventuell fremtidig bruk avklares i en planprosess medf\u00f8rer at ulempene i saken synes \u00e5 v\u00e6re begrenset. Byr\u00e5den vil p\u00e5peke at nabomerknadene vedlagt saken inng\u00e5r i denne vurdering. Fordelene er f\u00f8lgelig \u00abklart st\u00f8rre\u00bb enn ulempene, jf. pbl. \u00a7 19-2. Dispensasjon fra rekkef\u00f8lgekravet i \u00a7 1.2 Etter planbestemmelsen \u00a7 1.2 skal det som rekkef\u00f8lgekrav bl.a. etableres \u00abtrafikksikker gangforbindelse fra Fanafjellsvegen\u00bb til eiendommen. Det er s\u00f8kt om dispensasjon fra rekkef\u00f8lgekravet, jf. pbl. \u00a7 19-1. Form\u00e5let bak bestemmelsen antas \u00e5 v\u00e6re at en skal sikre trafikksikker tilkomst for myke trafikanter til arealet avsatt til ridesenter. Byr\u00e5den tiltrer fagetatens vurdering og Vestland fylkeskommune sin uttalelse om dette tema. Rekkef\u00f8lgekravet er knyttet opp mot bruk av arealet til ridesenter, mens det for oms\u00f8kte tiltak fremst\u00e5r som un\u00f8dvendig \u00e5 etablere gangforbindelser i den midlertidige perioden p\u00e5 4 \u00e5r. Ombrukssenteret m\u00e5 i hovedsak vurderes \u00e5 v\u00e6re bilbasert, og eventuelle andre behov b\u00f8r avklares i den eventuelle planprosessen. Hensynene bak bestemmelsen blir ikke \u00abvesentlig tilsidesatt\u00bb, jf. pbl. \u00a7 19-2. Med tanke p\u00e5 at behovet for trafikksikker gangforbindelse i perioden er sv\u00e6rt begrenset eller ikke-eksisterende, foreligger det ikke nevneverdige ulemper ved midlertidig dispensasjon. Det vises ellers til fordelene ved \u00e5 innvilge midlertidig dispensasjon som nevnt over. Fordelene er \u00abklart st\u00f8rre\u00bb enn ulempene, jf. pbl. \u00a7 19-2. Dispensasjon fra KPA 2018 \u00a7 6.2.2 om byggegrense langs vassdrag Tiltaket er i strid med KPA 2018 \u00a7 6.2.2 om byggegrense langs vassdrag, og det er s\u00f8kt om dispensasjon, jf. pbl. \u00a7 19-1. Hensynet bak byggeforbudet langs vassdrag er \u00e5 verne omr\u00e5det langs vassdraget mot byggetiltak og terrenginngrep for \u00e5 ivareta natur- og kulturmilj\u00f8, friluftsliv, landskap og allmennhetens interesser, samt \u00e5 hindre at tilgjengeligheten til vassdrag reduseres. Byr\u00e5den tiltrer fagetatens vurdering og Bymilj\u00f8etatens uttalelse om dette tema. Eiendommen er allerede planert ut og vassdraget er lagt i r\u00f8r under eiendommen. Bekken er ellers liten og uten st\u00f8rre tilknyttede naturverdier. Bymilj\u00f8etatens forutsetning om at kontorbrakkeriggen skal tilknyttes offentlig avl\u00f8psnett slik at tiltaket ikke medf\u00f8rer utslipp av kloakk til Klokkarvatnet synes svart ut i s\u00f8kers opplysninger om VA-situasjonen. Byr\u00e5den overlater 4 herunder til Plan- og bygningsetaten \u00e5 stille eventuelle n\u00f8dvendige vilk\u00e5r i denne sammenheng. Hensynene bak bestemmelsen blir ikke \u00abvesentlig tilsidesatt\u00bb, jf. pbl. \u00a7 19-2. I lys av Bymilj\u00f8etatens vurderinger finner ikke byr\u00e5den nevneverdige ulemper ved oms\u00f8kte dispensasjon. Det vises til fordelene ved oms\u00f8kte dispensasjoner i vedtaket for \u00f8vrig. Fordelene er \u00abklart st\u00f8rre\u00bb enn ulempene, jf. pbl. \u00a7 19-2. For alle dispensasjonsvurderinger Byr\u00e5den er etter dette kommet til at de rettslige vilk\u00e5rene for \u00e5 dispensere er oppfylt, jf. pbl. \u00a7 19-2 annet ledd. Etter pbl. \u00a7 19-2 f\u00f8rste ledd er det da opp til forvaltningens frie skj\u00f8nn om det skal dispenseres, jf. formuleringen om at kommunen \u00abkan\u00bb gi varig eller midlertidig dispensasjon. I dette tilfellet er byr\u00e5den av den oppfatning at det kan gis midlertidige dispensasjoner som oms\u00f8kt. Dispensasjonene gjelder i fire \u00e5r fra vedtaksdato. Avsluttende kommentarer Fagetaten opplyser om at tiltaket innehar tilfredsstillende visuelle kvaliteter forutsatt at det stilles krav om beplanting p\u00e5 eiendommen slik at omr\u00e5det f\u00e5r et st\u00f8rre gr\u00f8nt preg. Byr\u00e5den mener p\u00e5 sin side at tiltaket innehar tilfredsstillende visuelle kvaliteter etter pbl. \u00a7 29-2, og vil ikke stille krav om slik beplanting. Byr\u00e5den forutsetter at disse forhold endelig avklares i en eventuell fremtidig planprosess for oms\u00f8kte bruksform\u00e5l, og oppfordrer tiltakshaver at en imellomtid f\u00e5r p\u00e5 plass noe beplanting der hvor mulig. Vedtakskompetanse: Byr\u00e5d for klima, milj\u00f8 og byutvikling har myndighet til \u00e5 treffe vedtak i enkeltsaker eller typer av saker som ikke er av prinsipiell betydning, jfr. byr\u00e5dssak 1312/22. Alle saker av prinsipiell betydning legges frem for byr\u00e5det for beslutning. Byr\u00e5d for klima, milj\u00f8 og byutvikling fatter f\u00f8lgende vedtak: 1. Plan- og bygningsetatens vedtak datert 12.07.2023 oppheves i medhold av forvaltningsloven \u00a7 33 annet ledd. 2. Med hjemmel i pbl. \u00a7 19-2 gis det midlertidig dispensasjon med en varighet p\u00e5 4 \u00e5r fra regulert arealform\u00e5l idrett - ridesenter, rekkef\u00f8lgekrav om trafikksikker gangforbindelse fra Fanafjellsvegen i planbestemmelsen \u00a7 1.2 og KPA 2018 \u00a7 6.2.2 om byggegrense langs vassdrag. 3. Med hjemmel i pbl. \u00a7 20-1, jf. \u00a7 21-4 gis det midlertidig rammetillatelse med en varighet p\u00e5 4 \u00e5r til oppf\u00f8ring av ombrukssentral for byggevarer (tre rubbhaller p\u00e5 1800 m2, 1125 m2 og 740 m2) og kontorbrakkerigg (72 m2) i tilknytning til virksomheten, samt 12 parkeringsplasser og 8 sykkelparkeringer. Tiltakets bruksareal er oppgitt til \u00e5 v\u00e6re 3737 m2 og BYA er oppgitt til \u00e5 v\u00e6re 4982 m2. 4. Det overlates Plan- og bygningsetaten \u00e5 utferdige rammetillatelsen og stille n\u00f8dvendige vilk\u00e5r. Det vises s\u00e6rskilt til tema i Bymilj\u00f8etatens uttalelse hva gjelder tilknytning til offentlig avl\u00f8psnett. 5. Klagen tas til f\u00f8lge. Dato: 4. september 2023 Ingrid Nergaard Fjeldstad Byr\u00e5d for klima, milj\u00f8 og byutvikling Dokumentet er godkjent elektronisk. 5 Vedlegg: Fagetatens notat datert 30.08.2023 med f\u00f8lgende vedlegg: 1. Situasjonskart 2. Situasjonsplan 3. Flyfoto 4. Klage over avslag 5. Avslag p\u00e5 s\u00f8knad 6. Tilleggsopplysninger 7. Byantikvarens uttalelse 8. Uttalelse fra Bymilj\u00f8etaten 9. Uttalelse fra Vestland Fylkeskommune 10. Uttalelse fra Riksantikvaren 2013 11. Tegninger 12. S\u00f8knad med vedlegg 13. Merknader 6 "
}