{
  "dokument_id": "cd221edd-a0e8-54df-bee0-2e748a55e565",
  "doc_type": "case_presentation",
  "kommune": 4601,
  "tittel": "Ytrebygda, Gnr. 116, Bnr. 195 mfl., Sandsli\u00e5sen 46, Reguleringsplan (planID 70900000). 2. gangs behandling av detaljregulering ",
  "url": "https://bergen.kommune.no/politikere-utvalg/api/fil/bk360/10711291/Framstilling-Ytrebygda-Gnr-116-Bnr-195-mfl-Sandsliasen-46-Reguleringsplan-planID-70900000-2-gangs-behandling-av-detaljregulering-",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2022/56802-82 Ytrebygda, Gnr. 116, Bnr. 195 mfl., Sandsli\u00e5sen 46 (planID 70900000). 2. gangs behandling av detaljregulering Hva saken gjelder: Multiconsult ASA foresl\u00e5r p\u00e5 vegne av Sandsli\u00e5sen 46 Utbygging AS detaljregulering for et omr\u00e5de ved Sandsli\u00e5sen i Ytrebygda bydel. Intensjonen med planforslaget er \u00e5 transformere eksisterende kontorbygg til boligbebyggelse. Figur 1 og 2. Planomr\u00e5det Planomr\u00e5det er del av et kontor- og n\u00e6ringsomr\u00e5de p\u00e5 Sandsli (figur 1 og 2). Eksisterende bebyggelse p\u00e5 eiendommen best\u00e5r av kontorbebyggelse i 2-4 etasjer + underetasje, ferdigstilt i 1997. S\u00f8r for planomr\u00e5det ligger Quality Hotel Edvard Grieg og rett nord ligger Schlumberger/OneSubsea. Boligprosjektet Sandsli 360 er nylig ferdigstilt rett vest for planomr\u00e5det, og best\u00e5r av 199 leiligheter fordelt p\u00e5 seks bygg. Det er flere regulerte boligprosjekt rundt planomr\u00e5det, i ulike faser av realisering. Overordnede f\u00f8ringer Omr\u00e5det er i hovedsak avsatt til byfortettingssone (sone 2) i kommuneplanens arealdel (KPA 2018), med noe areal til ytre fortettingssone, sone 3. Planomr\u00e5det omfattes av gul st\u00f8ysone fra Fana skytterlag. 1 Planforslagets hovedinnhold Planforslaget legger opp til riving av eksisterende kontorbebyggelse, og etablering av ca. 207 boenheter fordelt p\u00e5 fire blokker, seks punkthus (mindre blokker) og 15 rekkehus. Hovedgrepet i planforslaget er en tredeling av foresl\u00e5tt bebyggelse, med ulik utnyttelsesgrad, h\u00f8yde og formgiving. Planforslaget legger opp til en plassering av boligblokker langs Sandsli\u00e5sen (felt A, figur 3), med mer oppl\u00f8st sm\u00e5skalabebyggelse mot \u00f8st (felt C, figur 3). Figur 3. Bebyggelsesstruktur Figur 4. Illustrasjonsplan Figur 5. Perspektiv ny bebyggelse, sett fra \u00f8st Bebyggelse Mot Sandsli\u00e5sen er det foresl\u00e5tt fire blokker p\u00e5 mellom med 4-6 etasjer (figur 4). Boenhetene i blokkene planlegges \u00e5 v\u00e6re fra 35 \u2013 110 m2. Det er et stort felles oppholdsareal sentralt i denne delen av planomr\u00e5det. I midten er det planlagt seks punkthus p\u00e5 4-5 etasjer, og mot \u00f8st vises det rekkehus p\u00e5 2-3 etasjer (figur 5). Blokker i lamellbebyggelse med flate tak utgj\u00f8r den st\u00f8rste bygningsmassen i prosjektet. Blokkene er skr\u00e5stilt i forhold til hverandre for \u00e5 skjerme balkongene, og for \u00e5 f\u00e5 best mulig solforhold og utsikt. Punkthusene f\u00e5r skr\u00e5tak slik at mest mulig av solen slipper ned til bakkeniv\u00e5. Det planlegges for fellesfunksjoner i f\u00f8rste etasje i noen av punkthusene. Utforming og materialbruk Det er utarbeidet formingsveileder som vil v\u00e6re retningsgivende for utformingen av bebyggelsen. Hensikten med formingsveilederen er \u00e5 sikre reguleringsplanens ambisjoner om h\u00f8y arkitektonisk kvalitet i detaljeringsfasen. Formingsveilederen henviser til aktuelle planbestemmelser n\u00e5r det gjelder arkitektonisk kvalitet, plassering, h\u00f8yder og uteoppholdsarealer. Gesimsh\u00f8yde, m\u00f8neretning og takutforming er sikret i bestemmelse \u00a7 3.1.1.5, i henhold til formingsveilederen. Det er i tillegg utarbeidet arkitektonisk redegj\u00f8relse som sammenfaller med og utdyper formingsveilederen. Materialvalgene for Sandsli\u00e5sen 46 baserer seg p\u00e5 en variert palett best\u00e5ende av fasadetegl, platekledning og trefasader, i tr\u00e5d med materialbruken p\u00e5 naboeiendommene. I 2 blokkbebyggelsen planlegges det i hovedsak \u00e5 bruke teglstein og tre. Punkthusene er byggene som er tiltenkt st\u00f8rst milj\u00f8ambisjoner ved bruk av ombruksmaterialer fra eksisterende bygg. Her er det tenkt en kombinasjon av gjenbruksmaterialer i form av platekledning og tre. Fasadene p\u00e5 rekkehusene i \u00f8st foresl\u00e5s i hovedsak med tre-kledning. Bokvalitet Delel\u00f8sninger og fellesfunksjoner har v\u00e6rt viktig i utviklingen av prosjektet, og det legges til rette for fellesfunksjoner og fellesskapsf\u00f8lelse i flere arealer i planomr\u00e5det. Bebyggelsen er plassert p\u00e5 en m\u00e5te i landskapet som muliggj\u00f8r flere naturlige m\u00f8teplasser, i varierte st\u00f8rrelser, b\u00e5de utend\u00f8rs og innend\u00f8rs. Sentralt i planomr\u00e5det planlegges innend\u00f8rs fellesfunksjoner, som selskapslokale/fellesrom med kj\u00f8kken, ungdomsrom og treningsrom. I tillegg er det sikret delefunksjoner slik som sykkelverksted og vaskehall for sykkel. Parkering Parkering for bil og sykkel blir l\u00f8st i felles parkeringsanlegg, plassert under felles uteoppholdsarealer, blokkbebyggelse og punkthus. Parkeringsdekningen er satt til maksimalt 0,8 bilparkeringsplasser per 100 m2 bolig. Av disse er 10 % avsatt til HC-plasser, 15 % til gjesteparkering og 3 % til bildeleordning. Det er planlagt 400 parkeringsplasser for sykler i prosjektet, der 350 av plassene er i parkeringskjelleren. De resterende 50 plassene er planlagt p\u00e5 bakkeplan i uteoppholdsarealene og er tiltenkt gjesteparkering. Prosess og medvirkning Oppstart av planarbeidet ble kunngjort 23.06.2022. Planforslaget ble sendt p\u00e5 h\u00f8ring og lagt ut til offentlig ettersyn i perioden 25.09.2023-21.11.2023. Det kom inn \u00e9n privat merknad og 17 uttalelser fra h\u00f8ringsinstanser. Disse er oppsummert og kommentert av forslagsstiller i merknads- og endringsskjema datert 18.04.2024. Av uttalelsene og merknadene blir det i hovedtrekk pekt p\u00e5 f\u00f8lgende: - Bymilj\u00f8etaten har i prosessen kommet med innspill som gjelder plassering av renovasjon. De vurderer at valgt l\u00f8sning er problematisk med hensyn til myke trafikanter og opplevelsen av gatel\u00f8pet Sandsli\u00e5sen. - R\u00e5det for byforming og arkitektur mener at dybden p\u00e5 blokkbebyggelsen er lite hensiktsmessig for utforming av leiligheter med tilfredsstillende bokvaliteter. De anbefaler videre at det midterste punkthuset fjernes for \u00e5 oppn\u00e5 st\u00f8rre uteoppholdsarealer med bedre sol- og romforl\u00f8p. - Foreldrer\u00e5dets arbeidsutvalg (FAU) ved Skranevatnet skole p\u00e5peker redusert kapasitet ved skolen og anbefaler at en avventer videre utbygging i p\u00e5vente av \u00f8kt skolekapasitet. Medvirkning utover lovens minstekrav er gjennomf\u00f8rt av forslagsstiller. Det er avholdt m\u00f8te med naboer i nytt boligprosjekt Sandsli\u00e5sen 57, og i tillegg er det gjennomf\u00f8rt en workshop med elever ved Sandsli videreg\u00e5ende skole. Gjennom medvirkningen kom det frem ulike \u00f8nsker om blant annet felleslokaler og aktivitetsrom. Dette er fulgt opp i planforslaget. For mer detaljerte opplysninger om planprosess og medvirkning blir det vist til merknads- og endringsskjema og planbeskrivelsen. Fagetatens vurdering og anbefaling: Plan- og bygningsetaten (PBE) har utarbeidet et grundig fagnotat, som ligger ved saken. Under vil bare de viktigste vurderingene gjengis. For mer detaljerte opplysninger om PBE sine vurderinger blir det vist til fagnotatet i sin helhet. 3 PBE vurderer at planforslaget er i tr\u00e5d med Bergen kommunes arealstrategi. Planomr\u00e5det ligger i gangavstand til bybaneholdeplass, bussholdeplasser, friluftsomr\u00e5der, barnehager og skole. Det planlegges \u00e5 etablere boligbebyggelse i hovedsak p\u00e5 allerede utsprengte flater, og eksisterende gr\u00f8ntomr\u00e5der sikres i st\u00f8rst mulig grad. Etter PBE sin vurdering gir endelig l\u00f8sning store felles uteoppholdsarealer med gode st\u00f8y- og solforhold, samt et s\u00e6rlig stort lekeareal for barn. Samlet sett vurderes planforslaget til \u00e5 gi boliger med tilfredsstillende bokvalitet. Skole- og barnehagekapasitet Skranevatnet skole har kapasitetsutfordringer i dag, og det forventes \u00f8kning i elevtall frem mot 2026. Det vises til merknad fra Foreldrer\u00e5det i skolen (FAU), der de p\u00e5peker dette, og etterlyser en helhetlig plan for skole og aktivitet for ungdom i omr\u00e5det. PBE viser til at skolekapasitet vil vurderes i forbindelse med neste revisjon av skolebruksplanen. I veiledningsm\u00f8tet i forkant av oppstart av planarbeidet ble det spilt inn av PBE at barnehage b\u00f8r vurderes som del av planarbeidet. Med bakgrunn i overkapasitetsproblematikken i bydelen, rekordlave fruktbarhetstall i Norge og det faktum at det er flere barnehager i gangavstand til planomr\u00e5det, er det ikke satt av areal til barnehage i prosjektet. Naturmangfold Det er gjennomf\u00f8rt kartlegging av naturmangfold og utarbeidet naturmangfoldrapport datert 06.02.2023. Planlagt bebyggelse er i hovedsak foresl\u00e5tt plassert innenfor omr\u00e5der som allerede er utsprengt og bebygget, eller har v\u00e6rt benyttet til overflateparkering. Naturmangfoldloven (nml.) \u00a7\u00a7 8 til 12 er vurdert og svart ut i naturmangfoldrapport og planbeskrivelsen punkt 8.7.3. Plan- og bygningsetaten st\u00f8tter vurderingene i planmaterialet og vurderer at planforslaget ivaretar hensynet til natur, gr\u00f8ntomr\u00e5der og naturmangfold. Konklusjon Plan- og bygningsetaten anbefaler f\u00f8lgende vedtak: 1. I medhold av plan- og bygningsloven \u00a7\u00a7 12-12, jf. 12-11, vedtas f\u00f8lgende forslag til detaljregulering: a. Ytrebygda, Gnr. 116, Bnr. 195 m.fl., Sandsli\u00e5sen 46, Reguleringsplan, arealplan-ID 70900000 vist p\u00e5 plankart, sist datert 30.04.2024. b. Tilh\u00f8rende reguleringsbestemmelser, sist datert 05.06.2024. \u00d8konomiske konsekvenser: Vedtak av reguleringsplanen har ingen direkte \u00f8konomiske konsekvenser. Byr\u00e5dets vurdering og anbefaling/konklusjon: Byr\u00e5det er sv\u00e6rt positiv til planforslaget som fremmes til sluttbehandling. Planen \u00e5pner for over 200 nye boenheter, i n\u00e6rhet til bybane, skoler, barnehager og arbeidsplasser samt godt tilrettelagt infrastruktur for syklende og g\u00e5ende. Byr\u00e5det vil f\u00e5 fart p\u00e5 boligbyggingen i hele Bergen, og \u00f8nsker at flere kan bo i kort avstand til jobb, gj\u00f8rem\u00e5l og aktiviteter, noe dette planforslaget bidrar til. En stor del av Sandsli er under transformasjon fra \u00e5 v\u00e6re et n\u00e6ringsomr\u00e5de best\u00e5ende av hovedsakelig kontorer og n\u00e6ringsbygg, til \u00e5 bli et st\u00f8rre boligomr\u00e5de best\u00e5ende av boligbebyggelse med ulik typologi. Byr\u00e5det peker p\u00e5 planomr\u00e5dets gode tomtekvaliteter og lokalisering i n\u00e6rhet til bybanen, og de mange kvalitetene som er sikret i planforslaget. Byr\u00e5det er positive til transformasjon og fortetting av allerede utbygde arealer. Denne tiln\u00e6rmingen balanserer behovet for utvikling av Bergen med viktigheten av \u00e5 bevare naturen. Byr\u00e5det stiller seg i hovedsak bak Plan- og bygningsetaten sine vurderinger, men vil kommentere noen forhold utdypende. 4 Bokvalitet Byr\u00e5det mener det er positivt at planforslaget tilrettelegger for stor variasjon i boligst\u00f8rrelser og typologier. Dette gir et variert boligtilbud i ulike prisklasser, b\u00e5de for barnefamilier og beboere i ulike livsfaser. Sammen med romslige uteoppholdsarealer, hvorav 100 m2 er avsatt til sm\u00e5barnslekeplass, tilrettelegges det for gode oppvekstsvilk\u00e5r. Byr\u00e5det er s\u00e6rlig positive til de mange fellesfunksjonene som er innarbeidet i prosjektet. Det er blant annet sikret at det skal etableres felleslokaler p\u00e5 minst 300 m2, et allment tilgjengelig torgomr\u00e5de, parsellhager og veksthus, og det \u00e5pnes for forretning/bevertning p\u00e5 bakkeplan i f\u00f8rste etasje innenfor felt B/F. Ved \u00e5 legge til rette for aktiviteter i fellesskap og gode m\u00f8teplasser, kan f\u00f8lelsen av isolasjon og ensomhet forebygges. Byr\u00e5det vil ogs\u00e5 anerkjenne at forslagsstiller har gjennomf\u00f8rt medvirkningsprosesser rettet mot ungdom, og at flere innspill har blitt innarbeidet i planforslaget. \u00c5 etablere omr\u00e5der for aktivitet og opphold, rettet mot ungdom, er et viktig grep for \u00e5 skape trivsel og samtidig b\u00f8te p\u00e5 de aktuelle utfordringene med ungdomskriminalitet i Fana og Ytrebygda. Byr\u00e5det vurderer at det samlet sett er vist mange kvaliteter i planforslaget, som vil bidra til \u00e5 skape gode bomilj\u00f8 og sikre god bokvalitet. Utforming av ny bebyggelse Byr\u00e5det \u00f8nsker \u00e5 skape en vakker by, og vil f\u00f8re en byutvikling som fremtidens generasjoner kan se tilbake p\u00e5 med stolthet. Det er derfor positivt at det er vist h\u00f8ye ambisjoner hva gjelder den arkitektoniske utformingen av bebyggelsen i prosjektet. Temaet er godt utredet og vurdert gjennom utarbeidelse av b\u00e5de formingsveileder og arkitektonisk redegj\u00f8relse. Dokumentene viser gjennomarbeidede forslag til materialbruk, fargebruk, bygningsstruktur og tak- og fasadeutforming. Byr\u00e5det er opptatt av at ny bebyggelse skal tilpasses stedets uttrykk og s\u00e6rpreg. Nabotomtene i omr\u00e5det representerer et mangfold av arkitektur, b\u00e5de i uttrykk og materialitet, fra den s\u00e6regne fasaden til Quality Hotel Edvard Grieg, til de samtidsarkitektoniske pregene p\u00e5 de n\u00e6rliggende boligprosjektene. Etter byr\u00e5dets vurdering er foreliggende planforslag godt stedstilpasset gjennom omfattende bruk av tre-kledning og skr\u00e5tak p\u00e5 flere av byggene. Grepet med tredeling av bebyggelsen gj\u00f8r at bebyggelsen b\u00e5de tilpasses de mer urbane nybyggene i Sandsli 360, men ogs\u00e5 sm\u00e5husbebyggelsen som preger store deler av Sandsli. Byr\u00e5det mener det er gjort mye bra arbeid med den arkitektoniske utformingen, men \u00f8nsker \u00e5 konkretisere dette temaet ytterligere. Det foresl\u00e5s derfor to presiseringer i bestemmelsene, som omhandler henholdsvis fasadeutforming og materialbruk. Byr\u00e5det foresl\u00e5r ny bestemmelse \u00a7 2.1.2 \"Fasadenes utforming og detaljering skal v\u00e6re symmetriske og skape et helhetlig formuttrykk, s\u00e6rskilt ved plassering av balkong og vindu\" (vedtakspunkt 1.b.i.). Det foresl\u00e5s ogs\u00e5 at bestemmelse \u00a7 3.1.1.6 endres til f\u00f8lgende; \u00abMaterialbruk p\u00e5 fasade skal v\u00e6re naturlig og ta utgangspunkt i treverk, naturstein og mur/puss. Andre reflekterende materialer, eksempelvis metall og plast, skal ikke benyttes. Byggene skal enkeltvis og i fellesskap ha et helhetlig sammenhengende materialuttrykk\" (vedtakspunkt 1.b.ii). Byr\u00e5det mener at endringene av bestemmelsene vil bidra til \u00e5 gj\u00f8re bebyggelsen enda mer stedstilpasset. Det er satt krav om ombruk av tegl, st\u00e5lprofiler, armering, hulldekker og betong (\u00a7 2.2). Ombruk av bygningsmaterialer er et effektivt klimatiltak som gir mindre klimagassutslipp, avfall og transport, og bidrar til en arkitektur med s\u00e6rpreg og kvalitet. Byr\u00e5det stiller seg veldig positivt til graden av ombruk fra eksisterende kontorbygg som er sikret i planforslaget. 5 Barnehage- og skolekapasitet I Barnehagebruksplan 2022-2035 oppgis det at Ytrebygda bydel har, per 2022, en stor overkapasitet p\u00e5 antall barnehageplasser. Selv om noe av den ledige kapasiteten i bydelen vil tas i bruk fremover som f\u00f8lge av barnetallsveksten, forventes det fortsatt en solid overkapasitet p\u00e5 rundt 460 ledige barnehageplasser i 2035. Det er ikke lagt opp til \u00e5 bygge barnehage i forbindelse med foreliggende planforslag. Byr\u00e5det viser til tall fra barnehagebruksplanen, og til at det er gang- og sykkelavstand til flere barnehager i n\u00e6romr\u00e5det. Byr\u00e5det mener derfor at hensynet til barnehagekapasitet er ivaretatt utenfor detaljreguleringen. Planomr\u00e5det tilh\u00f8rer skolekretsen til Skranevatnet skole b\u00e5de p\u00e5 barne- og ungdomstrinnet. Skolebruksplanen for Bergen 2021-2030 viser at skolekapasiteten p\u00e5 Skranevatnet skole de neste \u00e5rene forventes \u00e5 v\u00e6re godt utnyttet og at det etter hvert kan forventes kapasitetsutfordringer p\u00e5 skolen om ikke tiltak gjennomf\u00f8res, s\u00e6rlig p\u00e5 barnetrinnet. Foreldrer\u00e5dets arbeidsutvalg (FAU) ved Skranevatnet skole peker i denne saken p\u00e5 viktige utfordringer med redusert kapasitet ved skolen, sett opp mot den store transformasjonen fra n\u00e6ring til bolig som Sandsli har gjennomg\u00e5tt. Bergens barn er byens fremtid og er derfor h\u00f8yt prioritert av byr\u00e5det. Byr\u00e5det mener det er vesentlig at planlegging av skolestruktur og sosial infrastruktur sees i sammenheng med utbygging og fortetting. Samtidig ser byr\u00e5det utfordringer med \u00e5 h\u00e5ndtere en slik overordnet problemstilling i en enkelt detaljregulering. Byr\u00e5det vedtok i m\u00f8tet 27.06.2024 (sak 1179/24) oppstart av arbeidet med rullering av gjeldende skolebruksplan. Eventuelle vurderinger og tiltak knyttet til skolekapasitet vil bli avgjort og n\u00e6rmere dr\u00f8ftet i skolebruksplanen. Parkering Byr\u00e5det mener at riktig parkeringsdekning i nye boligprosjekter er viktig for \u00e5 \u00f8ke prosjektets attraktivitet, \u00f8ke tilgjengeligheten og redusere fremmedparkering. Foresl\u00e5tt parkeringsdekning p\u00e5 maksimalt 0,8 plasser per 100 m2 BRA bolig, med krav om 15 % gjesteparkering og 3 % bildeleordning, gir prosjektet en god fleksibilitet, samtidig som risiko for fremmedparkering reduseres. Parkeringsdekningen er i tr\u00e5d med KPA 2018 hvor det \u00e5pnes for mellom 0,6-1,2 plasser per 100 m2 BRA bolig. Byr\u00e5det ser at det i denne saken er gjort konkrete vurderinger av behov, og p\u00e5 bakgrunn av dette foresl\u00e5tt en parkeringsdekning p\u00e5 0,8. Byr\u00e5det vurderer at foresl\u00e5tt parkeringsdekning vil ivareta behovet enkelte har for privatbil, samtidig som planomr\u00e5dets beliggenhet og prosjektets sykkelfasiliteter og gangforbindelser vil gj\u00f8re det enkelt \u00e5 velge gange, sykkel og kollektivtransport. Byr\u00e5det st\u00f8tter derfor foresl\u00e5tt parkeringsdekning. Konklusjon Byr\u00e5det er positiv til planforslagets hovedgrep og form\u00e5l, og vurderer at det er i tr\u00e5d med KPA 2018. Byr\u00e5det er positiv til at det legges opp til en transformasjon fra et eksisterende kontorbygg til et godt boligprosjekt med mange kvaliteter og fokus p\u00e5 ombruk og fellesl\u00f8sninger. Byr\u00e5det anbefaler derfor \u00e5 vedta planforslaget med foresl\u00e5tte endringer. Begrunnelse for framleggelse til bystyret: I henhold til plan- og bygningsloven \u00a7 3-3, andre ledd, ligger det til bystyret selv \u00e5 vedta reguleringsplan, jf. \u00a7 12-12. Utvalg for milj\u00f8 og byutvikling skal avgi innstilling i saken. Byr\u00e5det innstiller til bystyret \u00e5 fatte f\u00f8lgende vedtak: 1. I medhold av plan- og bygningsloven \u00a7\u00a7 12-12, jf. 12-11, vedtas f\u00f8lgende forslag til detaljregulering: a. Ytrebygda, Gnr. 116, Bnr. 195 m.fl., Sandsli\u00e5sen 46, Reguleringsplan, arealplan- ID 70900000 vist p\u00e5 plankart, sist datert 30.04.2024. 6 b. Tilh\u00f8rende reguleringsbestemmelser, sist datert 05.06.2024, med f\u00f8lgende endringer: i. Ny bestemmelse \u00a7 2.1.2 \"Fasadenes utforming og detaljering skal v\u00e6re symmetriske og skape et helhetlig formuttrykk, s\u00e6rskilt ved plassering av balkong og vindu\". ii. Bestemmelse \u00a7 3.1.1.6 endres til: \u00abMaterialbruk p\u00e5 fasade skal v\u00e6re naturlig og ta utgangspunkt i treverk, naturstein og mur/puss. Andre reflekterende materialer, eksempelvis metall og plast, skal ikke benyttes. Byggene skal enkeltvis og i fellesskap ha et helhetlig sammenhengende materialuttrykk\". 2. F\u00f8r kunngj\u00f8ring m\u00e5 reguleringsbestemmelser og plankart rettes i samsvar med bystyrets vedtak. Dato: 27. august 2024 Christine B. Meyer Byr\u00e5dsleder Dokumentet er godkjent elektronisk. Vedlegg: Fagnotat datert 19.06.2024 med f\u00f8lgende vedlegg: Plankart datert, 30.04.2024 Reguleringsbestemmelser, datert 05.06.2024 Planbeskrivelse, datert 19.04.2024 Merknads- og endringsskjema, datert 18.04.2024 Merknader samlet, datert 26.02.2024 Notat medvirkningsopplegg digital sp\u00f8rreunders\u00f8kelse, datert 31.03.2023 Notat medvirkningsopplegg, ungdomsworkshop, datert 31.03.2023 Referat Informasjonsm\u00f8te med naboer, datert 23.02.2024 Illustrasjonsplan datert 19.04.2024 Illustrasjoner (fellesarealer, torg, lekeplass, skogen, felleshus, furukollen, renovasjon) Snitt og oppriss, datert 17.04.2024 Illustrasjonsplan snitt og oppriss, datert 19.04.2024 Sol- skyggestudier 21. mai, datert 23.02.2024 Sol- skyggestudier 21. mars, datert 23.02.2024 Sol- skyggestudier, 21. juni, datert 23.02.2024 Sol- og skyggeillustrasjoner, 21. mars, datert 17.04.2024 Sol og skyggestudie, datert 23.02.2024 Arkitektonisk redegj\u00f8relse, datert 17.04.2024 Formingsveileder, datert 17.04.2024 MUA, datert 17.04.2024 Stedsanalyse, datert 24.10.2022 revidert september 2023 Plan for parkering, datert 31.03.2023 Tilkomst for brannbil, datert 23.02.2024 Klimagassberegninger, datert 14.04.2023 Klimanorm, datert 22.02.2024 Overordnet tilstandsrapport, datert 22.04.2022 Innledende ombrukskartlegging, datert 22.04.2022 ROS-analyse, datert 05.06.2023 VA-rammeplan, datert 05.06.2023 VA, HB001, datert 06.02.2023 7 VA, HB002, datert 06.02.2023 Uttalelse Bergen Vann til VA-rammeplan, datert 08.06.2023 Renovasjonsteknisk plan (RTP), datert 23.03.2023 Kapasitetsberegninger, datert 30.03.2023 RTP vedlegg plan og profil tilkomstvei, datert 07.02.2023 RTP vedlegg sporing, datert 22.02.2023 Uttale fra BIR til RTP, datert 06.09.2023 Alternativ renovasjonsl\u00f8sning (utg\u00e5tt alternativ), datert 07.06.2023 Naturmangfoldrapport, datert 06.02.2023 St\u00f8yutredning, datert 24.03.2023 Skredfarevurdering, datert 03.02.2023 Beskrivelse av vindanalyse, datert 09.06.2023 Vindanalyse, datert 09.06.2023 Kulturminnedokumentasjon, datert 16.02.2023 Byantikvarens tilbakemelding kulturminnedokumentasjon, datert 16.08.2023 Veg, normalprofil og overbygging (F001), datert 22.03.2023 Veg, plan og profil, normalprofil ved renovasjon (F002), datert 23.02.2023 Plan og profil, avkj\u00f8rsel til parkering (C001), datert 23.02.2024 Mobilitetsplan, datert 01.06.2023 8 "
}