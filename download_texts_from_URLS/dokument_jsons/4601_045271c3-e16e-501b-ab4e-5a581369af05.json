{
  "dokument_id": "045271c3-e16e-501b-ab4e-5a581369af05",
  "doc_type": "case_attachment",
  "kommune": 4601,
  "tittel": "H\u00f8ringsnotat - Forslag til endringer i forskrift om valg til Stortinget, fylkesting og kommunestyrer (valgforskriften) og forskrift om valg til Sametinget",
  "url": "https://bergen.kommune.no/politikere-utvalg/api/fil/bk360/12594702/Horingsnotat-Forslag-til-endringer-i-forskrift-om-valg-til-Stortinget-fylkesting-og-kommunestyrer-valgforskriften-og-forskrift-om-valg-til-Sametinget",
  "tekst": "2025 Kommunal- og distriktsdepartementet H\u00f8ringsnotat Forslag til endringer i forskrift om valg til Stortinget, fylkesting og kommunestyrer (valgforskriften) og forskrift om valg til Sametinget 1 Hovedinnholdet i h\u00f8ringsnotatet Kommunal- og distriktsdepartementet sender med dette forslag til endringer i forskrift 5. november 2024 nr. 2662 om valg til Stortinget, fylkesting og kommunestyrer (valgforskriften) p\u00e5 h\u00f8ring. For at velgerne skal ha h\u00f8y tillit til valggjennomf\u00f8ringen og for \u00e5 gj\u00f8re kommunene og fylkeskommunene i stand til \u00e5 benytte det elektroniske valggjennomf\u00f8ringssystemet (EVA) p\u00e5 en trygg og sikker m\u00e5te, foresl\u00e5r departementet \u00e5 forskriftsfeste enkelte krav til bruk av systemet. Departementet foresl\u00e5r \u00e5 forskriftsfeste krav om begrensning av funksjonalitet og datatrafikk, samt krav om tilgangsstyring p\u00e5 maskiner som har tilgang til det elektroniske valggjennomf\u00f8ringssystemet. I tillegg foresl\u00e5r departementet \u00e5 forskriftsfeste krav om at programvare for monitorering skal installeres p\u00e5 alle maskiner som brukes ved maskinell telling av stemmesedler. I tillegg foresl\u00e5r departementet en teknisk justering i krav til utforming av partistemmeseddelen uten kandidatnavn i valgforskriften, samt en endring i forskrift 19. desember 2008 nr. 1480 om valg til Sametinget om \u00f8kning av refusjonsbel\u00f8pet til opptellingsvalgstyrene. 2 Bakgrunn Stortinget vedtok ny valglov 12. juni 2023, som tr\u00e5dte i kraft 1. mai 2024. Samtidig ble valgloven 2002 opphevet. Valgforskriften 2003 ble opphevet 6. mai 2024 og departementet vedtok ny valgforskrift 5. november 2024, som tr\u00e5dte i kraft samme dag. Valgloven inneholder de grunnleggende reglene for hvordan representanter skal velges til Stortinget, fylkesting og kommunestyrer. Valgforskriften inneholder n\u00e6rmere bestemmelser som utfyller reglene i valgloven, for eksempel detaljerte prosedyrer for forsegling, oppbevaring, transport og overlevering av materiell brukt i valggjennomf\u00f8ringen, og prosedyrer for opptelling av stemmesedler. Departementet er i valgloven \u00a7 20-2 gitt kompetanse til \u00e5 fastsette forskrift om krav til bruk av det elektroniske valggjennomf\u00f8ringssystemet. Gjennomf\u00f8ring av frie, hemmelige og tillitskapende valg til Stortinget, fylkesting, kommunestyrer og Sametinget er utpekt som en grunnleggende nasjonal funksjon, jf. lov 1. juni 2018 nr. 24 om nasjonal sikkerhet (sikkerhetsloven) \u00a7 2-1 f\u00f8rste ledd bokstav a. Helt eller delvis bortfall av funksjonen vil f\u00e5 konsekvenser for statens evne til \u00e5 ivareta landets demokratiske styreform, jf. sikkerhetsloven \u00a7 1-5 nr. 2 jf. nr. 1. Deler av det elektroniske valggjennomf\u00f8ringssystemet som Valgdirektoratet drifter, forvalter og utvikler, og som kommunene og fylkeskommunene er p\u00e5lagt \u00e5 bruke ved gjennomf\u00f8ring av valg, er skadevurdert, utpekt og klassifisert som skjermingsverdig infrastruktur etter sikkerhetsloven \u00a7 7-1. Valgdirektoratet s\u00f8rger for n\u00f8dvendige sikkerhetstiltak for \u00e5 opprettholde et forsvarlig sikkerhetsniv\u00e5, jf. sikkerhetsloven \u00a7 7-3 og virksomhetsikkerhetsforskriften \u00a7 58. Departementet har i Prop. 45 L (2022\u20132023) s. 46 vist til at det vil s\u00f8rge for at det blir utredet i hvilken grad eksisterende regelverk i tilstrekkelig grad bidrar til sikkerhet i valggjennomf\u00f8ringen og hva det eventuelt er behov for \u00e5 regulere n\u00e6rmere. Departementet er i gang med \u00e5 se p\u00e5 hvordan en slik utredning b\u00f8r gj\u00f8res. Utredningsarbeidet vil imidlertid ikke bli ferdigstilt f\u00f8r stortings- og sametingsvalget i 2025. Av hensyn til \u00e5 opprettholde et forsvarlig sikkerhetsniv\u00e5 n\u00e5r det elektroniske valggjennomf\u00f8ringssystemet tas i bruk av kommunene og fylkeskommunene, foresl\u00e5r departementet \u00e5 forskriftsfeste enkelte krav til bruk av systemet n\u00e5. 3 Krav til bruk av det elektroniske valggjennomf\u00f8ringssystemet 3.1 Gjeldende rett 3.1.1 Krav til bruk av det elektroniske valggjennomf\u00f8ringssystemet Det f\u00f8lger av valgloven \u00a7 20-1 f\u00f8rste ledd at departementet skal stille til r\u00e5dighet et elektronisk valggjennomf\u00f8ringssystem som kommunene og fylkeskommunene skal bruke. Valgdirektoratet tilgjengeliggj\u00f8r manntallet for kommunene gjennom EVA. Systemet st\u00f8tter i tillegg behandling av listeforslag, muliggj\u00f8r elektronisk avkryssing i manntallet, registrering av opptelling, valgoppgj\u00f8r og protokollering av valggjennomf\u00f8ringen. Andre ledd presiserer at systemet skal benyttes hvis kommunene og fylkeskommunene teller stemmesedlene maskinelt. Departementet har delegert ansvaret for \u00e5 stille et system til r\u00e5dighet etter valgloven \u00a7 20-1 f\u00f8rste ledd til Valgdirektoratet. Frist for kommunene og fylkeskommunene til \u00e5 legge bestemte opplysninger inn i systemet er fastsatt i valgforskriften \u00a7 4-1. Valgforskriften inneholder ikke flere krav til bruk av systemet. Valgdirektoratet tilbyr imidlertid kommunene og fylkeskommunene veiledning i sikkerhet ved bruk av det elektroniske valggjennomf\u00f8ringssystemet. Veiledningen inneholder anbefalinger og r\u00e5d rundt blant annet informasjonssikkerhet ved bruk av systemet og tiltak dersom kommunene eller fylkeskommunene teller stemmesedlene maskinelt. 3.1.2 Forskriftshjemmel i valgloven Valgloven \u00a7 20-2 gir departementet hjemmel til \u00e5 \u00abgi forskrift om krav til bruk av det elektroniske valggjennomf\u00f8ringssystemet\u00bb. Forskriftshjemmelen omfatter b\u00e5de krav til bruk av systemet og hvilke opplysninger kommunene m\u00e5 legge inn i systemet, med tilh\u00f8rende frister for dette, jf. merknadene til bestemmelsen i Prop. 45 L (2022\u20132023) s. 302. Det fremg\u00e5r av forarbeidene at forskriftshjemmelen omhandler krav til kommunenes og fylkeskommunenes bruk av systemet, jf. Prop. 45 L (2022\u20132023) s. 145. Kravene som forskriftsfestes m\u00e5 if\u00f8lge forarbeidene v\u00e6re n\u00f8dvendige for \u00e5 bruke systemet p\u00e5 en sikker m\u00e5te, og det m\u00e5 gj\u00f8res vurderinger av kostnader og nytteverdi. 3.2 Departementets vurdering 3.2.1 Innledning Det er h\u00f8y oppmerksomhet om sikkerhet ved gjennomf\u00f8ring av valg i Norge. Som nevnt ovenfor er departementet i gang med \u00e5 s\u00f8rge for at det blir utredet n\u00e6rmere i hvilken grad eksisterende regelverk i tilstrekkelig grad bidrar til sikkerhet i valggjennomf\u00f8ringen og hva det eventuelt er behov for \u00e5 regulere n\u00e6rmere. Kommuneloven har blant annet regler om internkontroll og eForvaltningsforskriften stiller s\u00e6rskilte krav til internkontroll p\u00e5 informasjonssikkerhetsomr\u00e5det. Departementet mener det er viktig \u00e5 unng\u00e5 overlappende regulering og tolkningssp\u00f8rsm\u00e5l som f\u00f8lge av liknende reguleringer. Sikkerhetsloven skal bidra til \u00e5 trygge nasjonale sikkerhetsinteresser, jf. \u00a7 1-1. Landets demokratiske styreform er definert som nasjonal sikkerhetsinteresse, jf. loven \u00a7 1-5 nr. 1. Departementet har identifisert frie, hemmelige og tillitskapende valg som en grunnleggende nasjonal funksjon, jf. \u00a7 2-1 f\u00f8rste ledd bokstav a, jf. \u00a7 1-5 nr. 2. Deler av det elektroniske valggjennomf\u00f8ringssystemet er i den forbindelse utpekt som skjermingsverdig infrastruktur, jf. \u00a7 7-1. Valgdirektoratet skal som ansvarlig for drift, forvaltning og utvikling av valggjennomf\u00f8ringssystemet s\u00f8rge for \u00e5 iverksette n\u00f8dvendige sikkerhetstiltak for \u00e5 opprettholde et forsvarlig sikkerhetsniv\u00e5, jf. sikkerhetsloven \u00a7 7-3 og virksomhetsikkerhetsforskriften \u00a7 58. I p\u00e5vente av ovennevnte utredning mener departementet at det b\u00f8r forskriftsfestes enkelte krav til bruk av systemet av hensyn til \u00e5 opprettholde et forsvarlig sikkerhetsniv\u00e5 n\u00e5r kommunene og fylkeskommunene bruker systemet. Kravene b\u00f8r, av hensyn til tiden kommunene og fylkeskommunene har til disposisjon f\u00f8r stemmingen begynner til stortings- og sametingsvalget i 2025, v\u00e6re enkle \u00e5 innf\u00f8re og f\u00f8re til en betydelig nytteeffekt, selv om effekten i de fleste tilfeller vil v\u00e6re vanskelig \u00e5 m\u00e5le. Sikkerhetsloven stiller krav om forsvarlig sikkerhetsniv\u00e5 i virksomheten p\u00e5 bakgrunn av jevnlige risikovurderinger. Det kan derfor v\u00e6re n\u00f8dvendig \u00e5 gjennomf\u00f8re ytterligere sikkerhetstiltak dersom risikoen tilsier det. 3.2.2 Begrensning av funksjonalitet og datatrafikk Basert p\u00e5 anbefalinger fra Valgdirektoratet foresl\u00e5r departementet at funksjonalitet og datatrafikk skal begrenses p\u00e5 alle maskiner med tilgang til det elektroniske valggjennomf\u00f8ringssystemet. Kommunene og fylkeskommunene bruker maskinene gjennom hele valggjennomf\u00f8ringen til \u00e5 legge inn grunnlagsdata om den lokale valggjennomf\u00f8ringen, behandle listeforslag, krysse velgere av i manntall, registrere opptellinger og foreta valgoppgj\u00f8r. At uvedkommende f\u00e5r tilgang til systemet \u00f8ker risikoen for at systemet og/eller data som er lagt inn i systemet, blir manipulert. Dersom slik manipulasjon ikke oppdages i tide til at det kan rettes, kan det ha konsekvenser for valggjennomf\u00f8ringen b\u00e5de p\u00e5 lokalt og nasjonalt niv\u00e5. Departementet vurderer at maskinene b\u00f8r beskyttes p\u00e5 en slik m\u00e5te at ikke uvedkommende f\u00e5r tilgang til maskinene og kan fors\u00f8ke \u00e5 f\u00e5 uberettiget tilgang til det elektroniske valggjennomf\u00f8ringssystemet. Valgdirektoratet tilbyr kommunene og fylkeskommunene praktisk veiledning om hvordan funksjonalitet og datatrafikk kan begrenses. 3.2.3 Tilgangsstyring Alle som skal utf\u00f8re oppgaver i det elektroniske valggjennomf\u00f8ringssystemet, f\u00e5r tildelt en personlig bruker i systemet og m\u00e5 identifisere seg ved innlogging gjennom ID-porten for \u00e5 f\u00e5 tilgang. Det gj\u00f8r det mulig \u00e5 spore endringer i systemet tilbake til den enkelte bruker. Direktoratet anbefaler at det i tillegg opprettes personlige brukere p\u00e5 maskiner som benyttes til det elektroniske valggjennomf\u00f8ringssystemet. Direktoratet viser til at tilgangsstyring er i tr\u00e5d med NSMs Grunnprinsipper for IKT-sikkerhet, jf. punkt 2.6.1 bokstav c, som sl\u00e5r fast at \u00ab[a]lle kontoer b\u00f8r kunne spores til en ansvarlig bruker (ogs\u00e5 upersonlige kontoer uten personnavn)\u00bb. Det er ikke n\u00f8dvendig at enhver som skal benytte systemet har sin egen datamaskin. Departementet foresl\u00e5r p\u00e5 den bakgrunn at det tas inn i forskriften at valgstyret skal s\u00f8rge for tilgangsstyring p\u00e5 maskiner som brukes til det elektroniske valggjennomf\u00f8ringssystemet. Det inneb\u00e6rer at valgstyret m\u00e5 s\u00f8rge for at det opprettes slike personlige brukere og at disse brukes av valgmedarbeiderne. Det m\u00e5 ikke opprettes brukere som kan benyttes av flere personer. Tilgangsstyring p\u00e5 maskiner bidrar til \u00e5 redusere risikoen for at uvedkommende f\u00e5r tilgang til systemer og informasjon de ikke skal ha tilgang til. Det bidrar ogs\u00e5 til at en eventuell hendelse kan spores til de personlige brukerne. 3.2.4 Monitorering p\u00e5 maskiner som brukes ved maskinell opptelling av stemmesedler Departementet foresl\u00e5r p\u00e5 bakgrunn av en anbefaling fra Valgdirektoratet ogs\u00e5 \u00e5 forskriftsfeste at det skal installeres programvare for monitorering p\u00e5 maskiner som brukes ved maskinell telling av stemmesedler. Maskiner som brukes ved maskinell opptelling overf\u00f8rer opptellingsresultater til det sentrale valggjennomf\u00f8ringssystemet (EVA Admin). Departementet mener disse maskinene i s\u00e6rlig grad b\u00f8r beskyttes. Valgdirektoratet har siden stortings- og sametingsvalget i 2021 gitt kommunene og fylkeskommunene tilbud om programvare for monitorering kostnadsfritt. If\u00f8lge tall fra direktoratet har 139 kommuner og fylkeskommuner tatt programvaren i bruk. Ved stortingsvalget i 2021 var det 189 kommuner som benyttet skanning ved opptellingen av stemmesedlene. Ved kommunestyre- og fylkestingsvalget i 2023 var det 222 kommuner som benyttet skanning ved opptellingen av stemmesedlene. Flere kommuner har skanningssamarbeid. Samtlige fylkeskommuner benyttet skanning ved opptellingen. Bruk av programvaren vil gi Valgdirektoratet mulighet til \u00e5 utarbeide et oppdatert situasjonsbilde og grunnlag for \u00e5 innf\u00f8re tiltak dersom det skulle vise seg at maskiner utsettes for m\u00e5lrettede angrep. Dersom det oppst\u00e5r en hendelse, rapporteres dette til direktoratet som kontakter den aktuelle kommunen eller fylkeskommunen. Direktoratet vil informere kommunen eller fylkeskommunen om alvorlighetsgrad og gi en beskrivelse av hendelsen, hvilke maskiner som er p\u00e5virket, eventuelle tiltak som b\u00f8r iverksettes, og en detaljert analyse av hendelsen Det foresl\u00e5tte kravet vil bare omfatte maskiner som benyttes ved maskinell opptelling, og ikke for eksempel maskiner som benyttes av valgansvarlige i kommunene og fylkeskommunene og stemmemottakere i valglokaler. EVA Skanning er programvare som installeres lokalt p\u00e5 maskiner hos kommunene og fylkeskommunene, i motsetning til EVA Admin som kj\u00f8res i nettleser p\u00e5 maskinene. Siden EVA Skanning installeres p\u00e5 maskinene, er det noen krav til maskinvare og operativsystem. Disse kravene er i overensstemmelse med kravene til klientmonitoreringsprogramvaren, som gj\u00f8r at direktoratet med sikkerhet vet at klientmonitorering kan installeres p\u00e5 maskiner som kj\u00f8rer EVA Skanning. Kommunene og fylkeskommunene har valgfrihet n\u00e5r det gjelder hvilket operativsystem og hvilke komponenter som brukes p\u00e5 maskiner som brukes til EVA Admin, og det kan ikke legges til grunn at alle maskiner eller operativsystemer som benyttes i kommunene og fylkeskommunene vil v\u00e6re kompatible med denne programvaren. Departementet viser til at kommunene og fylkeskommunene kan ta i bruk programvaren p\u00e5 slike maskiner dersom programvaren er kompatibel og kan installeres. 4 Utforming av partistemmeseddelen 4.1 Gjeldende rett Valgloven \u00a7 5-13 har en bestemmelse om trykking av stemmesedler. Bestemmelsen sl\u00e5r fast hvem som har ansvar for at stemmesedler trykkes og n\u00e5r de skal v\u00e6re klare til bruk. Det f\u00f8lger av bestemmelsens f\u00f8rste ledd at departementet har ansvar for at det trykkes stemmesedler som inneholder navnene til de registrerte politiske partiene som ved forrige stortingsvalg fikk minst 5 000 stemmer i hele landet, og navnene som er registrert i Partiregisteret etter forrige stortingsvalg. Ansvaret er delegert til Valgdirektoratet. Kapittel 3 i valgforskriften har regler om utforming og trykking av stemmesedler. Forskriften \u00a7 3-4 fastsetter krav til utformingen av stemmesedler med partinavn uten kandidatnavn. Det er blant annet krav til utside, innside, skrifttype og st\u00f8rrelse p\u00e5 partinavnene, kolonne for avkryssing, punktskrift og st\u00f8rrelse. I tillegg er det krav om at det nederst p\u00e5 stemmeseddelens innside skal \u00abtrykkes stemmeseddelnummer med 22 karakterer og en unik stemmeseddel-ID med 8 karakterer i font OCRB i skriftst\u00f8rrelse 10 punkt\u00bb, jf. femte ledd. Tilsvarende skal trykkes p\u00e5 stemmesedlene med kandidatnavn ved stortingsvalg og blanke stemmesedler, jf. forskriften \u00a7 3-1 tredje ledd og \u00a7 3-5 fjerde ledd. Det er ogs\u00e5 tatt inn bilde av stemmeseddelen i forskriften. Valgforskriften 2003 inneholdt ikke regler om trykking eller utforming av partistemmeseddelen med avkryssingsrubrikker. 4.2 Departementets vurdering Valgforskriften \u00a7 3-4 femte ledd fastsetter at det skal v\u00e6re en unik stemmeseddel-ID p\u00e5 8 karakterer i en bestemt font og skriftst\u00f8rrelse p\u00e5 partistemmeseddelen, som trykkes med punktskrift. Det lar seg ikke gjennomf\u00f8re med dagens produksjonsm\u00e5te hos Norges Blindeforbund Trykkeri, som Valgdirektoratet har rammeavtale med n\u00e5r det gjelder trykking av partistemmeseddelen. Ved vedtakelsen av forskriften ble det ikke tatt h\u00f8yde for at Norges Blindeforbund Trykkeri produserer stemmesedlene p\u00e5 en annen m\u00e5te enn trykkeriet som produserer stemmesedler med kandidatnavn. Unik stemmeseddel-ID vil i stedet for 8 karakterer bli produsert med 7 karakterer. Skriftst\u00f8rrelsen p\u00e5 stemmeseddel- ID vil v\u00e6re 20 punkt i stedet for 10 punkt. Det har ikke v\u00e6rt mulig \u00e5 identifisere type font p\u00e5 stemmeseddel-ID. Departementet foresl\u00e5r p\u00e5 denne bakgrunn en endring i valgforskriften \u00a7 3-4 femte ledd som inneb\u00e6rer at kravene til antall karakterer og skriftst\u00f8rrelse p\u00e5 partistemmeseddelen endres i samsvar med begrensningene gjort rede for i avsnittet over. Som f\u00f8lge av at det ikke er mulig \u00e5 identifisere skrifttype, foresl\u00e5r departementet at kravet til font tas ut av bestemmelsen. N\u00e5r kravene i femte ledd endres, er det ogs\u00e5 n\u00f8dvendig \u00e5 gj\u00f8re tilsvarende endring i bildet av stemmeseddelens innside som er tatt inn i niende ledd. Endringen vil verken ha betydning for velgerne eller for opptellingen av stemmesedlene. 5 Endring av bel\u00f8p som opptellingsvalgstyrene ved sametingsvalg f\u00e5r dekket 5.1 Gjeldende rett Forskrift om valg til Sametinget har i \u00a7 86 en bestemmelse om utgifter til sametingsvalget. Av f\u00f8rste ledd f\u00f8lger det at utgiftene til opptellingsvalgstyrene blir dekket av statskassen med 36 kroner per registrert i valgmanntallet i valgkretsen. 5.2 Konsultasjoner Sametinget har rett til \u00e5 bli konsultert om endringer i forskrift om valg til Sametinget, jf. sameloven \u00a7 4-2, jf. \u00a7 4-1. Departementet har gitt Sametinget mulighet til \u00e5 konsultere om forslaget til endring i forskriften. Sametinget har vurdert at det ikke er n\u00f8dvendig med konsultasjoner. 5.3 Departementets vurdering Departementet legger til grunn at utgiftene som opptellingsvalgstyrene f\u00e5r dekket oppjusteres over tid som f\u00f8lge av generell prisvekst. P\u00e5 denne bakgrunn foresl\u00e5r departementet en justering av bel\u00f8pet som dekkes som svarer til den gjennomsnittlige utviklingen i konsumprisindeksen. Forrige justering ble foretatt i forkant av forrige sametingsvalg, i juni i 2021, fra 28 til 36 kroner. Det er imidlertid uklart frem til hvilket tidspunkt prisstigningen er regnet. H\u00f8ringsnotatet med forslaget om oppjusteringen ble sendt p\u00e5 h\u00f8ring i juni 2020. Departementet viser til at prisstigningen fra mai 2020 til mars 2025 er p\u00e5 21,6 prosent, og foresl\u00e5r at bel\u00f8pet oppjusteres i tr\u00e5d med dette, fra 36 til 44 kroner. 6 \u00d8konomiske og administrative konsekvenser Begrensning av datatrafikk og funksjonalitet p\u00e5 maskiner med tilgang til det elektroniske valggjennomf\u00f8ringssystemet kan medf\u00f8re \u00f8kt arbeidsmengde, men ingen spesifikke kostnader for kommunene og fylkeskommunene. Styring av tilgang til maskiner som kj\u00f8rer det elektroniske valggjennomf\u00f8ringssystemet kan medf\u00f8re \u00f8kt arbeidsmengde for kommunene og fylkeskommunene. Dersom en kommune eller fylkeskommune tidligere opererte med oppsett der tilgang til en maskin ikke var knyttet til personlig bruker, vil det medf\u00f8re \u00f8kt arbeidsmengde. Valgdirektoratet ansl\u00e5r at programvare for monitorering har kostnader for direktoratet p\u00e5 om lag 2,5 mill. kr ved valget i 2025. Kostnadene er knyttet til lisenser, og dekkes innenfor direktoratets gjeldende budsjettramme. Kommunene og fylkeskommunene f\u00e5r tilgang til programvaren fra direktoratet uten kostnader. Kommunene og fylkeskommunene kan generelt ha enkelte utgifter til bistand ved oppsett og/eller installasjon av monitoreringsprogramvaren dersom de ikke har tilgang p\u00e5 tilstrekkelig teknisk kompetanse. Forslaget til endring i bestemmelsen om utforming av partistemmeseddelen medf\u00f8rer ingen \u00f8konomiske eller administrative konsekvenser av betydning. Departementet foresl\u00e5r en endring i forskrift om valg til Sametinget om oppjustering av refusjonsbel\u00f8pet til opptellingsvalgstyrene. Totalt var det per 30. juni 2023 totalt 23 488 personer registrert i Sametingets valgmanntall. En \u00f8kning fra 36 til 44 kroner per registrert i valgmanntallet basert p\u00e5 dette tallet vil medf\u00f8re en \u00f8kt kostnad p\u00e5 187 904. Den totale kostnaden vil avhenge av antall manntallsf\u00f8rte ved sametingsvalget 2025. Kostnaden dekkes innenfor departementets gjeldende budsjettramme. 7 Merknader til de enkelte bestemmelsene i forslaget Merknad til \u00a7 4-2 Paragrafen er ny. F\u00f8rste ledd fastsetter at valgstyret skal s\u00f8rge for tilgangsstyring p\u00e5 maskiner som brukes for \u00e5 f\u00e5 tilgang til det elektroniske valggjennomf\u00f8ringssystemet. \u00c5 s\u00f8rge for tilgangsstyring inneb\u00e6rer at enhver person som skal bruke maskiner med tilgang til det elektroniske valggjennomf\u00f8ringssystemet, skal ha personlig brukertilgang. Det betyr at kommunene og fylkeskommunene ikke kan ha en administratorbruker eller liknende bruker som brukes av flere personer for felles tilgang til en maskin. Hver person som skal bruke maskinen skal ha egen, personlig bruker p\u00e5 operativsystemniv\u00e5. F\u00f8rste ledd fastsetter videre at valgstyret skal s\u00f8rge for \u00e5 begrense datatrafikk og funksjonalitet p\u00e5 maskiner som brukes for \u00e5 f\u00e5 tilgang til det elektroniske valggjennomf\u00f8ringssystemet. \u00c5 s\u00f8rge for begrenset funksjonalitet inneb\u00e6rer at det bare er programvare som er n\u00f8dvendig for \u00e5 benytte maskinen i valggjennomf\u00f8ringen som skal v\u00e6re installert. Det inneb\u00e6rer videre at programvare som er installert s\u00e5 langt det er mulig skal kj\u00f8res i beskyttet modus. \u00c5 s\u00f8rge for \u00e5 begrense datatrafikk til og fra maskiner med tilgang til det elektroniske valggjennomf\u00f8ringssystemet inneb\u00e6rer at maskinen m\u00e5 bruke protokoller for hvitlisting av datatrafikk gjennom brannmur. Andre ledd fastsetter at maskiner som brukes ved maskinell opptelling av stemmesedler skal ha installert programvare for monitorering av operativsystemet som Valgdirektoratet stiller til r\u00e5dighet. Det inneb\u00e6rer at kommunene og fylkeskommunene ikke kan installere en annen programvare for monitorering enn den Valgdirektoratet til enhver tid har stilt til r\u00e5dighet. 8 Forslag til endring i forskrift om valg til Stortinget, fylkesting og kommunestyrer (valgforskriften) I I forskrift 5. november 2024 nr. 2662 om valg til Stortinget, fylkesting og kommunestyrer (valgforskriften) gj\u00f8res f\u00f8lgende endringer: \u00a7 3-4 femte og niende ledd skal lyde: (5) Nederst p\u00e5 stemmeseddelens innside skal det trykkes stemmeseddelnummer med 22 karakterer i font OCRB i skriftst\u00f8rrelse 10 punkt og en unik stemmeseddel-ID med 7 karakterer i skriftst\u00f8rrelse 20 punkt. (9) Stemmeseddelens innside skal se slik ut: Ny \u00a7 4-2 skal lyde: \u00a7 4-2 Informasjonssikkerhet ved bruk av det elektroniske valggjennomf\u00f8ringssystemet (1) Valgstyret, fylkesvalgstyret og distriktsvalgstyret skal s\u00f8rge for tilgangsstyring og \u00e5 begrense datatrafikk og funksjonalitet p\u00e5 maskinene som benyttes for \u00e5 f\u00e5 tilgang til det elektroniske valggjennomf\u00f8ringssystemet. (2) Hvis kommunene eller fylkeskommunene benytter systemet til \u00e5 telle stemmesedlene maskinelt, skal i tillegg programvare for monitorering av operativsystemet som Valgdirektoratet stiller til r\u00e5dighet, v\u00e6re installert p\u00e5 maskinene som benyttes. II Forskriften trer i kraft straks. 9 Forslag til endring i forskrift om valg til Sametinget I I forskrift 19. desember 2008 nr. 1480 om valg til Sametinget gj\u00f8res f\u00f8lgende endring: \u00a7 86 f\u00f8rste ledd skal lyde: (1) Statskassen dekker utgiftene til opptellingsvalgstyrene med kr 44 per registrert i valgmanntallene i valgkretsen. II Forskriften trer i kraft straks. "
}