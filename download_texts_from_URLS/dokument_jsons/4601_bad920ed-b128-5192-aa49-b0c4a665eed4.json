{
  "dokument_id": "bad920ed-b128-5192-aa49-b0c4a665eed4",
  "doc_type": "case_presentation",
  "kommune": 4601,
  "tittel": "Forslag om fredning av Sandviksbodene 12-24, Bergenhus, gnr. 168, bnr. 332, 334, 335, 336, 338, 339, 340, 341, 1905, 1997 mfl.",
  "url": "https://bergen.kommune.no/politikere-utvalg/api/fil/bk360/9433509/Framstilling-Forslag-om-fredning-av-Sandviksbodene-12-24-Bergenhus-gnr-168-bnr-332-334-335-336-338-339-340-341-1905-1997-mfl-",
  "tekst": " BYR\u00c5DET Byr\u00e5dssak /23 Saksframstilling V\u00e5r referanse: 2023/158805-14 Forslag om fredning av Sandviksbodene 12-24, Bergenhus, gnr. 168, bnr. 332, 334, 335, 336, 338, 339, 340, 341, 1905, 1997 mfl. Hva saken gjelder: Saken gjelder forslag om fredning av Sandviksbodene 12-24, som omfatter 12 sj\u00f8boder etter kulturminneloven \u00a7 15. Det er Vestland fylkeskommune som forbereder saken, og Riksantikvaren som fatter vedtak. F\u00f8r det blir fattet vedtak, skal saken legges fram for kommunestyret (bystyret), jf. Kulturminneloven \u00a7 22 tredje ledd. Saken blir derfor n\u00e5 lagt fram for bystyret f\u00f8r Vestland fylkeskommune sender saken over til Riksantikvaren for vedtak. Den 19.06.2023 sendte Vestland fylkeskommune saken til h\u00f8ring og offentlig ettersyn. Bergen kommune ga h\u00f8ringsuttale den 07.09.2023 i byr\u00e5dssak 1239/23. Fredningsforslaget er n\u00e5 vurdert og justert etter offentlig ettersyn. Vestland fylkeskommune har opplyst at det ikke er gjort store endringer i fredningsforslaget etter h\u00f8ring og offentlig ettersyn. Sj\u00f8bodene som blir foresl\u00e5tt fredet har v\u00e6rt midlertidig fredet siden 24.06.1992. Form\u00e5let med forslaget til fredning er \u00e5 sikre enkeltbygningene og de kulturhistoriske verdiene sj\u00f8bodene har som et helhetlig kulturmilj\u00f8. Sandviksbodene 12-24 er et bygningshistorisk, arkitektonisk og kulturhistorisk viktig eksempel p\u00e5 sj\u00f8boder og synliggj\u00f8r Bergens n\u00e6rings- og handelsvirksomhet fra 1600-talet fram til f\u00f8rste del av 1900-talet. Forslaget til fredning omfatter omr\u00e5det og kulturminnene som er markert med r\u00f8dt p\u00e5 illustrasjonen nedenfor: 1 Vedtak om fredning etter inneb\u00e6rer at det ikke er anledning til \u00e5 gj\u00f8re inngrep i de fredede kulturminnene, b\u00e5de n\u00e5r det gjelder eksteri\u00f8r og interi\u00f8r. Hva som regnes som inngrep er n\u00e6rmere beskrevet i kulturminneloven \u00a7 15 tredje ledd, og i forslaget til fredningsvedtak med fredningsbestemmelser. Videre skal det ikke innenfor det fredede omr\u00e5det skje virksomhet eller ferdsel som kan motvirke form\u00e5let med fredningen, jf. \u00a7 19. Det kan s\u00f8kes om dispensasjon etter \u00a7 15a og \u00a7 19 tredje ledd. Tiltak som krever tillatelse etter plan- og bygningsloven, m\u00e5 oms\u00f8kes etter b\u00e5de plan- og bygningsloven og kulturminneloven. Fagetatens vurdering og anbefaling: Byantikvaren har vurdert saken, og er positiv til at Sandviksbodene 12-24 n\u00e5 skal fredes ved endelig vedtak etter en lang prosess siden midlertidig fredning p\u00e5 1990-tallet. Byantikvaren viser til at den har hatt en god dialog med Vestland fylkeskommune i denne saken. Det blir vist til at Byantikvaren sine merknader til offentlig ettersyn og oppstart hovedsakelig gjaldt klargj\u00f8ring av innhold i hva som ble fredet, klargj\u00f8ring av ansvar og prosess og bygging av fast molo utenfor bodene. Det blir vist til at Vestland fylkeskommune har kommentert disse merknadene og konkludert at det ikke f\u00f8rer til endringer av fredningsforslaget. Det tar Byantikvaren til etterretning. Byantikvaren understreker at en tillatelse til tiltak i henhold til fredningsbestemmelser ikke er en tillatelse etter plan- og bygningsloven. Byantikvaren ser frem til ryddige prosesser der begge lovverk, og deres hensyn, kommer til anvendelse. 2 \u00d8konomiske konsekvenser: Saken har ingen \u00f8konomiske konsekvenser. Byr\u00e5dets vurdering og anbefaling/konklusjon: Byr\u00e5det ser positivt p\u00e5 at Sandviksbodene 12-24 blir fredet permanent, og at det dermed blir gitt varig vern av et karakteristisk og godt bevart sj\u00f8bruksmilj\u00f8 med b\u00e5de lokal og nasjonal verdi. Byr\u00e5det ser at det har blitt gjennomf\u00f8rt en god prosess med tett samarbeid med b\u00e5de kommunen, andre private grunneiere og leietakere og Riksantikvaren. De aktuelle sj\u00f8bodene er ogs\u00e5 omfattet av planomr\u00e5det til omr\u00e5deregulering for Kristiansholm (arealplan-ID 61690000) som er under arbeid og snarlig vil bli sendt p\u00e5 h\u00f8ring og lagt ut til offentlig ettersyn. Her skal det blant annet tilrettelegges for opp mot 380 nye boenheter, og i planprosessen har en mulig ny molo i sj\u00f8en framfor sj\u00f8bodene v\u00e6rt et tema. I prosessen med forslaget til fredning av sj\u00f8bodene har Byantikvaren vist til at det b\u00f8r v\u00e6re st\u00f8rst mulig grad av frisikt fra det fredede omr\u00e5det og ut mot sj\u00f8en, og at den planlagte bebyggelsen m\u00e5 f\u00e5 en utforming som bidrar til \u00e5 sikre kulturmilj\u00f8verdiene. Videre har Byantikvaren pekt p\u00e5 at en flytende molo/b\u00f8lgebryter vil v\u00e6re bedre med hensyn til sj\u00f8bodene enn en molo som er fundamentert p\u00e5 sj\u00f8bunnen. Vestland fylkeskommune har vist til at dette er forhold som fredningsvedtaket ikke vil ha detaljerte krav til, men som m\u00e5 sikres i omr\u00e5deregulering og videre prosjektering, herunder s\u00f8knad om tiltak etter kulturminneloven og plan- og bygningsloven. Byr\u00e5det vurderer at disse hensynene er tilfredsstillende ivaretatt. Det blir ogs\u00e5 vist til at Plan- og bygningsetaten har hatt tett samarbeid med Byantikvaren i arbeidet med omr\u00e5dereguleringen, der sikring av sj\u00f8bodene har v\u00e6rt et sentralt tema. Det er blant annet foresl\u00e5tt en hensynssone som samsvarer med avgrensingen for fredningsforslaget. Videre legger planforslaget til h\u00f8ring og offentlig ettersyn opp til b\u00f8lgebryter, og ikke molo utenfor sj\u00f8bodene, og det blir lagt opp til at det ikke skal kunne fort\u00f8yes b\u00e5ter p\u00e5 denne. Plan- og bygningsetaten har vurdert at det er en tilfredsstillende l\u00f8sning, som ivaretar b\u00e5de behovet for kontakt med vannet og behovet for \u00e5 beskytte sj\u00f8bodene mot b\u00f8lger og uv\u00e6r. Byr\u00e5det viser ogs\u00e5 til at l\u00f8sninger som hensyntar sj\u00f8bodene kan optimaliseres i det videre planarbeidet etter en god prosess med h\u00f8ring og offentlig ettersyn. Byr\u00e5det slutter seg etter dette til forslaget til fredning av Sandviksboder 12-24. Begrunnelse for framleggelse til bystyret: F\u00f8r vedtak om fredning treffes, skal forslaget forelegges kommunestyret, jf. kulturminneloven \u00a7 22 nr. 3. Byr\u00e5det innstiller til bystyret \u00e5 fatte f\u00f8lgende vedtak: Bergen bystyre slutter seg til forslag til fredning av Sandviksboder 12-24. Dato: 5. desember 2023 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: 1. Forslag om freding av Sandviksbodene 12-24 \u2013 behandling i kommunestyret, datert 23.10.2023 3 2. Sandviksboder 12-24 Fredingsvedtak 2, utan dato 3. Forslag om freding av Sandviksbodene 12-24 Saksframlegg KULII, datert 20.09.2023 4. M\u00f8teprotokoll KULII 20230920 26B, datert 20.09.2023 5. H\u00f8yringsuttale til forslag om freding av Sandviksbodene 12-24 - gnr 168/bnr 332, 334, 335, 336, 338, 339, 340, 341, 1905, 1997 mfl. - Bergen kommune, datert 07.09.2023 6. Norges fiskerimuseum Bergen kystkultursenter h\u00f8yringsinnspel, datert 21.11.2022 7. Saastad Hauge Fredningskommentarer, datert 21.08.2021 8. Byantikvarens uttalelse - Forslag om freding av Sandviksbodene 12-24 \u2013 gnr 168/bnr 332, 334, 335, 336, 338, 339, 340, 341, 1905, 1997 mfl., datert 22.11.2023 4 "
}