{
  "dokument_id": "9a52c1c5-45f8-59cb-b296-fc038de302a5",
  "doc_type": "case_attachment",
  "kommune": 4601,
  "tittel": "Tilleggsnotat til sp\u00f8rsm\u00e5l om frav\u00e6r for politisk arbeid til bystyresak 85/24 - Forskrift om elevpermisjon ",
  "url": "https://bergen.kommune.no/politikere-utvalg/api/fil/bk360/11187605/Tilleggsnotat-til-sporsmal-om-fravaer-for-politisk-arbeid-til-bystyresak-85-24-Forskrift-om-elevpermisjon-",
  "tekst": " Byr\u00e5dsavdeling for barnehage og skole Til Intern korrespondanse Bystyrets kontor V\u00e5r referanse: 2024/84924-19 Saksbehandler: \u00d8yvind Andr\u00e9 Teigen Slemdal Fra Dato: 23. september 2024 Byr\u00e5d for barnehage og skole Tilleggsnotat til sp\u00f8rsm\u00e5l om frav\u00e6r for politisk arbeid til bystyresak 85/24 - Forskrift om elevpermisjon Byr\u00e5den viser til utvalgsm\u00f8te 17. september 2024 i utvalg for barnehage, skole og idrett, der representant Johanna Fond (AP) ba om avklaring p\u00e5 lovligheten av \u00e5 forskriftsfeste rett til permisjon for politisk arbeid. I notatet vil vi gjennomg\u00e5 tidligere og gjeldende oppl\u00e6ringslovs regler for permisjon, og kommunens handlingsrom ved utforming av forskrift om elevpermisjon. Tidligere oppl\u00e6ringslov og forskrift til oppl\u00e6ringslova I tidligere oppl\u00e6ringslov hadde kommunen etter \u00a7 2-11 mulighet til \u00e5 innvilge permisjon for \u00e5 inntil to uker i l\u00f8pet av et skole\u00e5r. Vilk\u00e5ret for \u00e5 innvilge permisjon var at permisjonen var forsvarlig utfra hensynet til den enkelte barnets rett til oppl\u00e6ring. Etter tidligere forskrift til oppl\u00e6ringslova \u00a7 3-38 fjerde avsnitt kunne ungdomsskoleelever kreve at inntil 10 dager frav\u00e6r som var innvilget etter tidligere oppl. \u00a7 2-11 ikke ble f\u00f8rt p\u00e5 vitnem\u00e5let. En s\u00e6rskilt rett til \u00e5 f\u00e5 str\u00f8ket inntil 10 dager p\u00e5 bakgrunn av politisk arbeid gjaldt bare for elever p\u00e5 videreg\u00e5ende, jf. forskrift til oppl. \u00a7 3-45. Gjeldende oppl\u00e6ringslov Etter gjeldende oppl\u00e6ringslov \u00a7 2-2 fjerde avsnitt kan kommunen gi en elev permisjon fra skolen dersom eleven f\u00e5r en oppl\u00e6ring som samlet sett er forsvarlig. Reglene om permisjon fra grunnskolen skal etter oppl\u00e6ringsloven forskriftestes. Forarbeidene til oppl\u00e6ringsloven1 er tydelig p\u00e5 at dagens oppl\u00e6ringslov ikke setter en grense for hvor lenge og hvor ofte en elev kan f\u00e5 permisjon. Kravet er at permisjonen er forsvarlig ut fra elevens rett til oppl\u00e6ring: \u00ab[...] Kva som er forsvarleg, m\u00e5 vurderast individuelt og m\u00e5 gjerast med grunnlag i fagleg- pedagogisk kunnskap og erfaring. I forsvarlegvurderinga kan det vere relevant \u00e5 leggje vekt p\u00e5 om foreldra vil s\u00f8rgje for at eleven f\u00e5r den oppl\u00e6ringa som m\u00e5 til for \u00e5 kunne f\u00f8lgje med i undervisninga p\u00e5 skolen etter permisjonen. Vurderinga av om ein elev skal f\u00e5 permisjon, er opp til kommunane og er ei skj\u00f8nnsmessig vurdering [...]\u00bb2. Oppl\u00e6ringslovsforskrifta og f\u00f8ring av frav\u00e6r Reglene for f\u00f8ring av frav\u00e6r i grunnskolen og videreg\u00e5ende er videref\u00f8rt slik de var i tidligere forskrift til oppl\u00e6ringslova. 1 Prop.57 L (2022-2023) Lov om grunnskoleoppl\u00e6ringa og den vidareg\u00e5ande oppl\u00e6ringa (oppl\u00e6ringslova), pkt. 69-2-1-2 \u00abTil \u00a7 2-2 Plikt til grunnskoleoppl\u00e6ring\u00bb (s. 569) 2 Ibid. Ungdomsskoleelever kan kreve at 10 dager med frav\u00e6r ikke blir f\u00f8rt p\u00e5 vitnem\u00e5let, hvis det er dokumentert frav\u00e6r (med legeerkl\u00e6ring) p\u00e5 grunn av sykdom eller andre helseforhold, eller eleven har f\u00e5tt godkjent permisjon etter oppl. \u00a7 2-2 fjerde avsnitt. Elever p\u00e5 videreg\u00e5ende har enn\u00e5 rett til \u00e5 kreve at inntil 10 dager frav\u00e6r p\u00e5 grunn av politisk arbeid ikke blir f\u00f8rt p\u00e5 vitnem\u00e5let, jf. oppl\u00e6ringsforskrifta \u00a7 9-53. Byr\u00e5dens vurdering ved utforming av forskrift om elevpermisjon I arbeidet med forskriften vurderte byr\u00e5den om det skulle forskriftsfestes situasjoner eller tilfeller der en elev automatisk ble innvilget permisjon, eksempelvis begravelse, jubileer, deltagelse p\u00e5 idrettsarrangement, kulturarrangement, representasjonsoppdrag p\u00e5 vegne av Bergen kommune eller Norge. Utfordringen i arbeidet var \u00e5 definere situasjonene slik at de var enkle for de ansatte p\u00e5 skolen \u00e5 vurdere, uten at det f\u00f8rte til forskjellsbehandling blant lignende tilfeller. Hvis bystyret eksempelvis forskriftestet en rett til \u00e5 delta p\u00e5 begravelse til besteforeldre, kunne det tolkes som at skolen ikke ville innvilge permisjon for begravelse til en n\u00e6r familievenn. Samme utfordringen s\u00e5 byr\u00e5den ved \u00e5 forskriftsfeste rett til permisjon for politisk arbeid, for det kunne tolkes som at \u00e5 delta p\u00e5 annet frivillig arbeid (Amnesty, Natur og ungdom, speiderlag, buekorps osv.) ikke hadde samme rett til permisjon. Basert p\u00e5 disse betraktningene fant byr\u00e5den det mest hensiktsmessig \u00e5 definere situasjoner der skolen normalt ikke b\u00f8r innvilge permisjon av hensyn til barnets oppl\u00e6ring. Andre situasjoner vurderte byr\u00e5den at skolen best kan vurdere selv, p\u00e5 bakgrunn av hovedreglene i oppl\u00e6ringsloven \u00a7 2-2 fjerde avsnitt og \u00a7 3 i forskrift om elevpermisjon. Oppsummert Juridisk sett kan bystyret velge \u00e5 forskriftsfeste rett til permisjon for politisk arbeid, men byr\u00e5den vil frar\u00e5de dette p\u00e5 bakgrunn av overnevnte vurdering. Med hilsen Byr\u00e5dsavdeling for barnehage og skole Daniel C. E H\u00e4gglund \u2013 byr\u00e5d for barnehage og skole Marius Arnason B\u00f8e - kommunaldirekt\u00f8r Dokumentet er godkjent elektronisk. Kopi: Bystyrets kontor - Tina Omdahl Hayes "
}