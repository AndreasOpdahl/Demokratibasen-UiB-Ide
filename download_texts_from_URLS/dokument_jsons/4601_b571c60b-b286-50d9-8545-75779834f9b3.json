{
  "dokument_id": "b571c60b-b286-50d9-8545-75779834f9b3",
  "doc_type": "case_attachment",
  "kommune": 4601,
  "tittel": "Barnekulturs tilsvar til Kulturetatens fagnotat",
  "url": "https://bergen.kommune.no/politikere-utvalg/api/fil/bk360/11996072/Barnekulturs-tilsvar-til-Kulturetatens-fagnotat",
  "tekst": "Tilsvar til fagnotat fra Kulturetaten Barnas kulturhus er foresl\u00e5tt nedlagt og tilbudet foresl\u00e5es spredt p\u00e5 andre arenaer i flere bydeler. Vi mener Barnas kulturhus st\u00e5r i en s\u00e6rstilling i forhold til formidling av kunst til barn. Det \u00e5 ha et hus dedikert til kunstm\u00f8ter for barn, er \u00e5 anerkjenne og \u00e5 ta barn p\u00e5 alvor. Barnas kulturhus \u2013 er et hus dedikert til barn, i en skala tilpasset barn Sm\u00e5 barn er s\u00e5rbare og har et annet behov for trygghet enn andre publikummere. Barnas kulturhus har en st\u00f8rrelse og utforming som st\u00e5r i forhold til barn. Rammene er med p\u00e5 \u00e5 skape trygghet, denne tryggheten er grunnlaget for at barn kan \u00e5pne seg, delta og v\u00e6re nysgjerrige. Trygghet er grunnlaget for gode kunstm\u00f8ter. Barnas kulturhus \u2013 profesjonelle rammer for kunstut\u00f8velse. Teatersalen er en proft utstyrt black box, og den beste scenen for barneteater i Bergen. I teatersalen p\u00e5 Barnas kulturhus kommer barn og ut\u00f8vere tett p\u00e5 hverandre. Kunst er kommunikasjon, og det er dette kunstnere gir tilbakemelding p\u00e5 n\u00e5r de spiller p\u00e5 Barnas kulturhus - den kontakten som oppst\u00e5r mellom sal og scene er spesiell. I Barnas kulturhus er det rom ogs\u00e5 for andre kunstuttrykk enn scenekunst \u2013 visuell, drama, musikk, dans og selvf\u00f8lgelig tverrkunstneriske prosjekt. Resten av huset er tilpasset i utforming slik at en lett kan transformere rommene til de spesifikke kunstprosjektene man til enhver tid tilbyr. Ingen andre steder har samme profesjonelle rammer for dette som Barnas kulturhus. P\u00e5 andre arenaer vil barn alltid m\u00e5tte dele p\u00e5 plassen med andre eller bruke omr\u00e5der/ arenaer som er tilpasset voksne. P\u00e5 Barnas kulturhus er det mulig p\u00e5 en helt annen m\u00e5te enn andre steder for barn \u00e5 m\u00f8te / delta i ulike kunstuttrykk med hele seg, som vil si sin kropp, sitt intellekt og sine f\u00f8lelser. Barnas kulturhus \u2013 unik opparbeidet kompetanse Huset har en opparbeidet kompetanse i sitt personale og mulighet til utvikling i samarbeid med kunstfeltet, oppvekstavdeling og utdannelsesinstitusjonene. Tilbudet til Barnas kulturhus g\u00e5r til barnefamilier, men barnehagene i ukedagene er det st\u00f8rste publikummet. Det er bare kommunen/ det offentlige som kan makte \u00e5 opprettholde et stabilt tilbud til denne aldersgruppen over tid. Bergenhus \u2013 en egen bydel Bergenhus er ogs\u00e5 en egen bydel, og vi ser stor verdi av plasseringen av Barnas kulturhus i sentrum. Det er lett tilgjengelig for mange, b\u00e5de barnefamilier og barnehager. Gjennom barnehagene treffer man alle barn, noe som gir muligheter for kunstopplevelser og kunstutfoldelse uavhengig av foreldres interesse eller \u00f8konomisk bakgrunn. Gjennom 30 \u00e5r har Barnas kulturhus hatt et tydelig mandat som et demokratisk prosjekt i det bergenske samfunn, som har f\u00f8rt til kulturell kompetanse og opplevelser. Barnas kulturhus er en unik institusjon som m\u00e5 ha en fremtid i kommunen sitt kulturtilbud. Vi mener det kan komme positive ringvirkninger av flere tverrfaglige samarbeid, ogs\u00e5 p\u00e5 tvers i en ny organisasjon. Men da m\u00e5 Barnas Kulturhus bevares, b\u00e5de med sin faglige kompetanse og som et fysisk hus dedikert til kunstm\u00f8ter med barn. "
}