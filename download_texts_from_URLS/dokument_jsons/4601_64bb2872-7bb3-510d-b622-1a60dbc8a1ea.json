{
  "dokument_id": "64bb2872-7bb3-510d-b622-1a60dbc8a1ea",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Linn Kristin Eng\u00f8 (A), Diane Berbain (SV), Ann Kristin Ramstr\u00f8m (SV), Thor Haakon Bakke (MDG), Mailiss Solheim-\u00c5kerblom (R) om et Bergen for alle barn \u2013 uansett funksjonsevne. ",
  "url": "https://bergen.kommune.no/politikere-utvalg/api/fil/bk360/12057970/Svar-pa-representantforslag-fra-Linn-Kristin-Engo-A-Diane-Berbain-SV-Ann-Kristin-Ramstrom-SV-Thor-Haakon-Bakke-MDG-Mailiss-Solheim-Akerblom-R-om-et-Bergen-for-alle-barn-uansett-funksjonsevne-",
  "tekst": " BNKI - stab Til Intern korrespondanse Bystyrets kontor V\u00e5r referanse: 2025/06302-7 Saksbehandler: Gerd Nilsen Fra Dato: 23. april 2025 Byr\u00e5d for n\u00e6ring, kultur og idrett Svar p\u00e5 representantforslag fra Linn Kristin Eng\u00f8 (A), Diane Berbain (SV), Ann Kristin Ramstr\u00f8m (SV), Thor Haakon Bakke (MDG), Mailiss Solheim-\u00c5kerblom (R) om et Bergen for alle barn \u2013 uansett funksjonsevne. Forretningsutvalget har i m\u00f8te 21.01.2025 i sak 24/25 fattet f\u00f8lgende vedtak: 1. Representantforslag fra Linn Kristin Eng\u00f8 (A), Diane Berbain (SV), Ann Kristin Ramstr\u00f8m (SV), Thor Haakon Bakke (MDG) og Mailiss Solheim-\u00c5kerblom (R) om et Bergen for alle barn \u2013 uansett funksjonsevne, oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 27.05.2025. 3. Utvalg for barnehage, skole og idrett avgir innstilling i saken Representantene Linn Kristin Eng\u00f8 (A), Diane Berbain (SV), Ann Kristin Ramstr\u00f8m (SV), Thor Haakon Bakke (MDG), Mailiss Solheim-\u00c5kerblom (R) har fremmet f\u00f8lgende representantforslag: Barn med funksjonsnedsettelser er en voksende gruppe barn i Bergen. De skal ha like muligheter som andre barn til deltakelse i fritidsaktiviteter, og de skal ha like muligheter til \u00e5 oppfylle sine dr\u00f8mmer. Artikkel 23 i Barnekonvensjonen sl\u00e5r fast f\u00f8lgende: Alle barn med psykiske og fysiske funksjonsnedsettelser har rett til tilrettelegging, slik at de kan delta, utvikle seg og ha oppl\u00e6ring p\u00e5 lik linje som alle barn. Vi vet at barn og unge med ulike funksjonsnedsettelser m\u00f8ter fysiske og sosiale barrierer i livene sine, og mange begrenses veldig av disse. Utenforskap i barndommen f\u00f8rer ofte til utenforskap i voksenlivet. Over halvparten av norske ungdommer med funksjonsnedsettelser fullf\u00f8rer ikke videreg\u00e5ende og over 100 000 st\u00e5r utenfor arbeidslivet. I 2022 gjennomf\u00f8rte Ipsos en sp\u00f8rreunders\u00f8kelse p\u00e5 vegne av Redd Barna og Norges Handikapforbund. M\u00e5let var \u00e5 kartlegge om og hvordan norske kommuner oppfyller retten til lek og fritid for barn med funksjonsnedsettelser. 133 kommuner svarte p\u00e5 unders\u00f8kelsen, noe som utgj\u00f8r 37 % av norske kommuner. Unders\u00f8kelsen er gjengitt gjennom boken \u00abDette passer ikke for s\u00e5nne som deg\u00bb \u2013 Fortellinger om fritid, forskjellsbehandling og funksjonsnedsettelse. Den ble utgitt av Redd Barna 2024 med st\u00f8tte fra Stiftelsen Dam. Redakt\u00f8r er Simen Bondevik. Funnene i unders\u00f8kelsen tyder p\u00e5 manglende kompetanse, oversikt, universell utforming og medvirkning: \u2022 \u00ab36 % av kommunene som tilbyr brukerstyrt personlig assistanse (BPA) eller st\u00f8ttekontakt mener at tilbudet innfrir barns rett til \u00e5 delta p\u00e5 fritidsaktiviteter i stor eller sv\u00e6rt stor grad.\u00bb \u2022 \u00ab65 % har ikke f\u00e5tt kurs eller kompetanseheving knyttet til inkludering av barn og unge med nedsatt funksjonsevne.\u00bb \u2022 \u00ab16 % f\u00f8ler de i liten eller sv\u00e6rt liten grad har tilstrekkelig kunnskap om rettighetene til barn og unge med funksjonsnedsettelse.\u00bb \u2022 \u00ab4 av 10 kommuner jobber aktivt med \u00e5 fremme universell utforming av fritidsarenaer til barn og unge i sv\u00e6rt eller stor grad. Det samme antallet gj\u00f8r dette i noen grad, mens det er 8 % som gj\u00f8r dette i liten eller sv\u00e6rt liten grad.\u00bb \u2022 \u00ab41 % av kommunene svarer at mangel p\u00e5 universell utforming, og at tilbudene ikke er tilpasset alle, er en vesentlig \u00e5rsak til at barn med funksjonsnedsettelser ikke inkluderes i ordin\u00e6re fritidstilbud.\u00bb \u2022 \u00ab15 % av kommunene har oversikt over hvor mange barn med nedsatt funksjonsevne som driver med organiserte fritidsaktiviteter.\u00bb \u2022 \u00ab36% av kommunene har oversikt over hvor mange barn med nedsatt funksjonsevne som bruker \u00e5pne m\u00f8teplasser for barn og unge, som for eksempel fritidsklubber.\u00bb \u2022 \u00abN\u00e5r det gjelder dialog med foresatte og barn om \u00e5 medvirke i egen deltakelse i fritidsaktiviteter er det 34 % av kommunene som oppgir at de har dialog med b\u00e5de foresatte og barn. 26 % har dialog med kun foresatte, og 34 % av kommunene svarer \u00abvet ikke\u00bb p\u00e5 dette sp\u00f8rsm\u00e5let.\u00bb Under et frokostm\u00f8te i regi av Redd Barna i Bergen fikk politikere fra H\u00f8yre, Ap, SV, MDG og R\u00f8dt overlevert et innspillsdokument fra Press \u2013 Redd Barna sin ungdomsorganisasjon. I innspillsdokumentet presenteres ideer til hvordan kommuner kan bidra til \u00e5 oppfylle barn med funksjonsnedsettelser sin rett til \u00e5 delta i fritidstilbud. Punktene er gjengitt i sin helhet under: 1. Tilrettelegging av eldre bygg, slik at tilgjengeligheten \u00f8kes for alle niv\u00e5er av funksjonsevne (spesielt i Bergen by) 2. Utnevne representant i Bystyret for barns egne interesser, som skal ha spesielt fokus p\u00e5 fritidstilbud til alle barn og unge 3. Oppfylle Fritidserkl\u00e6ringen. Barnekonvensjonen artikkel 31 skal innfris i alle norske kommuner. Mange kommuner vet ikke dette 4. Stille krav om at offentlige fritidstilbud har tilrettelagte og tilgjengelige l\u00f8sninger for Funksjonsnedsatte 5. S\u00f8rge for rutinesjekk p\u00e5 blant annet heiser (eks. spillhuset), rullestolramper, tilrettelagte aktiviteter, kompetanse hos ansatte til \u00e5 anvende disse tilbudene Forslag til vedtak: 1. Bystyret ber om en utredning som ser p\u00e5 hvordan Bergen kommune i dag oppfyller artikkel 23 i Barnekonvensjonen, samt en vurdering av om og hvordan organisasjonen Press sine innspill er ivaretatt i Bergen kommune i dag. 2. Bystyret ber byr\u00e5det legge frem en sak om hvordan barn med nedsatt funksjonsevne kan f\u00e5 oppfylt sin rett til \u00e5 delta i fritidstilbud. Byr\u00e5dets vurdering av representantforslaget: Bergen kommune har allerede data om temaet som l\u00f8ftes i representantforslaget, og det er planlagt ny datainnsamling i mai / juni 2025, med rapport til bystyret i 2026. Byr\u00e5det ser det derfor ikke som n\u00f8dvendig med en egen utredning som foresl\u00e5tt. Byr\u00e5det ser det heller ikke som n\u00f8dvendig med en sak om barn med nedsatt funksjonsevne sin rett til fritidstilbud. Inkludering og tilgjengelighet er sentrale tema i kommunens planer og organisasjon, og videreutvikling av tiltak som styrker opp om dette blir behandlet i forbindelse med handlings- og \u00f8konomiplan. N\u00e5r det gjelder de 5 punkter i innspill fra Press: \u2022 Punkt 1 og 5 er knyttet til universell utforming. Som det fremg\u00e5r nedenfor, har byr\u00e5den data om utfordringer med universell utforming. I tillegg er temaet godt dekket av eksisterende lovverk og praksis. \u2022 Punkt 2 om representant for barn og unge ivaretas til dels ved at alle kommuner, etter plan- og bygningsloven \u00a7 3-3, skal ha en s\u00e6rskilt ordning for \u00e5 ivareta barn og unges interesser i plan- og byggesaksbehandlingen. Byr\u00e5det \u00f8nsker ikke en mer generell ombudsperson, men at arbeidet er inkludert i alle deler av kommunen der det er relevant. Dette f\u00f8lger ogs\u00e5 av forslag til ny KPS. \u2022 Punkt 3 om fritidserkl\u00e6ringen er en del av byr\u00e5dets plattform og en del av grunnlaget for kunnskapsutviklingen som presenteres nedenfor. \u2022 Punkt 4 om krav til tilrettelagte og tilgjengelige l\u00f8sninger, er en sv\u00e6rt viktig ambisjon som m\u00e5 v\u00e6re med i det daglige arbeidet med feltet. Generelt er temaene som tas opp viktige i arbeidet med vedtatt omorganisering av kulturetaten og biblioteket. Tema er reist i mange av de innspillene som saken viser til, og vil v\u00e6re del av premissene i omorganiseringen. I Bergen kommunes barnefamiliepanel innhenter kommunen mye av den kunnskapen som etterlyses i en utredning. Panelet er en gjentagende sp\u00f8rreunders\u00f8kelse til foreldre for barn og unge mellom 3 og 18 \u00e5r, og har g\u00e5tt fire ganger siden 2019. Gjennom panelet har Bergen kommune oppn\u00e5dd systematisk og grundig kunnskap om fritid og inkludering for barn og unge. Panelets data er tilgjengelig for alle via SIKT (tidligere Norsk samfunnsvitenskapelig datatjeneste) og p\u00e5 kommunens nettsider under \u00abbarnefamiliepanelet\u00bb med en rekke temarapporter. V\u00e5ren 2025 behandles \u00abRapport om barn og unges fritidsdeltagelse i Bergen og Vestland i lys av kj\u00f8nn\u00bb i bystyret som egen sak. I felt 2 av Barnefamiliepanelet (innsamlet i 2020 rett f\u00f8r korona) stilte Bergen kommune sp\u00f8rsm\u00e5l som er relevant for temaet representantforslaget omhandler. I tr\u00e5d med personvernanbefalinger spurte vi eksplisitt om samtykke til \u00e5 samle inn denne informasjonen. De fleste respondenter samtykket. Det var to sp\u00f8rsm\u00e5l om temaet (som kan analyseres med andre sp\u00f8rsm\u00e5l): (1) \u00abHar barnet fysiske eller psykiske begrensninger som avgrenser valgmulighetene p\u00e5 fritiden?\u00bb (2) og et oppf\u00f8lgingssp\u00f8rsm\u00e5l til foreldrene som svarte ja p\u00e5 det f\u00f8rste sp\u00f8rsm\u00e5let: \u00abHar dere blitt hindret i \u00e5 delta p\u00e5 grunn av mangel p\u00e5 universell utforming?\u00bb 6 % av utvalget (205 familier) svarte at barnet har psykiske eller fysiske begrensninger. Av disse svarte 38 familier at de hadde blitt forhindret i deltakelse p\u00e5 grunn av mangel p\u00e5 universell utforming. Sp\u00f8rsm\u00e5lene kan tenkes \u00e5 m\u00e5le mange typer utfordringer, b\u00e5de diagnostiserbare og mer uavklarte problemer, som adferdsproblemer. Analyser av disse dataene viser at gutter har h\u00f8yere sannsynlighet for \u00e5 bli gitt denne merkelappen av sine foreldre, og fordi sannsynligheten for \u00e5 f\u00e5 betegnelsen \u00abpsykiske og fysiske utfordringer\u00bb \u00f8ker tydelig med barnas alder. Videre er det langt h\u00f8yere sannsynlighet for \u00e5 rapportere om psykiske og fysiske utfordringer hvis barnets mor har kortere utdanning. M\u00f8dre med grunnskole eller videreg\u00e5ende har dobbelt s\u00e5 h\u00f8y andel \u00abbarn med psykisk eller fysisk begrensning\u00bb (omtrent 10 % av familier) som barn der m\u00f8drene er utdannet p\u00e5 mastergradsniv\u00e5 eller h\u00f8yere (5 %). Fysiske og psykiske begrensninger har en samvarians med lavere deltakelse som publikum p\u00e5 arrangement og i deltakelse. I en multivariant analyse hvor en tar h\u00f8yde for barnas alder, kj\u00f8nn og mors utdanning, har barn med begrensninger en lavere deltakelsesfrekvens enn barn uten disse rapporterte begrensningene. Barna med begrensninger, har som gruppe 80 % av barna uten begrensninger sin deltakelsesfrekvens. Lavere deltakelse gj\u00f8r seg ogs\u00e5 gjeldende i organisasjonslivet. Barn med begrensninger, i samme type statistisk modell, har tilsvarende avkortning i aktivitetsniv\u00e5 for organiserte aktiviteter (i snitt 1,1 aktiviteter, mot 1,4 i snitt for gruppen uten begrensninger). Utenfor snittberegninger ser vi ogs\u00e5 forskjeller. Barna med begrensninger har en h\u00f8yere sannsynlighet for \u00e5 mangle en organisert aktivitet (30 % sannsynlighet). For barna uten foreldres selvrapporterte begrensninger er denne sannsynligheten 13 %. I gruppen med psykiske og fysiske begrensninger finnes to undergrupper, de som har m\u00f8tt problemer i forbindelse med mangel p\u00e5 universell utforming (20 % av begrensningsgruppen totalt) og de som ikke har hatt slike problemer. Vi antar at dette sp\u00f8rsm\u00e5let grovt sett fanger hvor viktige problemstillinger med fremkommelighet er, og at det slik omfatter de f\u00e6rreste barn (1 % av barna i unders\u00f8kelsen). Det er ingen forskjeller mellom disse to undergruppene hva gjelder deltakelse i organiserte fritidsaktiviteter (omtrent 65 % har tilbud for begge). Dataene som disse analysene hviler p\u00e5, har begrensninger. Dette er selvrapportert informasjon om barna som ikke skiller p\u00e5 hvor anerkjente de psykiske eller fysiske problemene er, og sp\u00f8rsm\u00e5lene har ogs\u00e5 lagt inn at disse egenskapene ved barna i seg selv har virket avgrensende. Dette kan bety at det er en uobservert gruppe i datamaterialet som har lignende begrensninger, men som ikke har oppfattet dem som avgrensende. Barnefamiliepanelet planlegges fremover \u00e5 bli gjentatt med 2 til 3 \u00e5rs mellomrom og gir fortl\u00f8pende en oppdatert status p\u00e5 feltet. Neste felt i panelet g\u00e5r i mai/ juni 2025 med en oversiktsrapport til bystyret h\u00f8sten 2025, etterfulgt av temarapporter deretter. Det tas sikte p\u00e5 en egen rapport om barn og unge med funksjonsbegrensninger i 2026. N\u00e5r det gjelder universell utforming, viser dataene at dette er en utfordring for en mindre gruppe. Universell utforming er et viktig tema i alle bygge- og oppussingsprosjekter som foreg\u00e5r i kommunen. Dette arbeidet skal selvsagt fortsette, og tilgangen skal vedlikeholdes og utvides. Byr\u00e5det ser ikke behov for ytterligere utredninger p\u00e5 dette lovregulerte feltet. De deler av panelet som omfattet barn med psykiske eller fysiske begrensninger i 2022 m\u00e5 oppfattes om en pr\u00f8verunde med sp\u00f8rsm\u00e5l. Byr\u00e5det tar sikte p\u00e5 et utvidet sp\u00f8rsm\u00e5lsomfang i neste felt av panelet. Det utvikles en st\u00f8rre differensiering av utfordringer hos barna, og ytterligere sp\u00f8rsm\u00e5l om utfordringer for foreldrene knyttet til \u00e5 finne tilbud. Dette dekker, etter byr\u00e5dets syn, behovet for utredninger i saken. 72% av barn og unge med begrensninger har tilbud i dag, dette er lavere enn barn uten begrensninger, og det vil v\u00e6re et m\u00e5l \u00e5 arbeide for \u00e5 f\u00e5 opp andelen som deltar p\u00e5 aktiviteter. Tilbudene gis b\u00e5de som kommunale tilbud og tilbud fra idretts- og kulturliv, der de siste har mesteparten av tilbudene. Tilbudene kan fordeles mellom tilbud rettet mot begrensede grupper og ordin\u00e6re tilbud som inkluderer mange slags brukere. Byr\u00e5det vil fortsatt videreutvikle det kommunale tilbudet, blant annet som vesentlig tema i arbeidet med organisering av ny Etat for bibliotek og kultur. Temaet er ogs\u00e5 viktig i dialog med idretts- og kulturlivet i arbeidet for et bredt og inkluderende tilbud som er \u00e5pent for alle. Christine B. Meyer - Byr\u00e5dsleder Reidar Digranes - Byr\u00e5d for n\u00e6ring, kultur og idrett Dokumentet er godkjent elektronisk. "
}