{
  "dokument_id": "f5fecec9-e2a4-5349-8b82-33fad25e689b",
  "doc_type": "case_attachment",
  "kommune": 4601,
  "tittel": "Mandat for arbeidsgruppe - fremtidig organisering av renholdstjenester og revisjon av renholdsnorm i Bergen kommune",
  "url": "https://bergen.kommune.no/politikere-utvalg/api/fil/bk360/11150473/Mandat-for-arbeidsgruppe-fremtidig-organisering-av-renholdstjenester-og-revisjon-av-renholdsnorm-i-Bergen-kommune",
  "tekst": " BFIN - Seksjon for administrasjon Notat V\u00e5r referanse: 2024/127558-8 Saksbehandler: Kristopher Ivan Straus Dato: 17. september 2024 Mandat for arbeidsgruppe - fremtidig organisering av renholdstjenester og revisjon av renholdsnorm i Bergen kommune Byr\u00e5det vedtok den 05.09.2024 i sak 1231/24 Utredning av fremtidig organisering av renhold og endring av renholdsnorm i Bergen kommune \u00e5 igangsette en utredning av ny organisering av kommunens renholdstjenester, samt sette i gang en revisjon av Bergen kommunes renholdsnorm. Det ble bestemt at byr\u00e5d for finans utarbeider mandat og setter rammene for arbeidet. Kommunens organisering av renholdstjenestene er i dag fragmentert og uten felles styring. Byr\u00e5det ser at det kan v\u00e6re hensiktsmessig \u00e5 utrede mulighetene for \u00e5 samle kommunens renholdstjenester gjennom \u00e5 bygge videre p\u00e5 det renholdsfaglige milj\u00f8et og ekspertisen som i dag er etablert i Etat for bygg og eiendom sin renholdsavdeling. Bergen kommunes renholdsnorm er ogs\u00e5 moden for revisjon. Renholdsnormen angir hvor ofte det skal rengj\u00f8res og antall kvadratmeter den enkelte renholder skal rengj\u00f8re per time. Gjeldende renholdsnorm i Bergen kommune ble fastsatt i 1999. En ny norm m\u00e5 bedre ta hensyn til variasjoner innad i kommunens bygg, samt tilpasses den tekniske og metodiske utviklingen renholdsfaget har v\u00e6rt igjennom siste 25 \u00e5r. Byr\u00e5d for finans ber om at det umiddelbart nedsettes en arbeidsgruppe best\u00e5ende av medlemmer fra arbeidstakerorganisasjonene, vernetjenesten og utvalgte byr\u00e5dsavdelinger som skal jobbe med de overnevnte tema. Etat for bygg og eiendom skal lede arbeidet i gruppen. Form\u00e5l \u2022 Bergen kommune skal oppn\u00e5 en bedre organisering av kommunens renholdstjenester, blant annet med sikte p\u00e5 \u00e5 gj\u00f8re renholdstjenestene mer effektive og ressursbesparende. \u2022 Bergen kommunes renholdsnorm skal revideres og moderniseres. Oppgaver Arbeidsgruppen har i oppgave \u00e5 utarbeide et forslag til en ny fremtidig organisering av Bergen kommunes renholdstjenester hvor det tas sikte p\u00e5 en samlet organisering av renholdstjenestene i Etat for bygg og eiendom. Arbeidet m\u00e5 blant annet behandle f\u00f8lgende tema: \u2022 \u00d8konomiske konsekvenser - synliggj\u00f8re beregninger av potensielle kostnader og innsparinger \u2022 Faglige fordeler/ulemper \u2022 Konsekvenser for de ber\u00f8rte renholderne \u2022 Forslag til organisering Arbeidsgruppen har ogs\u00e5 i oppgave \u00e5 revidere gjeldende renholdsnorm samt komme med forslag til ny. Revisjonen m\u00e5 blant annet: \u2022 Redegj\u00f8re for dagens norm \u2022 Sammenligne med andre byer \u2022 Utrede faglige fordeler/ulemper \u2022 Utrede konsekvenser for de ber\u00f8rte renholderne \u2022 Utrede \u00f8konomiske konsekvenser \u2013 synliggj\u00f8re beregninger av potensielle kostnader og innsparinger Arbeidsgruppens arbeid skal resultere i en rapport som avleveres til Byr\u00e5dsavdeling for finans n\u00e5r arbeidet er ferdigstilt. Arbeidsgruppen avsluttes n\u00e5r rapport er ferdigstilt og avlevert. Tidsplan Byr\u00e5d for finans \u00f8nsker at byr\u00e5det skal f\u00e5 avlevert en sak til bystyret innen utgangen av 2024 som tar stilling til de forslag som fremkommer i arbeidsgruppens rapport. Arbeidsgruppen m\u00e5 detaljere en fremdriftsplan med dette utgangspunkt. Med hilsen Jacob M\u00e6hle Byr\u00e5d for finans Dokumentet er godkjent elektronisk. "
}