{
  "dokument_id": "77d2108c-93cf-5371-866f-fde44ff5f054",
  "doc_type": "case_attachment",
  "kommune": 4601,
  "tittel": "Handlingsplan mot \u00e5pne rusomr\u00e5der",
  "url": "https://bergen.kommune.no/politikere-utvalg/api/fil/bk360/11392833/Handlingsplan-mot-apne-rusomrader",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/164516-1 Handlingsplan mot \u00e5pne rusomr\u00e5der Hva saken gjelder: Byr\u00e5det legger med dette frem handlingsplan mot \u00e5pne rusomr\u00e5der. Form\u00e5let med handlingsplanen er \u00e5 redusere omfanget av \u00e5pne rusomr\u00e5der generelt, og bidra til \u00e5 fjerne det \u00e5pne rusomr\u00e5det i V\u00e5gsbunnen spesielt, uten at nye rusomr\u00e5der oppst\u00e5r. B\u00e5de personer i rusmilj\u00f8ene og innbyggere ellers skal f\u00f8le seg trygge og inkluderte i en by med respekt for mangfold. Utfordringene i et \u00e5pent rusomr\u00e5de er \u00e5penlyst salg og bruk av narkotika, vold, vinningskriminalitet, fors\u00f8pling og marginalisering. Ingen offentlige eller private instanser kan l\u00f8se utfordringene alene. Planen belyser derfor samarbeid internt i kommunen, samt kommunens samarbeid med andre akt\u00f8rer som i kraft av sitt ansvar, kunnskap og kompetanse kan bidra til \u00f8kt trygghet for alle i byrommet. De to byomr\u00e5dene i Bergen som i 2024 betegnes som \u00e5pne rusomr\u00e5der er ved MO Gyldenpris og i V\u00e5gsbunnen, hvor sistnevnte er det st\u00f8rste \u00e5pne rusomr\u00e5det i Bergen i skrivende stund. Situasjonen der i dag er uverdig for menneskene som sliter med rus og som bruker plassen som sosialt sted, i mangel av et bedre og mer tilgjengelig tilbud. Det \u00e5pne rusomr\u00e5det er ogs\u00e5 en stor belastning for de som bor i omr\u00e5det, og for bedrifter, butikker og hoteller som ligger i omr\u00e5det. Byr\u00e5det mener flere tiltak m\u00e5 settes inn for \u00e5 bedre situasjonen med \u00e5pne rusomr\u00e5der, og s\u00e6rlig i V\u00e5gsbunnen, uten at nye belastede omr\u00e5der oppst\u00e5r. Handlingsplanen er en rullering av Handlingsplan mot \u00e5pne russcener 2019-2022. Handlingsplanen er avgrenset til kommunens handlingsrom, og fokuserer derfor i hovedsak p\u00e5 kommunale tiltak som kan bidra til \u00e5 l\u00f8se lokale utfordringer knyttet til \u00e5pne rusomr\u00e5der, med s\u00e6rlig vekt p\u00e5 tiltak som kan bidra til \u00e5 \u00f8ke tryggheten for alle. Som i den forrige planen er Avdeling for rusmedisin ved Helse Bergen og Vest politidistrikt aktive bidragsytere i arbeidet mot \u00e5pne rusomr\u00e5der sammen med Bergen kommune. Handlingsplanen har tre m\u00e5l: Hovedm\u00e5l: \u00d8ke den samlede innsatsen for \u00e5 avvikle \u00e5pne rusomr\u00e5der og forhindre at det oppst\u00e5r nye \u00e5pne rusomr\u00e5der, slik at alle innbyggere er trygge i offentlige byrom. Delm\u00e5l 1: V\u00e5gsbunnen er trygt, ryddig og trivelig med gode byrom hvor det gjennomf\u00f8res ulike handels- og kulturarrangementer. Delm\u00e5l 2: Rusmiddelavhengige personer har et mangfold av tilgjengelige tilbud med h\u00f8y kvalitet. Tiltakene som fremmes i planen skal bidra til at m\u00e5lene n\u00e5s. 1 I byr\u00e5dsplattformen Klosterhagen-erkl\u00e6ringen fremkommer det at byr\u00e5det vil etablere et sentrumsn\u00e6rt MO-senter. Byr\u00e5det vil igangsette et arbeid for \u00e5 utrede driftsansvar, arealkrav, bygningsmessige krav, innhold i tjenesten, kostnader med mer. Det vil s\u00f8kes etter mulige plasseringer i sentrum. En slik utredning m\u00e5 ogs\u00e5 beskrive behovet for et uteareal hvor brukere av dagens \u00e5pne rusomr\u00e5der kan ha tilhold uten sjenanse for naboer og befolkningen for \u00f8vrig. Parallelt med en utredning vil byr\u00e5det iverksette en gjennomgang av det totale MO-sentertilbudet i Bergen, med tanke p\u00e5 tjenestetilbud, lokalisering og organisering. Det vil legges frem en bystyresak om dette i l\u00f8pet av 2025. Handlingsplanen beskriver ogs\u00e5 kort ulike tjenester og tiltak som har betydning for brukerne, men som ikke inng\u00e5r som konkrete tiltak i handlingsplanen. Nevnte tjenester og tiltak kan likevel indirekte ha betydning for situasjonen p\u00e5 \u00e5pne rusomr\u00e5der. Videreutvikling av kommunale oppgaver og tjenester p\u00e5 rusfeltet vil bli beskrevet og omtalt i to nye temaplaner som byr\u00e5det vil fremme i 2025. Det er henholdsvis en ny temaplan om det boligsosiale arbeidet og en ny temaplan om psykisk helse og rus. Disse to planene m\u00e5 ses i sammenheng med Handlingsplan mot \u00e5pne rusomr\u00e5der. \u00d8konomiske konsekvenser: Tiltak i planen gjennomf\u00f8res gjennom omdisponeringer innenfor eksisterende budsjettrammer der det er mulig. Det tas forbehold om at gjennomf\u00f8ring av tiltak fra planen utover eksisterende rammer, som for eksempel eventuelle kostnader ved etablering av et sentrumsn\u00e6rt MO-senter, avhenger av budsjettmessig prioriteringer i kommunens fremtidige budsjetter. Byr\u00e5dets vurdering og anbefaling/konklusjon: Bergen skal v\u00e6re en trygg by for alle. Utfordringene ved \u00e5pne rusomr\u00e5der er komplekse, og det m\u00e5 settes inn flere ulike tiltak for \u00e5 bedre situasjonen for b\u00e5de de rusavhengige og for naboer og bergensere ellers. Denne handlingsplanen anerkjenner problemene som er p\u00e5 \u00e5pne rusomr\u00e5der i dag, og foresl\u00e5r l\u00f8sninger b\u00e5de p\u00e5 kort og p\u00e5 lang sikt. Bergen har hatt og har fortsatt store utfordringer p\u00e5 rusfeltet. Sammenlignet med situasjonen da den f\u00f8rste planen mot \u00e5pne rusomr\u00e5der kom i 2012, er tjenestene p\u00e5 rusfeltet n\u00e5 b\u00e5de flere og mer differensierte, og det brukes store ressurser for \u00e5 hjelpe innbyggere i de gatebaserte rusmilj\u00f8ene. Det gjenst\u00e5r imidlertid fortsatt store utfordringer og jobben er langt fra ferdig. Det kom mange innspill til planen i h\u00f8ringsrunden som er tatt til f\u00f8lge i byr\u00e5dets forslag til handlingsplan. Strukturen p\u00e5 planen er endret, forslag om \u00e5 innf\u00f8re en panteordning for brukerutstyr er tatt ut av planen p\u00e5 bakgrunn av innspill fra blant annet brukerorganisasjoner, og det er lagt til flere konkrete tiltak knyttet til samarbeid med n\u00e6rmilj\u00f8et i V\u00e5gsbunnen. Det viktigste grepet til byr\u00e5det er at det skal etableres et sentrumsn\u00e6rt MO-senter. Siden forrige plan har ogs\u00e5 flere nye positive tiltak kommet til, som for eksempel det brukerstyrte tilbudet Huset Bergen. Byr\u00e5det \u00f8nsker \u00e5 utvikle et tilbud sammen med ideelle akt\u00f8rer og organisasjoner. Kommunen m\u00e5 ogs\u00e5 gj\u00f8re det den kan for \u00e5 sette inn effektive tiltak som vedlikehold og renhold i byrom, samt legge til rette for aktiviteter og handel. B\u00e5de personer i rusmilj\u00f8ene og innbyggere ellers skal oppleve seg trygge og inkluderte i en by med respekt for mangfold. Bergen kommune kan ikke l\u00f8se problemene alene. I forbindelse med utarbeidelse av planen har byr\u00e5det hatt innspillsm\u00f8ter med brukerorganisasjoner, ideelle organisasjoner, naboer, n\u00e6ringslivet og Christi Krybbe skoler. Som i den forrige planen mot \u00e5pne rusomr\u00e5der er Avdeling for rusmedisin ved Helse Bergen, Vest politidistrikt, brukerorganisasjoner og ideelle organisasjoner aktive bidragsytere i samarbeid med Bergen kommune. Et godt samarbeid er helt n\u00f8dvendig for at personer som sliter med rus f\u00e5r bedret sine levek\u00e5r, lettere tilgang til 2 rus- og helsebehandling, og sikre orden og kontroll p\u00e5 og ved \u00e5pne rusomr\u00e5der. Byr\u00e5det takker for alle innspill som har kommet i planprosessen og h\u00f8ringen, og mange av innspillene er n\u00e5 innarbeidet i planforslaget som legges frem for bystyret. Byr\u00e5det viser til at sv\u00e6rt mange av h\u00f8ringsinnspillene til planen har pekt p\u00e5 at det er \u00f8nske om \u00f8kt tilstedev\u00e6relse av politiet p\u00e5 \u00e5pne rusomr\u00e5der. Dette er noe byr\u00e5det st\u00f8tter, og har tatt opp med politiet gjennom det siste \u00e5ret. Byr\u00e5det vil fortsette \u00e5 ta opp problemstillingen med politiet, og jobbe opp mot statlige myndigheter for \u00e5 \u00f8ke politiressursene i Bergen samt at politiet skal prioritere \u00e5 f\u00f8lge opp narkotikarelatert kriminalitet og tilstedev\u00e6relse i V\u00e5gsbunnen. Byr\u00e5det er s\u00e6rlig bekymret for rekruttering av unge til rusmilj\u00f8et, og mener politiet i samarbeid med kommunens forebyggende tjenester har en avgj\u00f8rende rolle i \u00e5 hindre at flere blir en del av rusmilj\u00f8et. Byr\u00e5det er ogs\u00e5 bekymret for at det skjer en nedbygging av behandlingsplasser innenfor rus- og psykisk helse i spesialisthelsetjenesten. S\u00e6rlig er det en dreining bort fra d\u00f8gnbehandlingsplasser som er uheldig. Byr\u00e5det vil jobbe opp mot statlige myndigheter for at kapasiteten skal bygges opp. Begrunnelse for framleggelse til bystyret: If\u00f8lge Reglement for Bergen bystyre og utvalgene 2023-2027 (vedtatt 18.10.2023, sak 368- 23), kapittel 5.8.1 bokstav c, behandler bystyret handlingsplaner som er en oppf\u00f8lging av planer vedtatt av bystyret. Byr\u00e5det innstiller til bystyret \u00e5 fatte f\u00f8lgende vedtak: 1. Bystyret vedtar ny handlingsplan mot \u00e5pne rusomr\u00e5der. 2. Bystyret ber byr\u00e5det jobbe opp mot statlige myndigheter for \u00e5 \u00f8ke politiressursene i Bergen, samt at politiet lokalt skal prioritere \u00f8kt tilstedev\u00e6relse i \u00e5pne rusomr\u00e5der. 3. Bystyret ber byr\u00e5det jobbe opp mot statlige myndigheter og Helse Bergen for at det skal etableres flere behandlingsplasser innen rus- og psykisk helse. Dato: 19. november 2024 Christine B. Meyer Charlotte Spurkeland Byr\u00e5dsleder Byr\u00e5d for barnevern, sosiale tjenester og mangfold Dokumentet er godkjent elektronisk. Vedlegg: 1. Handlingsplan mot \u00e5pne rusomr\u00e5der 2. H\u00f8ringsinnspill - merknadsskjema 3 "
}