{
  "dokument_id": "cf360405-d0e7-5d8e-8a04-40451f62c172",
  "doc_type": "case_attachment",
  "kommune": 4601,
  "tittel": "Byr\u00e5den vedtak 24.10.2023",
  "url": "https://bergen.kommune.no/politikere-utvalg/api/fil/bk360/9511882/Byraden-vedtak-24-10-2023",
  "tekst": " Byr\u00e5d for klima, milj\u00f8 og byutvikling Fullmaktssak /23 Saksframstilling V\u00e5r referanse: 2023/214117-9 Ytrebygda gnr 35 bnr 278 Ytrebygdsveien 53 Klage over avslag p\u00e5 s\u00f8knad om midlertidig plassering av kran Hva saken gjelder: Saken gjelder klage over avslag, datert 28.07.2023, p\u00e5 s\u00f8knad om midlertidig legalisering p\u00e5 5 \u00e5r av t\u00e5rnkran med bomradius p\u00e5 50 m (ca. 70 m total kranlengde) og maksimal h\u00f8yde p\u00e5 42,8 m. Avslaget ble gitt da en kom til at det ikke er grunnlag for \u00e5 dispensere fra plankrav og byggeh\u00f8yde i reguleringsplanen. Vedtaket ble p\u00e5klaget av ByggProsjekt AS v/ Morten Nytun p\u00e5 vegne av tiltakshaver Bjordal og Madsen AS i brev datert 17.08.2023 og i supplerende klage datert 29.09.2023. I 2016 (sak. 201327766) ble det gitt en midlertidig legalisering av eksisterende kran og dispensasjon p\u00e5 8 \u00e5r. I vedtaket oppgis det at tillatelsen skal gjelde fra mottatt s\u00f8knad 11.09.2013 (EBYGG-5210-201327766-53). Opprinnelig ble det gitt et avslag p\u00e5 s\u00f8knaden om kranen (201327766/16), og dette ble opprettholdt av Byr\u00e5det og deretter datidens Komite for milj\u00f8 og byutvikling (sak 259-15). Deretter ble vedtaket sendt til Fylkesmannen i Hordaland som opphevet kommunens vedtak den 21.10.2015 begrunnet med at det forel\u00e5 saksbehandlingsfeil. Det ble gitt rammetillatelse og dispensasjon, midlertidig i 8 \u00e5r, i vedtak datert 04.05.2016 (201327766/39). Naboer p\u00e5klaget tillatelsen, men det ble stadfestet av Statsforvalteren. I 2017 s\u00f8kte ansvarlig s\u00f8ker om igangsettingstillatelse av tiltaket, men det manglet n\u00f8dvendige ansvarsretter. Dette ble aldri innsendt etter manglebrev fra kommunen, og tiltaket har aldri f\u00e5tt igangsettingstillatelse. Den midlertidige tillatelsen ville uansett utg\u00e5tt 11.09.2021. Kranen er oppf\u00f8rt en gang mellom 1985 og 1992, og er s\u00f8knadspliktig. P\u00e5 samme eiendom er det ogs\u00e5 gitt avslag p\u00e5 s\u00f8knad om oppf\u00f8ring av 3 rubbhaller (Saksnr. BYGG-2022/28410, KLAGE-2023/11517, og 2022/187398). Eiendommen omfattes av reguleringsplan ID 60030000, YTREBYGDA. mfl. fra 2011, regulert til Bolig/kontor/annen n\u00e6ring - B/K/NA1. Deler av eiendommen (mot fylkesvei) er ber\u00f8rt av plan under arbeid, plan-id 66030000 Ytrebygda gnr 35 bnr 7 m.fl., S\u00f8reide ungdomsskole. I sj\u00f8 er eiendommen omfattet av omr\u00e5deregulering id 60200000 YTREBYGDA. GNR 33 BNR 7 MFL., DOLVIK - HOPE, MARINA- OG BOLIGOMR\u00c5DE, og vist som 6001 - bruk og vern av sj\u00f8. KPA 2018 viser den som byfortettingssone og innenfor hensynssonene funksjonell strandsone og delvis innenfor gul veist\u00f8y. Oms\u00f8kte tiltak anses \u00e5 v\u00e6re i tr\u00e5d med regulert form\u00e5l Annen n\u00e6ring, men det er knyttet rekkef\u00f8lgebestemmelser til feltet, som krever detaljregulering for omr\u00e5det, jf. pkt. 2.1. Tiltaket er derfor avhengig av reguleringsplanen \u00a7 2.1.1 om krav til detaljregulering, samt fra \u00a7 3.8 om byggeh\u00f8yde. Tiltaket krever ogs\u00e5 dispensasjon fra reguleringsplanens/ kommunedelplanen om byggegrense mot gangvei og fylkesvei. Det er s\u00f8kt om dispensasjon, jf. pbl. \u00a7 19-1. Det er foretatt nabovarsling i tr\u00e5d med pbl. \u00a7 21-3 og det er mottatt flere merknader. Det er mottatt merknad fra eier av gnr 35 bnr 259, Dolvik Eiendom AS v/ Terje S\u00f8reide, bnr 765 1 Lars Vaagen Solbakken/Vaag Eiendom & Invest AS, bnr 299 Johnny Monsen, samt fellesmerknad fra Carl Mathisen (S\u00f8reid\u00e5sen 17), Natali Haugland (S\u00f8reid\u00e5sen 17), May Britt Haugsv\u00e6r (S\u00f8reid\u00e5sen 11), Andreas Grimelund (S\u00f8reid\u00e5sen 11b), Dr. Kristen Rokstad (S\u00f8reid\u00e5sen 11b), og fellesmerknad fra Tine Omdal Laskemoen (S\u00f8reid\u00e5sen 37), H\u00e5kon Omdal Laskemoen (S\u00f8reid\u00e5sen 37), Jan Rune Fossheim (S\u00f8reid\u00e5sen 16), Liv-Tone Haugseng (S\u00f8reid\u00e5en 16). Flere av merknadene har sammenfallende tema, og de presenteres derfor samlet. Det gj\u00f8res gjeldende ulemper med hensyn til den visuelle p\u00e5virkningen og st\u00f8y. Videre gj\u00f8res det gjeldende at dette ikke lenger er snakk om et midlertidig tiltak, samt at virksomheten har f\u00f8rt til flere midlertidige tiltak som rubbhaller med mer. Det er behov for en helhetlig utbedring av omr\u00e5det. Kranen som er i bruk i dag, er 10-15 m h\u00f8yere enn den tidligere. Koteh\u00f8yder s\u00f8ker opererer med er feil. Det er ingen andre marinaer som bruker byggekran, og det vises til alternative l\u00f8sninger. Det stilles sp\u00f8rsm\u00e5l til behovet for en kran av denne st\u00f8rrelsen. Det har v\u00e6rt hendelser knyttet til kranen, og det stilles ogs\u00e5 sp\u00f8rsm\u00e5l til sikkerheten for nabolaget. Det er ikke dokumentert at kranen skaper 20-25 arbeidsplasser, og dette tallet var 10-12 i 2013. Merknaden fra eier av gnr 35 bnr 250, Coastline Invest Holding AS, V/Rune Ellefsen, g\u00e5r ut p\u00e5 at en er positiv til tiltaket og at tilkomst over eiendommen er viktig. Ansvarlig s\u00f8ker har gitt tilsvar til merknadene. Det vises til st\u00f8yrapport fra Sweco AS datert 06.09.2013. Det er ikke endringer i bedriften som tilsier at situasjonen som gjelder st\u00f8y er endret. Driften har p\u00e5g\u00e5tt i ca. 40 \u00e5r p\u00e5 stedet og en har m\u00e5tte tilpasse seg noe endret drift gjennom \u00e5rene ved at yrkesfl\u00e5ten og fritidsb\u00e5tfl\u00e5ten er blitt noe st\u00f8rre. Boligbebyggelsen har alle v\u00e6rt klar over at det var n\u00e6ringsvirksomhet p\u00e5 naboeiendommen da de bygde. Kranen er det viktigste verkt\u00f8yet for drift av bedriften. Det tok 3 \u00e5r \u00e5 oppn\u00e5 midlertidig tillatelse ved s\u00f8knaden i 2013, der tillatelsen f\u00f8rst ble gitt i 2016. Tillatelsen ble da gitt fra s\u00f8knadstidspunktet i 2013, da med opph\u00f8r i 2021. I 2020 frem til starten av 2022 var det pandemi som medf\u00f8rte stagnasjon, og manglende investeringsmidler. Dette er grunnen til at en ikke har f\u00e5tt p\u00e5 plass en ny kranl\u00f8sning innen tillatelsen gikk ut i 2021. Vestland Fylkeskommune uttaler den 04.07.2023 at en ikke har innvendinger til at det blir gitt en ny midlertidig dispensasjon. En ber om at det legges inn vilk\u00e5r om at kranen m\u00e5 ha en stoppfunksjon som hindrer den i \u00e5 krage utover fylkeskommunal vei med tilh\u00f8rende infrastruktur b\u00e5de i eksisterende situasjon, i anleggsfasen for utvidelse av veien og over veien sin utstrekning etter at denne er bygget ut i tr\u00e5d med gjeldende og/eller p\u00e5g\u00e5ende reguleringsplan for S\u00f8reide ungdomsskole. Klagers anf\u00f8rsler: Klager mener vedtaket kun bygger p\u00e5 innsigelser fra nabo knyttet til utsikt og st\u00f8y. Vedtaket ser helt bort fra verdien av det samfunnsansvaret bedriften har, og som samfunnet har bruk for av beredskapsmessige hensyn. Det stilles sp\u00f8rsm\u00e5l til at kommunen hjemler avslaget i reguleringsbestemmelser som omhandler krav om detaljregulering og h\u00f8yde p\u00e5 kranen, ettersom planen ble stadfestet mange \u00e5r etter at virksomheten lovlig etablerte seg p\u00e5 eiendommen. Det er uansett grunnlag for \u00e5 dispensere. Oppf\u00f8ring av kran skjer i allerede bebygd eiendom, og krever ikke opparbeidelse av ny infrastruktur. Videre gj\u00f8res det gjeldende at typografien p\u00e5 eiendommen medf\u00f8rer at en er helt avhengig av lengden p\u00e5 eksisterende bom for \u00e5 kunne betjene hele omr\u00e5det ved levering av utstyr og deler fra semitrailer. De l\u00f8sninger naboer og kommunen foresl\u00e5r gj\u00f8r at en ikke kan motta leveranser via semitrailer. Det er store h\u00f8ydeforskjeller p\u00e5 eiendommen. Klager mener vedtaket er bedriftsfiendtlig fordi det hindrer eksisterende lovlig bedrift \u00e5 tilpasse seg et marked under endring. Forringelse av bruken som en redusert kran vil medf\u00f8re kan i verste fall p\u00e5f\u00f8re bedriften tapte inntekter som igjen vil kunne medf\u00f8re tap av arbeidsplasser. En vil ikke kunne opprettholde dagens beredskapsansvar knyttet til lostjenesten p\u00e5 Fedje, brannb\u00e5t tilknyttet Bergen Brannvesen, Redningsselskapet og 2 forsvaret, som alle er avhengig av at alle typer oppgraderinger og utbedringer p\u00e5 fart\u00f8yene med beredskapsansvar kan h\u00e5ndteres raskt. For \u00e5 opprettholde sitt samfunnsmessige ansvar og eksisterende kundemasse m\u00e5 firmaet tilpasse seg de b\u00e5tst\u00f8rrelser som til enhver tid eksisterer. Det vedlegges ny st\u00f8yrapport som samhandler kranen og veitrafikken i omr\u00e5det utarbeidet av Sweco AS. Rapporten konkluderer med at bedriften ikke p\u00e5f\u00f8rer st\u00f8y til nabolaget ut over gjeldende grenseverdier. Hovedtyngden av merknader kommer fra den som har hjemmelsretten for den matrikkelenheten som Bjordal og Madsen AS fester. Det er av den grunn til \u00e5 tro, at det finnes interesser langt ut over forringelse av sin egen utsikt. Pr. i dag kan en selvf\u00f8lgelig ikke sl\u00e5 fast hvordan en fremtidig utnyttelse av den tomten Bjordal og Madsen AS disponerer vil bli utnyttet. Men det er grunn til \u00e5 tro at en fremtidig byggeh\u00f8yde, i samsvar med reguleringsplanens bestemmelser, vil v\u00e6re til st\u00f8rre sjenanse for bakenforliggende beboelse enn dagens kran. Det vises til klagen og supplerende klage i sin helhet. Fagetatens vurdering og anbefaling: Plan- og bygningsetaten som fagetat anbefaler at vedtaket opprettholdes. Fagetaten forst\u00e5r det slik at det er s\u00f8kt om en midlertidig dispensasjon p\u00e5 5 \u00e5r for \u00e5 f\u00e5 tilstrekkelig mer tid til \u00e5 f\u00e5 plassert en mindre kran p\u00e5 en annen plassering. Det har st\u00e5tt en kran her i flere ti\u00e5r, og det ser ut som kranen ble h\u00f8yere i 2009 (ut ifra skr\u00e5fotoer). Det stilles sp\u00f8rsm\u00e5l ved om kranen med h\u00f8yde p\u00e5 42,8 m og bomradius 50 m er n\u00f8dvendig eller st\u00e5r i forhold til bruken. Ut ifra at s\u00f8ker selv oppgir at de har intensjoner om \u00e5 plassere en mindre kran en annen plass, og s\u00f8ker om midlertidig dispensasjon g\u00e5r fagetaten ut fra at det er mulig med en mindre kran. Det har tidligere blitt gitt en midlertidig tillatelse, men det ble aldri sendt inn dokumentasjon for \u00e5 dokumentere ansvarsretter for \u00e5 sluttf\u00f8re tillatelsen. Den midlertidige tillatelsen gikk uansett ut i 2021. Fagetaten er av den oppfatning at tiltakshaver har hatt god nok tid til \u00e5 omr\u00e5 seg for \u00e5 erstatte kranen med en annen mindre inngripende kran. Selv om et negativt vedtak kan v\u00e6re inngripende for bedriften, er det ogs\u00e5 et behov for \u00e5 sette en sluttstrek. Den midlertidige tillatelsen i 2016 ble satt med hensikten om \u00e5 gi bedriften tid. Bedriften har n\u00e5 f\u00e5tt tid. Fagetaten mener derfor at bedriften selv m\u00e5 b\u00e6re ansvaret for at det ikke er planlagt, og gjort tiltak for \u00e5 f\u00e5 p\u00e5 plass en ny kran og at det n\u00e5 s\u00f8kes om en ny midlertidighet etter at den forrige er g\u00e5tt ut. Ved tillatelsen som ble utsendt i 2016 har kommunen pr\u00f8vd \u00e5 komme tiltakshaver i m\u00f8te, for \u00e5 gi de tid til \u00e5 rette forholdet/finne en ny l\u00f8sning som er i tr\u00e5d med reguleringsplanen. Fagetaten synes ikke at det da skal vektlegges at det er bedriftsfiendtlig \u00e5 ikke gi enda en ny midlertidig dispensasjon. Etter fagetatens vurdering er det ikke grunnlag for \u00e5 dispensere fra reguleringsplanen \u00a7 3.8 om maksimal byggeh\u00f8yde p\u00e5 8 m, jf. pbl. \u00a7 19-2. Kranen er i overkant av 14 m over tillatt h\u00f8yde. Selv om en har forst\u00e5else for at en slik kran kan v\u00e6re mer bekvemmelig i den daglige driften, st\u00e5r ikke omfanget og ulempene den visuelt medf\u00f8rer, i forhold til fordelene. Fagetaten har til gode \u00e5 se dokumentasjon p\u00e5 at bedriften \u00abm\u00e5\u00bb ha en slik kran for \u00e5 kunne fortsette driften. Fordelene skal som et utgangspunkt begrenses til \u00ab... forhold som ivaretar generelle areal- og ressursdisponeringshensyn\u00bb (Prop. 169 L (2020-2021)). Slik fagetaten forst\u00e5r saken er det fullt mulig \u00e5 ta i bruk kraner som er mindre inngripende visuelt. Videre er det fagetatens oppfatning at en slik kran ikke er \u00abnormalen\u00bb i forhold til den virksomheten som her drives. Fjerning av kranen, eller reduksjon i h\u00f8yden vil gi et l\u00f8ft til omr\u00e5det og gi naboer den naturlige utsikten tilbake. En slik kran som er her i dag, er etter normalt forbundet med midlertidige byggearbeider. Selv om det har v\u00e6rt en kran der over flere ti\u00e5r, har den vokst i omfang og ikke v\u00e6rt lovlig plassert (foruten den midlertidige tillatelsen som ble gitt i 2016, og denne tillatelsen ble ikke fulgt opp). Utgangspunktet er at naboer og omr\u00e5det skal ha en berettiget forventing om at det ikke oppf\u00f8res tiltak som er 3 h\u00f8yere enn det reguleringsplanens bestemmelser tillater. Det er allerede gjort en konkret vurdering av hvilke h\u00f8yder omr\u00e5det skal tillate i planen. Det vises ellers til fagetatens notat datert 01.09.2023 i sin helhet. Byr\u00e5dens vurdering og konklusjon: Byr\u00e5den har vurdert saken og er kommet til at klagen kan tas delvis til f\u00f8lge. Innledningsvis vises det til alle s\u00f8knader skal behandles som om tiltaket ikke allerede er oppf\u00f8rt. Det gjelder ogs\u00e5 i dette tilfellet, selv om virksomheten har v\u00e6rt etablert p\u00e5 eiendommen i lang tid. Dette inneb\u00e6rer at det er de reglene som gjelder n\u00e5, som skal legges til grunn. Det er derfor ikke avgj\u00f8rende at reguleringsplanen ble stadfestet etter at bedriften begynte sin virksomhet, og kranen krever dispensasjon fra reguleringsplanen om plankrav og byggeh\u00f8yde. Tiltaket krever dispensasjon fra omr\u00e5dereguleringsplan nr. 60030000 \u00a7 2.1.1 om krav til detaljregulering, fra \u00a7 3.8 som sier at maksimal byggeh\u00f8yde er satt til 8 m over korresponderende niv\u00e5 i Ytrebygdsvegen og fra byggegrense mot gangvei og fylkesvei. Byr\u00e5den er kommet til at det er grunnlag for \u00e5 innvilge en midlertidig dispensasjon fra reguleringsplanen om byggeh\u00f8yde og plankrav, jf. pbl. \u00a7 19-2. Det fremg\u00e5r av pbl. \u00a7 19-2 andre ledd at: \u00abDispensasjon kan ikke gis dersom hensynene bak bestemmelsen det dispenseres fra, hensynene i lovens form\u00e5lsbestemmelse eller nasjonale eller regionale interesser, blir vesentlig tilsidesatt. Fordelene ved \u00e5 gi dispensasjon skal v\u00e6re klart st\u00f8rre enn ulempene\u00bb. Plankravet skal sikre bred, helhetlig og grundig vurdering av arealbruken i et bestemt omr\u00e5de, hvor offentlige myndigheter, grunneiere og andre ber\u00f8rte f\u00e5r anledning til \u00e5 fremme sine synspunkter i prosessen frem mot reguleringsvedtaket. Hovedhensynet bak bestemmelsen om byggeh\u00f8yde er \u00e5 ivareta lys og utsiktsforhold for tiltaket i seg selv og i forhold til omkringliggende bebyggelse, samt sikre tilstrekkelig luft og \u00e5penhet mellom bygningene. Bestemmelsene vil ogs\u00e5 ha betydning for bygningsvolumet og for str\u00f8kskarakteren inklusiv det visuelle inntrykket av strandsonen. Etter byr\u00e5dens vurdering vil ikke disse hensynene bli \u00abvesentlig tilsidesatt\u00bb ved at det innvilges en midlertidig dispensasjon p\u00e5 4 \u00e5r. Kranen har en maksimal h\u00f8yde p\u00e5 42,8 m. Avviket fra maksimalt tillatt h\u00f8yde, rundt 14 m, er betydelig. Likevel er det tale om en konstruksjon som er smal og ikke tett. Byr\u00e5den ser ogs\u00e5 at tiltaket er av et stort omfang, med bomradius p\u00e5 50 m (ca. 70 m total kranlengde). Selv om en dispensasjon vil kunne f\u00f8re til tilsidesettelse av hensynene som bestemmelsene skal ivareta, mener byr\u00e5den at denne ikke blir \u00abvesentlig\u00bb i denne saken, n\u00e5r det innvilges en tidsavgrenset dispensasjon p\u00e5 4 \u00e5r. Kranen er en del av en virksomhet som har v\u00e6rt p\u00e5 eiendommen i mange \u00e5r, og en midlertidig dispensasjon vil ikke gi en slik p\u00e5virkning p\u00e5 hensynene bak plankravet at det ikke kan tillates. I denne sammenheng vises det ogs\u00e5 til at det er s\u00f8kt om oppf\u00f8ring av 3 rubbhaller p\u00e5 eiendommen. Det ville v\u00e6re fordelaktig \u00e5 se eiendommen under ett. Byr\u00e5den er ogs\u00e5 av den oppfatning at det kan innvilges en midlertidig dispensasjon fra reguleringsplanens/ kommunedelplanen om byggegrense mot gangvei og fylkesvei, jf. pbl. \u00a7 19-2. Hensynene bak byggegrensen er \u00e5 sikre nok areal til veivedlikehold og utvidelser, samt trafikksikkerhet. Disse hensynene vil ikke bli \u00abvesentlig tilsidesatt\u00bb ved at det innvilges en midlertidig dispensasjon. Vestland Fylkeskommune har uttalt seg i saken, og kan v\u00e6re positiv forutsatt at det stilles vilk\u00e5r om stoppfunksjon. Da fylkeskommunen er veimyndighet hva gjelder fylkesvei, b\u00f8r denne uttalelsen tillegges stor vekt. Byr\u00e5den mener derfor at hensynene bak bestemmelsen ikke vil bli vesentlig tilsidesatt med det vilk\u00e5ret som 4 fylkeskommunen foresl\u00e5r. Vilk\u00e5ret som fylkeskommunen har foresl\u00e5tt, tas derfor inn i vedtaket. Videre er byr\u00e5den av den oppfatning at fordelene med \u00e5 innvilge en midlertidig dispensasjon er \u00abklart st\u00f8rre enn ulempene\u00bb, jf. pbl. \u00a7 19-2. Byr\u00e5den anerkjenner at det vil v\u00e6re ulemper knyttet til \u00e5 etablere et s\u00e5 stort tiltak som her er tilfellet. Likevel vil denne ulempen dempes noe av at det er tale om en midlertidig dispensasjon. Fordelene er at en virksomhet som er \u00f8nskelig kan f\u00e5 noe tid til \u00e5 omstille seg til gjeldende krav og se den videre utviklingen av driften og eiendommen som en helhet. Mange bergensere har glede av sj\u00f8liv og disponerer fritidsb\u00e5t, og det er behov for n\u00e6ringsaktivitet for vedlikehold og reparasjon. Form\u00e5lsbestemmelsen i pbl. \u00a7 1-1 viser at pbl. skal fremme b\u00e6rekraftig utvikling, sikre medvirkning, vurdere virkninger for milj\u00f8 og samfunn samt sikre \u00e5penhet. Etter gjennomgangen av dispensasjonsvurderingene, kan ikke byr\u00e5den se at hensynene som form\u00e5lsparagrafen skal ivareta blir vesentlig tilsidesatt ved en midlertidig dispensasjon. Byr\u00e5den er etter dette kommet til at de rettslige vilk\u00e5rene for \u00e5 innvilge en midlertidig dispensasjon er oppfylt, jf. pbl. \u00a7 19-2, andre ledd. Etter pbl. \u00a7 19-2, f\u00f8rste ledd er det da opp til forvaltningens frie skj\u00f8nn om det skal dispenseres, jf. formuleringen om at kommunen \u00abkan\u00bb gi varig eller midlertidig dispensasjon. I dette tilfellet er byr\u00e5den av den oppfatning at det kan gis midlertidig dispensasjon. Avslutningsvis vil byr\u00e5den bemerke at virksomheten ble gitt noe tid til \u00e5 finne andre l\u00f8sninger, ved at det ble gitt en midlertidig tillatelse i 2016. Til tross for dette, mener byr\u00e5den at det fortsatt b\u00f8r legges til rette for at virksomheten kan finne disse l\u00f8sningene. Som fagetaten har bemerket, synes det mulig \u00e5 fortsette driften med en mindre kran. I byr\u00e5dens anbefaling ligger det en klar forventning om at en ser den videre utviklingen av driften og eiendommen i sammenheng, og at en ser p\u00e5 mulighetene for \u00e5 etablere en mindre kran. Det er derfor en klar forutsetning at tiltakshaver igangsetter en planprosess i perioden dersom en \u00f8nsker \u00e5 fortsette virksomheten utover godkjente periode p\u00e5 4 \u00e5r. Gjennom en slik prosess kan en se eiendommen som en helhet, samt redegj\u00f8re for mulige plasseringer av kranen. Det kan ikke p\u00e5regnes \u00e5 f\u00e5 innvilget ytterligere midlertidige dispensasjoner. Byr\u00e5den tar klagen delvis til f\u00f8lge. Vedtakskompetanse: Byr\u00e5d for klima, milj\u00f8 og byutvikling har myndighet til \u00e5 treffe vedtak i enkeltsaker eller typer av saker som ikke er av prinsipiell betydning, jfr. Byr\u00e5dssak 1250.1/23. Alle saker av prinsipiell betydning legges frem for byr\u00e5det for beslutning. Byr\u00e5d for klima, milj\u00f8 og byutvikling fatter f\u00f8lgende vedtak: 1. Med hjemmel i forvaltningsloven \u00a7 33 andre ledd oppheves Plan- og bygningsetatens vedtak datert 28.07.2023. 2. Med hjemmel i plan- og bygningsloven \u00a7 19-2 innvilges midlertidig dispensasjon fra omr\u00e5dereguleringsplanen \u00a7 2.1.1 om krav til detaljregulering og \u00a7 3.8 om byggeh\u00f8yde, samt fra reguleringsplanens/ kommunedelplanen om byggegrense mot gangvei og fylkesvei p\u00e5 f\u00f8lgende vilk\u00e5r: a. varigheten av dispensasjonene som nevnt i pkt. 2 settes til 4 \u00e5r fra vedtaksdato. b. Krana skal ha en stoppfunksjon som hindrer den i \u00e5 krage ut over fylkeskommunal vei med tilh\u00f8rende infrastruktur b\u00e5de i eksisterende situasjon, i anleggsfasen for utviding av vegen og over vegen si utstrekning etter at denne er bygd ut i tr\u00e5d med gjeldende og/eller p\u00e5g\u00e5ende reguleringsplan for S\u00f8reide ungdomsskule. 5 3. I medhold av plan- og bygningsloven \u00a7\u00a7 20-1 og 21-4 gis det rammetillatelse til oms\u00f8kte tiltak. 4. Det overlates til Plan- og bygningsetaten \u00e5 utarbeide den endelige rammetillatelsen, men en vurdering av n\u00f8dvendige ytterligere vilk\u00e5r. 5. Klagen tas delvis til f\u00f8lge. Dato: 24. oktober 2023 Ruth Grung Byr\u00e5d for klima, milj\u00f8 og byutvikling Dokumentet er godkjent elektronisk. Vedlegg: 1) Fagetatens notat datert 01.09.2023 med f\u00f8lgende vedlegg: 1. Oversiktskart 2. Oversiktsfoto 3. Situasjonsplan 4. Vedtak datert 28.07.2023 5. Klage datert 17.08.2023 6. Uttale fra Vestland fylkeskommune datert 04.07.2023 7. Nabomerknader 8. Tilsvar p\u00e5 noen av nabomerknadene 9. S\u00f8knad med dispensasjonss\u00f8knad datert 03.03.2022 10. S\u00f8knad om dispensasjon datert 31.05.2023 11. Tegninger 2) Supplerende klage og st\u00f8yrapport: 1. 22115_Utfyllendeklage_p\u00e5_avslag_Bergen_kommune_legalisering_av_kran_35_278 2. 10239177 RI22-115_AKU01 rev00 T\u00e5rnkran S\u00f8reidgrend st\u00f8yutredning A 6 "
}