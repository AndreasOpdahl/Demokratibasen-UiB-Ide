{
  "dokument_id": "431b4911-f633-5dd2-acb5-5cf27dfeb662",
  "doc_type": "case_minutes",
  "kommune": 4601,
  "tittel": "Saksprotokoll RBA, 26112024, Sak 54/24, 2022/55441 71160000 Fana. Gnr. 9 bnr. 302 m.fl., Eikelund",
  "url": "https://bergen.kommune.no/politikere-utvalg/api/fil/bk360/11705095/Innstilling-vedtak-2022-55441-71160000-Fana-Gnr-9-bnr-302-m-fl-Eikelund",
  "tekst": "2022/55441 71160000 Fana. Gnr. 9 bnr. 302 m.fl., Eikelund R\u00e5det for byforming og arkitektur (RBA) behandlet saken i m\u00f8tet 26.11.2024 sak 54/24 og fattet f\u00f8lgende vedtak: Representanten Simon Dai ber om \u00e5 f\u00e5 sin habilitet vurdert i saken, da han er tilsatt hos forslagsstillers arkitekter. R\u00e5det finner han inhabil i saken, og representanten fratr\u00e5dte m\u00f8tet i denne saken. R\u00e5det ber\u00f8mmer planforslaget for sin terrengtilpasning av ny bebyggelse, og finner det positivt at mye av skogen bevares i et naturmangfoldperspektiv. Planomr\u00e5det grenser opp til en hensynssone for landskap, og innehar mange fine gr\u00f8nne kvaliteter. Det har v\u00e6rt gjennomf\u00f8rt r\u00e5dgivning med Byarkitekten og Byantikvaren gjennom planprosessen, og R\u00e5det ser at dette har hatt en god innvirkning p\u00e5 planforslaget. Planforslagets bygningsvolumer ligger fint plassert som b\u00e5nd i terrenget og er lagt inn i terrenget p\u00e5 en god m\u00e5te, slik at man overordnet har oppn\u00e5dd en arkitektonisk helhet som spiller p\u00e5 lag med terreng og topografi. I planmaterialet blir det oppgitt at de eksisterende boligene er i d\u00e5rlig forfatning, og at riving anbefales siden byggene er d\u00e5rlig stand. RBA har forst\u00e5else for at st\u00f8rre spesialbygg kan v\u00e6re vanskelige \u00e5 transformere med hensyn til planl\u00f8sninger og bygningsmessige begrensinger, men \u00f8nsker i utgangspunktet \u00e5 oppfordre til bevaring eller gjenbruk av eksisterende bygningsmasse. R\u00e5det anbefaler derfor at man innhenter en vurdering om det er elementer fra de eksisterende byggene man kan ta videre og gjenbruke. Dette kan for eksempel gj\u00f8res ved \u00e5 ta vare p\u00e5 de eksisterende sm\u00e5husene som volumer, bygge dem opp igjen og legge de nye boligene inntil. RBA stiller ogs\u00e5 sp\u00f8rsm\u00e5l om det er n\u00f8dvendig med bilvei helt frem til boligene, og om det er n\u00f8dvendig med en p-plass inne i boligomr\u00e5det. R\u00e5det anerkjenner behovet for \u00e5 ha kj\u00f8retilkomst til alle boligene, men det b\u00f8r ikke legges til rette for parkering innover i veistubbene, da dette fort kan bli en daglig l\u00f8sning, og generere un\u00f8dig biltrafikk helt inn mot boligene. Blindveiene vil kunne bli gode leke- og oppholdssoner og kan betjene omr\u00e5det med supre, uformelle m\u00f8teplasser der nabolaget kan utvikler seg med gode og trygge relasjoner for liten og stor. Hvordan dette l\u00f8ses b\u00f8r vises i det videre arbeidet med planforslaget inn mot 2. gangs behandling.. Planforslaget fremst\u00e5r samlet som en god helhet, der man har hensyntatt landskap og terreng p\u00e5 en god m\u00e5te. RBA kan anbefale planforslaget. "
}