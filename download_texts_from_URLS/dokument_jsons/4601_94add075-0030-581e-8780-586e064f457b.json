{
  "dokument_id": "94add075-0030-581e-8780-586e064f457b",
  "doc_type": "case_presentation",
  "kommune": 4601,
  "tittel": "\u00c5sane gnr 216 bnr 84 Fagerbakken 9. Klagebehandling - avsl\u00e5tt s\u00f8knad om dispensasjon, st\u00f8ttemur og avkj\u00f8rsel",
  "url": "https://bergen.kommune.no/politikere-utvalg/api/fil/bk360/10485570/Framstilling-Asane-gnr-216-bnr-84-Fagerbakken-9-Klagebehandling-avslatt-soknad-om-dispensasjon-stottemur-og-avkjorsel",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/56482-5 \u00c5sane gnr 216 bnr 84 Fagerbakken 9. Klagebehandling - avsl\u00e5tt s\u00f8knad om dispensasjon, st\u00f8ttemur og avkj\u00f8rsel Hva saken gjelder: Saken gjelder klage p\u00e5 avsl\u00e5tt s\u00f8knad om dispensasjon fra byggegrense mot vei, for oppf\u00f8ring av st\u00f8ttemur og avkj\u00f8rsel til gbnr. 216/84, Fagerbakken 9. S\u00f8knaden ble avsl\u00e5tt i vedtak datert 13.03.2024, med begrunnelse at Bymilj\u00f8etaten hadde gitt negativ uttalelse og at det ikke var gitt tillatelse til etablering av avkj\u00f8rsel. Avslaget ble p\u00e5klaget av ansvarlig s\u00f8ker, Advisorwest AS, den 03.04.2024. Tiltakshaver er Tor Ivar Anthony Tysse. I kommuneplanens arealdel (KPA 2018), vedtatt 19.06.2019, er eiendommen lagt til \u00f8vrig byggesone. Eiendommen er omfattet av reguleringsplan for \u00c5sane/Bergenhus. Gnr 216, Eidsv\u00e5g, id 50790000. Planen tredde i kraft i 1961, og viser ikke arealbruk p\u00e5 eiendommen. Se avslagsvedtaket \u00a7 3.1 for utfyllende planstatus. Tiltaket utl\u00f8ser krav om dispensasjon fra reguleringsplanens byggegrense mot vei, som er oms\u00f8kt. Bymilj\u00f8etaten ga uttale i saken datert 24.01.2024, hvor de frar\u00e5dde dispensasjon. De uttalte at innsendt dokumentasjon ikke gjenspeilet den faktiske situasjonen p\u00e5 eiendommen, og viste til at det ligger en rekke st\u00f8rre steiner der biloppstillingsplass er tenkt plassert, og at disse har en b\u00e6rende funksjon for den kommunale veien. Fjerning krever s\u00e6rskilt godkjenning fra Bymilj\u00f8etaten som kommunal veimyndighet. De uttalte ogs\u00e5 at tidligere uttalelse fra 2020 var gitt med utgangspunkt i tegninger som ikke samsvarer med oms\u00f8kte tiltak, og tidligere uttalelse er derfor ikke gyldig for gjeldende byggesak. Det vises til uttalen i sin helhet. Ansvarlig s\u00f8ker har bekreftet at s\u00f8knaden er nabovarslet i henhold til pbl. \u00a7 21-3, og at det ikke er mottatt nabomerknader. Klage: Klager ber om at avslagsvedtaket blir gjort om til tillatelse eller kjent ugyldig. Det er opplyst i klagen at denne er ment fristavbrytende, men det er ikke registrert supplering av klagen f\u00f8r denne ble tatt til behandling. Klager viser til at det tidligere er gitt positiv uttalelse fra Bymilj\u00f8etaten, og at det er gjort marginale endringer i tegningsgrunnlaget etter dette. Det ble ogs\u00e5 holdt befaring med Bymilj\u00f8etaten, hvor den negative innstillingen ikke ble tatt opp. Klager har ogs\u00e5 vist til historiske fotografier, som viser bilbruk i omr\u00e5det. Klager anf\u00f8rer at vilk\u00e5rene for dispensasjon er oppfylt. Klager anf\u00f8rer at veien ikke kommer til \u00e5 bli utvidet i fremtiden, da omr\u00e5det er ferdig utbygd, og at parkeringsplass ikke vil komme i konflikt med hensynet til vedlikehold. Det vises ogs\u00e5 til at kommunen er i gang med vedlikehold av kommunal st\u00f8ttemur p\u00e5 klagers eiendom. 1 Fagetatens vurdering og anbefaling: Plan- og bygningsetaten som fagetat har vurdert klagen, og anbefaler at vedtak datert 13.03.2024 opprettholdes. Fagetaten viser til at det er lagt vesentlig vekt p\u00e5 veimyndighetens uttalelse, og det m\u00e5 forutsettes at de st\u00e5r n\u00e6rmest \u00e5 vurdere om et tiltak vil ber\u00f8re deres interesser. Biloppstillingsplass er tenkt plassert hvor det i dag er steiner som har en b\u00e6rende funksjon for veien, og fjerning av dem \u00f8ker risiko for utglidninger. Dette er tydelig egnet til \u00e5 vesentlig tilsidesette hensynet til drift og vedlikehold av veianlegget. Fagetaten kan se at oms\u00f8kt l\u00f8sning gir fordeler for eiendommen, men kan ikke se at disse gir kvalifisert overvekt. Ulempene er at tiltaket kan gi en forverring av sikkerhetssituasjonen for den kommunale veien, ved at stabiliteten i veilegemet utfordres. Fagetaten viser ogs\u00e5 til at tiltaket er avhengig av avkj\u00f8rselstillatelse fra kommunal veimyndighet, jf. veglova \u00a7 40. Kommunen kan derfor ikke godkjenne tiltaket, da avkj\u00f8rsel m\u00e5 v\u00e6re godkjent av vedkommende veimyndighet f\u00f8r tiltaket blir godkjent, jf. pbl. \u00a7 27-4. Det vises ellers til komplett fagnotat. \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Byr\u00e5det har vurdert saken, og har kommet til at klagen ikke kan tas til f\u00f8lge. Det vises til fagetatens notat, som tiltredes i sin helhet. Byr\u00e5det viser s\u00e6rlig til at det sentrale sp\u00f8rsm\u00e5let i denne saken er om tiltaket vil komme i konflikt med hensynet til vedlikehold og sikkerhet for den kommunale veien som ligger over eiendommen. Bymilj\u00f8etaten, som forvalter de kommunale veiene, har gitt en uttale der de viser til at steinene som ligger der parkeringsplass er tenkt lagt, har en b\u00e6rende funksjon for veien. Det er klart at hensynet til sikkerhet m\u00e5 komme f\u00f8r hensynet til tiltakshavers behov for parkeringsplass, selv om byr\u00e5det har stor forst\u00e5else for \u00f8nsket om tiltakene. At Bymilj\u00f8etaten tidligere har gitt positiv uttale til tegninger som etter klagers vurdering var like, kan ikke tillegges vekt. Uttalelsen ble gitt etter s\u00f8knad om avkj\u00f8rsel til eiendommen, ikke biloppstillingsplass. Dispensasjon fra byggegrense mot veien var dermed ikke tema i 2020- saken, og ble heller ikke behandlet i den. Klager har anf\u00f8rt at de ikke har rukket \u00e5 finne en l\u00f8sning med Bymilj\u00f8etaten f\u00f8r klagefristen gikk ut, og at de \u00f8nsker mulighet for \u00e5 tilpasse prosjektet uten \u00e5 m\u00e5tte g\u00e5 gjennom en ny s\u00f8knadsprosess. Byr\u00e5det har forst\u00e5else for dette synspunktet, men viser til at tiltaket f\u00f8rst og fremst skulle v\u00e6rt avklart med Bymilj\u00f8etaten f\u00f8r s\u00f8knaden ble sendt. Opprinnelig uttalelse gjaldt bare avkj\u00f8rsel, ikke snuplass, og ble ogs\u00e5 gitt i desember 2020, alts\u00e5 n\u00e6rmere tre \u00e5r f\u00f8r s\u00f8knaden ble sendt til plan- og bygningsetaten. Da det viste seg at oms\u00f8kte l\u00f8sning ikke ble vurdert som tilfredsstillende av Bymilj\u00f8etaten kunne man ogs\u00e5 trukket s\u00f8knaden underveis. Klager har heller ikke supplert klagen innen sin egen fastsatte frist. Byr\u00e5dets vurdering er uansett at tiltaket vil kreve s\u00e5pass store endringer i tegningsgrunnlag og prosjektering at det ikke kan tas til behandling i gjeldende sak. Dersom tiltakshaver velger \u00e5 s\u00f8ke p\u00e5 nytt, med en l\u00f8sning Bymilj\u00f8etaten som veimyndighet kan godkjenne, er man positive til at det i s\u00e5 fall kan innvilges dispensasjon for \u00e5 f\u00e5 avkj\u00f8rsel og parkeringsplass p\u00e5 boligeiendommen. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av 2 bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Vedtak datert 13.03.2024 opprettholdes. Klagen tas ikke til f\u00f8lge. Dato: 11. juni 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagnotat datert 15.05.2024 med f\u00f8lgende vedlegg: 1. Oversiktskart 2. Oversiktsfoto 3. Situasjonsplan 4. Vedtak datert 13.03.2024 5. Klage datert 03.04.2024 med vedlegg 6. Dispensasjonss\u00f8knad 7. Uttalelse fra Bymilj\u00f8etaten datert 07.12.2020 8. Uttalelse fra Bymilj\u00f8etaten datert 24.01.2024 9. Tegninger 3 "
}