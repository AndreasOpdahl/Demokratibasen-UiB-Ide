{
  "dokument_id": "f67a1f6b-ddf6-595d-aac9-6ecfae7d5df9",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 190 fra Lillian Blom (SV) om plikt til separat innsamling av avfall - Utvalg for milj\u00f8 og byutvik",
  "url": "https://bergen.kommune.no/politikere-utvalg/api/fil/bk360/11656823/Svar-pa-skriftlig-sporsmal-nr-190-fra-Lillian-Blom-SV-om-plikt-til-separat-innsamling-av-avfall-Utvalg-for-miljo-og-byutvik",
  "tekst": " BBU \u2013 Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/178315-3 Saksbehandler: Malene Nesse Gr\u00f8nningen Fra Dato: 2. desember 2024 Byr\u00e5d for byutvikling Svar p\u00e5 skriftlig sp\u00f8rsm\u00e5l nr. 190 fra Lillian Blom (SV) om plikt til separat innsamling av avfall - Utvalg for milj\u00f8 og byutvikling Viser til ny Forskrift som trer i kraft 1. januar 2025 om kommunens plikt til separat innsamling av utsortert avfall: \u201c10a-5.Plikt til separat innsamling av avfall Kommunen skal s\u00f8rge for separat innsamling av utsortert matavfall, plastavfall, papp- og papiravfall, glass- og metallemballasjeavfall, park- og hageavfall og tekstilavfall fra husholdningene jf. \u00a7 10a-4 f\u00f8rste ledd. Innsamling av utsortert matavfall, plastavfall, papp- og papiravfall og glass- og metallemballasjeavfall jf. f\u00f8rste ledd skal skje ved en henteordning. Plikten til henteordning for glass- og metallemballasje gjelder fra og med 1. juli 2025. En henteordning kan erstattes av en bringeordning; a) i omr\u00e5der med hytter og fritidshus i tettbygd str\u00f8k dersom avfallet kan bringes til et felles innsamlingspunkt tilknyttet hytte- og fritidshusomr\u00e5det, b) utenfor tettbygd str\u00f8k, c) for bestemte eiendommer som er unntatt fra den kommunale innsamlingen etter forurensningsloven \u00a7 30 andre ledd, d) for avfall som p\u00e5 grunn av sin st\u00f8rrelse ikke hensiktsmessig kan hentes sammen med annet avfall. For glass- og metallemballasjeavfall kan en henteordning erstattes av en bringeordning med innsamlingspunkt som ligger i rimelig n\u00e6rhet til eiendommen dersom eiendommen har avfallssug eller henting ikke er mulig med hensyn til eiendommens utforming og beliggenhet, trafikksikkerhet eller andre omstendigheter.\u201d Fra 1. januar 2025 vil de vedtatte endringene i avfallsforskriften kapittel 10a tre i kraft. Da m\u00e5 alle kommuner ha p\u00e5 plass kildesorteringsl\u00f8sninger for: \u2022 papp- og papiravfall \u2022 glass- og metallemballasje \u2022 Tekstilavfall \u0308 Sp\u00f8rsm\u00e5l til byr\u00e5den: Vil Bergen kommune ha p\u00e5 plass kildesorteringsl\u00f8sning innen 1.januar 2025? Kan byr\u00e5den informere om status for arbeidet med hvordan kommunen vil oppfylle lovkravene som trer i kraft i 2025 om henteordning for glass- og metallavfall og bringeordning for tekstilavfall, og hvordan dette kan inng\u00e5 i en helhet sammen med bossnettet? Svar fra byr\u00e5den: Det er riktig at det fra 2025 vil v\u00e6re krav om kildesortering av matavfall, plastavfall, papp- og papiravfall, og glass- og metallemballasjeavfall, og at disse avfallsfraksjonene skal samles inn gjennom en s\u00e5kalt henteordning. Det vil ogs\u00e5 v\u00e6re krav om innsamling av park- og hageavfall og tekstilavfall, fra husholdninger skal det skje ved en bringeordning. Det er kommunen som har ansvaret for all innsamling av husholdningsavfall, og i Bergen kommune har en gitt BIR eneretten til innsamling av husholdningsavfallet i kommunen jf. Forskrift om h\u00e5ndtering av husholdningsavfall \u00a7 2-1 annet ledd. Med denne eneretten medf\u00f8lger et ansvar for at innsamlingen er i tr\u00e5d med gjeldende lover og regler, og at det er BIR som vil legge til rette for at abonnentene kan kildesortere etter de ulike avfallsfraksjonene, i tillegg til at store deler avfallet skal hentes hjemme hos abonnenten. Byr\u00e5den er kjent med at BIR er godt i gang med \u00e5 finne l\u00f8sninger for kildesortering i tr\u00e5d med de nye kravene, og har tett dialog med kommunen, herunder Bymilj\u00f8etaten for \u00e5 finne gode og endelige l\u00f8sninger. 1. Matavfall, papp og papir, plast N\u00e5r det gjelder matavfall, s\u00e5 vil utsorteringskravet i henhold til avfallsforskriften \u00f8ke over tid, til 55% i 2025 og 70% i 2035. Pr i dag foreg\u00e5r det if\u00f8lge BIR altfor liten utsortering av avfall, ogs\u00e5 etter at det er gitt tilbud om matavfallsbeholdere til husholdningene. Utsorteringsgraden er i dag p\u00e5 ca 15%, og plukkananlyser fra BIR viser at det fortsatt er store mengder matavfall i restavfallet. BIR har derfor besluttet at alle husholdninger skal f\u00e5 egne spann til matavfall og dette vil tilfredsstille krav til henteordning. Fra f\u00f8r av har husholdningene egne spann for papp og papir, og plast leveres i egne sekker. For papp- og papiravfall, og plastemballasje anses henteordning \u00e5 v\u00e6re p\u00e5 plass for de fleste husholdninger i Bergen Kommune. Byr\u00e5den er kjent med at BIR for tiden holder p\u00e5 med utrulling av oppsamlingsl\u00f8sninger for henteordning av matavfall for alle innbyggerne i Bergen kommune. Utrullingen sees \u00e5 v\u00e6re ressurskrevende, og vil kreve avklaringer med kommunen. Det er forventet at arbeidet vil foreg\u00e5 i hele 2025. 2. Glass og metall Utsorteringskravet i 2035 er 90% for glass og metall. BIR har i dag en rekke returpunkter der glass og metall kan leveres og utsorteringsgraden var i 2023 allerede p\u00e5 71%. Utgangspunktet er at innsamling av glass- og metallemballasjeavfall skal skje ved en henteordning hos husholdningene, men avfallsforskriften \u00e5pner opp for unntak for noen tilfeller. BIR har allerede etablert nedgravde containere med nedkast for glass- og metallemballasje ved enkelte av de eksisterende bossnettnedkastene, og jobber videre med hvordan de kan supplere med flere oppsamlingsenheter for glass- og metallemballasje i bossnettomr\u00e5det. Siden det allerede er ganske h\u00f8y utsorteringsgrad i BIR for glass og metall og en rekke kunder if\u00f8lge BIR er skeptisk til \u00e5 ha et stort antall avfallsbeholdere, har BIR \u00f8nsket at kommunene aktivt skal ta stilling til om man skal gi alle husholdningskunder ett ekstra spann. Flere henteordninger kan inneb\u00e6re \u00f8kte kostnader og p\u00e5virke gebyrets st\u00f8rrelse. I foresl\u00e5tt budsjett og regulering av renovasjonsgebyret for 2025 er det lagt til grunn at BIR skal starte med utplassering av oppsamlingsl\u00f8sning for glass- og metallemballasje. Dersom bystyret vedtar den foresl\u00e5tte endringen vil BIR g\u00e5 i gang med utrulling av l\u00f8sning for glass- og metallemballasje rundt \u00e5rsskiftet 24/25. Utrulling av slik l\u00f8sning er ogs\u00e5 ressurskrevende, og vil kreve avklaringer med kommunen. Det er forventet at arbeidet vil foreg\u00e5 i hele 2025. 3. Tekstil For tekstilavfall legges det forel\u00f8pig opp til bringeordning, ved at innbyggerne i Bergen Kommune kan levere tekstilavfall p\u00e5 BIRs milj\u00f8parker. Sammenheng med bossnettet Tekstil og glass og metall er ikke en del av bossnettet. For \u00e5 l\u00f8se kravene har BIR skissert at utsortert glass og metall skal leveres i dedikerte nedkast innenfor bossnettomr\u00e5det selv om glass/metall ikke sendes gjennom bossnettet. N\u00e5r det gjelder tekstil legges det opp til en bringeordning innenfor bossnettomr\u00e5det ved at innbyggerne i Bergen kan levere tekstilavfall p\u00e5 BIRs milj\u00f8parker. I bossnettomr\u00e5det leveres i dag plast, restavfall og papir og papp kildesortert i bossnettet. Andre virkemidler for \u00e5 oppn\u00e5 \u00f8kt utsortering N\u00e5r forslagene til utsortering og materialgjenvinning er klare, vil byr\u00e5det vurdere anbefalte virkemidler fra Milj\u00f8direktoratets Veileder: Utsortering og materialgjenvinning, for \u00e5 sikre at kommunen oppfyller utsorteringskravene. Ett av virkemiddelene som kommunen selv har, vil kunne v\u00e6re andre former for differensiert avfallsgebyr for \u00e5 styrke de \u00f8konomiske insentivene for husholdninger til \u00e5 sortere bedre. Videre vil en \u00f8kt finansiering ogs\u00e5 v\u00e6re et virkemiddel kommunen har for \u00e5 oppfylle sorteringskravene. If\u00f8lge Milj\u00f8direktoratet vil oppf\u00f8lgning av kravene i alle tilfelle kunne medf\u00f8re \u00f8kte kostnader, da knyttet til blant annet innf\u00f8ring eller endring av sorteringsl\u00f8sning, veiledning, infrastruktur, transport og administrasjon med mer. Renovasjonsl\u00f8sninger, teknologivalg, transportavstander vil ogs\u00e5 p\u00e5virke kostnadsniv\u00e5et. Kostnadene for h\u00e5ndtering av matavfall, hageavfall og deler av plastavfallet skal finansieres gjennom avfallsgebyret. I praksis vil dette si at kostnadene forbundet med gjennomf\u00f8ring av kommunens krav til utsortering og materialgjenvinning skal betales av husholdningene. Ved vesentlige endringer vil en redegj\u00f8relse for ny sorteringsl\u00f8sning for husholdningene og eventuelle forslag til endringer i renovasjonsgebyr bli en sak som byr\u00e5det vil legge frem for politisk behandling. En forel\u00f8pig utregning tilsier at en endring i gebyrregulativ etter vedtak fra bystyret tidligst kan foreligge i desember 2025. Christine Kahrs \u2013 Byr\u00e5d for byutvikling Dokumentet er godkjent elektronisk. "
}