{
  "dokument_id": "75223dbc-a85b-5639-b370-71be01258fda",
  "doc_type": "case_attachment",
  "kommune": 4601,
  "tittel": "Bergenhus gnr 168 bnr 661 Heien 7A. Klage over avslag p\u00e5 s\u00f8knad om tilbygg",
  "url": "https://bergen.kommune.no/politikere-utvalg/api/fil/bk360/11803164/Bergenhus-gnr-168-bnr-661-Heien-7A-Klage-over-avslag-pa-soknad-om-tilbygg",
  "tekst": " Byr\u00e5d for byutvikling Fullmaktssak /24 Saksframstilling V\u00e5r referanse: 2024/148237-7 Bergenhus gnr 168 bnr 661 Heien 7A. Klage over avslag p\u00e5 s\u00f8knad om tilbygg Hva saken gjelder: Saken gjelder klage over avslag p\u00e5 s\u00f8knad om tilbygg i form av entr\u00e9 p\u00e5 fasade mot \u00f8st (BRA 5,3 m2). Avslaget ble gitt den 05.09.2024 da en kom til at det ikke forel\u00e5 rettslig grunnlag for \u00e5 dispensere fra gjeldende KDP \u00a7 10 pkt. 5 om tomteutnyttelse og pbl. \u00a7 29-4 om avstand til nabogrense, jf. pbl. \u00a7 19-2. Plan- og bygningsetaten er ogs\u00e5 av den oppfatning at tiltaket ikke har tilstrekkelig visuelle kvaliteter, jf. pbl. \u00a7 29-2. Vedtaket er p\u00e5klaget av ansvarlig s\u00f8ker Bygg Prosjekt AS v/Roy G. Nj\u00e5stad p\u00e5 vegne av tiltakshaver Gard Oma. Eiendommen er ikke detaljregulert over grunnen. Eiendommen ligger i delomr\u00e5de E Skanseli-Mulen-Heien i kommunedelplan for Bergenhus. KDP Sandviken \u2013 Fjellsiden nord, og er vist som boligomr\u00e5det. I KPA 2018 ligger den i ytre fortettingssone og innenfor hensynssone for kulturmilj\u00f8. Se vedtakets pkt. 3.1 for utfyllende informasjon om planstatus. Foruten oms\u00f8kte dispensasjon fra KDP \u00a7 10 pkt. 5 og pbl. \u00a7 29-4, har Plan- og bygningsetaten videre opplyst om behov for dispensasjon fra KPA 2018 \u00a7 14 om krav til uteoppholdsareal. Etaten anser ikke slik dispensasjon som oms\u00f8kt etter pbl. \u00a7 19-1. Ansvarlig s\u00f8ker opplyser at det er foretatt nabovarsling i samsvar med bestemmelsene i pbl. \u00a7 21-3, og bekrefter at det ikke er mottatt noen merknader. Byantikvaren stiller seg positiv til det oms\u00f8kte tiltaket. Det vises til at fasaden vender inn mot hage og er lite synlig fra offentlig vei. Tiltaket er relativt beskjedent og endrer ikke husets karakter eller arkitektoniske uttrykk. Klage: Om visuelle kvaliteter Klager p\u00e5peker innledningsvis at fagetatens vurderinger st\u00e5r i sterk kontrast til Byantikvarens syn p\u00e5 det samme tiltaket. I denne sammenheng mener klager at en m\u00e5 legge stor vekt p\u00e5 Byantikvarens vurderinger, som skal ivareta kulturverdiene p\u00e5 stedet. Det er videre flere bygninger i omr\u00e5det som har f\u00e5tt mindre tilbygg som bryter med bygget symmetri, og det er her tale om et tiltaket som knapt blir synlig fra gateplan. Det er ellers klagers oppfatning at gjeldende KDP skal ivareta hovedstrukturen i bebyggelsen (rekkehus, to- og firemannsboliger mv.), men er ikke ment \u00e5 omfatte tiltak av en s\u00e5 beskjeden karakter. Krav til uteoppholdsareal Ansvarlig s\u00f8ker (klager) har lagt til grunn uriktig arealform\u00e5l i KPA 2018 for behov til uteoppholdsareal. Dette er imidlertid ikke av s\u00e6rlig betydning for vurderingen av dispensasjon. Eiendommen er allerede i strid med krav til uteoppholdsareal og tiltaket vil ikke beslaglegge mer enn ca. 2 m2 pr. boenhet. Tilbygget vil heller ikke beslaglegge areal som er 1 s\u00e6rlig egnet som uteoppholdsareal. Boenhetene har for \u00f8vrig tilgang p\u00e5 gode uteoppholdsareal, b\u00e5de p\u00e5 eiendommen og i n\u00e6romr\u00e5det ellers. Om dispensasjon fra tomteutnyttelse Klager er av den oppfatning at det er tillatt grad av utnytting i KPA som gj\u00f8res gjeldende, og stiller derfor sp\u00f8rsm\u00e5l ved bygningsmyndighetens behandling av den subsidi\u00e6re dispensasjonss\u00f8knad fra krav i gjeldende KDP. Klager p\u00e5peker at slik dispensasjon kun er oms\u00f8kt subsidi\u00e6rt, da en har erfart varierende praksis i kommunen. Om dispensasjon fra avstand til nabogrense Eiendommens plassering i terrenget inneb\u00e6rer at tiltaket ikke vil medf\u00f8re tap av utsikts- eller solforhold, eller medf\u00f8re \u00f8kt innsyn. Brannsikkerheten vil ogs\u00e5 bli ivaretatt ved bygningsmessige tiltak. Det er heller ikke inngitt noen innsigelser til tiltaket. Det vises til klagen i sin helhet. Fagetatens vurdering og anbefaling: Om visuelle kvaliteter Plan- og bygningsetaten som fagetat opprettholder vurderingen om tiltakets visuelle kvaliteter. Selv om tiltaket er \u00e5 anse som relativt beskjedent, mener fagetaten at tiltaket isolert sett bryter med symmetrien p\u00e5 bygningen. I tillegg mener fagetaten at tiltaket vil bidra til \u00e5 bygge ned og endre bebyggelsesm\u00f8nsteret i omr\u00e5det. Tilbygget vil bygge ned hagearealet som utgj\u00f8r de gr\u00f8nne linjene mellom bygningene, som inng\u00e5r i en helhetlig utbygging. Om krav til uteoppholdsareal Fagetaten anser ikke klagen som formell s\u00f8knad om dispensasjon fra krav til uteoppholdsareal i henhold til pbl. \u00a7 19-1. Det p\u00e5pekes at eiendommen fra f\u00f8r har lite uteoppholdsareal, som n\u00e5 blir enda mindre. Det vil v\u00e6re sv\u00e6rt uheldig \u00e5 bygge ned mer av tilgjengelig uteareal p\u00e5 bakkeplan. Om dispensasjon fra tomteutnyttelse Krav til tomteutnyttelse i gjeldende KDP tilsvarende 60% BRA, er innenfor intervallet i KPA 2018 \u00a7 26.4.5. Det er derfor ikke motstrid, og kravet i KDP-en gjelder fullt ut. Fagetaten mener at eiendommens t\u00e5legrense er n\u00e5dd. Videre b\u00f8r ikke mellomrommene mellom byggene bygges ytterligere ned av hensyn til bebyggelsesstrukturen. Om dispensasjon fra avstand til nabogrense Fagetaten mener at tilbygget vil stenge for siktlinjen s\u00f8rover fra tilst\u00f8tende eiendom i nord. Arealet ligger lavere enn eiendommen som grenset mot \u00f8st, og de \u00e5pne arealene b\u00f8r beholdes for \u00e5 skape luft og lys til utearealet. Det vises til fagetatens notat datert 12.11.2024 i sin helhet. Byr\u00e5dens vurdering og konklusjon: Byr\u00e5den har vurdert saken p\u00e5 nytt med bakgrunn i mottatt s\u00f8knad og sakens dokumenter ellers, og er kommet til at klagen kan tas til f\u00f8lge. Dispensasjon fra tomteutnyttelse, jf. KDP-ens \u00a7 10 pkt. 5 Byr\u00e5den deler fagetatens oppfatning av at det er regulert tomteutnyttelse i KDP-en som gj\u00f8res gjeldende, og tiltaket er i strid med bestemmelsen. Det er s\u00f8kt om dispensasjon fra KDP-ens \u00a7 10 pkt. 5, jf. pbl. \u00a7 19-1. Vilk\u00e5rene for \u00e5 dispensere f\u00f8lger av pbl. \u00a7 19-2 andre ledd hvor det fremg\u00e5r at: \u00abDispensasjon kan ikke gis dersom hensynene bak bestemmelsen det dispenseres fra, hensynene i lovens form\u00e5lsbestemmelse eller nasjonale eller regionale 2 interesser, blir vesentlig tilsidesatt. Fordelene ved \u00e5 gi dispensasjon skal v\u00e6re klart st\u00f8rre enn ulempene\u00bb. Form\u00e5let med bestemmelse om tomteutnyttelse er \u00e5 regulere bygningers volum i forhold til behov for uteoppholdsareal, belastning p\u00e5 infrastruktur og forholdet til omgivelsene. Byr\u00e5den mener det er et viktig utgangspunkt for saken, at det er tale om tiltak p\u00e5 en eiendom som allerede vesentlig overskrider gjeldende f\u00f8ringer for maksimal utnyttelsesgrad. Det inneb\u00e6rer for byr\u00e5den at en ikke uten videre kan komme til den konklusjon at hensynet bak bestemmelsen blir vesentlig tilsidesatt. Det er i denne sak tale om et tilbygg med oppgitt areal p\u00e5 6,1 m2, som med hensyn til dets st\u00f8rrelse vurderes til \u00e5 ha liten eller ingen betydning isolert sett for denne boligeiendommen eller for omr\u00e5det. Etter byr\u00e5dens syn er disse forhold tilstrekkelig belyst i \u00f8vrige vurderinger i vedtaket, s\u00e6rlig hva gjelder dispensasjon fra krav til uteoppholdsareal og tiltakets visuelle kvaliteter. Det henvises f\u00f8lgelig til disse vurderingene for byr\u00e5dens konklusjon om at hensynene bak bestemmelsen ikke blir \u00abvesentlig tilsidesatt\u00bb, jf. pbl. \u00a7 19-2. Fordelene ved \u00e5 dispensere fra bestemmelsen, er at det etableres st\u00f8rre, felles gang for boenhetene i bygget. Byr\u00e5den anser det av positiv betydning at det etableres ryddigere interne l\u00f8sninger, s\u00e6rlig der hvor det er tale om arealer til felles bruk. Mindre tiltak for \u00e5 utvikle egen eiendom i takt med egne \u00f8nsker og behov, anses dessuten relevant for kommunens ressurs- og arealdisponering. Med dette mener byr\u00e5den at mindre tilpasninger med fordeler av i hovedsak privat karakter, likevel kan medf\u00f8re at en ikke s\u00f8ker \u00e5 l\u00f8se sine boligbehov p\u00e5 ubebygde arealer. Uten s\u00e6rlige nevneverdige ulemper, mener byr\u00e5den det uansett er grunnlag for \u00e5 komme til den konklusjon at fordelene er \u00abklart st\u00f8rre enn ulempene\u00bb, jf. pbl. \u00a7 19-2. Dispensasjon fra krav til uteoppholdsareal, jf. KPA 2018 \u00a7 14.3.4 S\u00f8ker har opplyst at eiendommen har ca. 150 m2 uteoppholdsareal etter tiltak, og tiltaket er f\u00f8lgelig i strid med krav for denne eiendommen til totalt 225 m2 uteoppholdsareal etter KPA 2018 \u00a7 14.3.4. Byr\u00e5den er av den oppfatning at klagen og innholdet i supplerende klage, tilsier at det s\u00f8kes om dispensasjon fra bestemmelsen, jf. pbl. \u00a7 19-1. Hensynet bak bestemmelsen om uteoppholdsareal er \u00e5 sikre god bokvalitet, i den forstand at alle boliger skal ha tilgang til utend\u00f8rs oppholdsareal av tilstrekkelig kvalitet for alle aldersgrupper og funksjonsniv\u00e5. St\u00f8rrelse, utforming, solforhold, st\u00f8y, vegetasjon, og plassering av bygninger p\u00e5virker kvaliteten p\u00e5 uteoppholdsarealet. Klager viser i sin dispensasjonss\u00f8knad til at tilbygget vil legge beslag p\u00e5 sm\u00e5 arealer (ca. 2 m2 pr. boenhet), som ikke egner seg s\u00e6rlig som uteoppholdsareal. Det vises til at arealet er \u00f8stvendt og ikke oppfyller kvalitetskravene for solforhold. Videre vises det til at boenhetene har andre gode uteoppholdsareal p\u00e5 privat areal og i offentlige parker mv. Byr\u00e5den deler argumentasjonen i klagers dispensasjonss\u00f8knad. All den tid det er tale om omdisponering av sm\u00e5 arealer uten s\u00e6rlige kvaliteter, blir ikke hensynene bak bestemmelsen \u00abvesentlig tilsidesatt\u00bb, jf. pbl. \u00a7 19-2. Uten at vesentlig eller viktige uteoppholdsarealer g\u00e5r tapt som f\u00f8lge av tiltaket og med henvisning til de fordeler som er nevnt over, vurderer byr\u00e5den fordelene som \u00abklart st\u00f8rre enn ulempene\u00bb, jf. pbl. \u00a7 19-2. Byr\u00e5den vil belyse at dispensasjonss\u00f8knaden i supplerende klageskriv datert 25.10.2024, ikke er nabovarslet. Byr\u00e5den mener at dispensasjonss\u00f8knaden kan unntas nabovarsling i henhold til pbl. \u00a7 21-3, da med hensyn til nabovarslingen som allerede er gjennomf\u00f8rt. 3 Dispensasjon fra avstand til nabogrense, jf. pbl. \u00a7 29-4 Tiltakets plassering er i strid med pbl. \u00a7 29-4 annet ledd om avstand til nabogrense, og det er s\u00f8kt om dispensasjon fra bestemmelsen, jf. pbl. \u00a7 19-1. Hovedhensynet bak plan- og bygningsloven \u00a7 29-4 andre ledd er \u00e5 hindre brannspredning til andre byggverk og ivareta behovet for luft, lys, utsikt samt hindre innsyn. Byr\u00e5den vil f\u00f8rst p\u00e5peke at det fremst\u00e5r \u00e5penbart at tilbygget ikke vil ha betydning for brannsikkerheten p\u00e5 stedet med hensyn til s\u00f8kers opplysninger. Videre kan ikke tilbygget anses \u00e5 ha negativ betydning for innsyn- og utsiktsforhold. Sp\u00f8rsm\u00e5let for byr\u00e5den er da i hvilken grad tilbygget p\u00e5virker luft- og lysforhold. Det vurderes \u00e5 v\u00e6re naturlig \u00e5 ta utgangspunkt i at det er tale om et tettbygd boligomr\u00e5de. Ethvert tiltak vil da kunne ha negativ betydning for naboer. Byr\u00e5den mener likevel at det er vanskelig \u00e5 peke p\u00e5 noen momenter som tilsier at tilbygget vil ha s\u00e6rlig betydning for hensynene. Det vises i denne sammenheng til at tilbygget er relativt lite og plasseres p\u00e5 arealer som ikke har videre betydning for ovennevnte forhold. Byr\u00e5den vil ogs\u00e5 p\u00e5peke at nabo ikke har inngitt merknader til tiltaket og at det i henhold til flyfoto er oppf\u00f8rt en st\u00f8rre hekk mot boligeiendommen i nord, uten at dette skal tillegges avgj\u00f8rende vekt. Etter en samlet vurdering, er byr\u00e5den kommet til at hensynene ikke blir \u00abvesentlig tilsidesatt\u00bb, pbl. \u00a7 19-2. Uten at tilbygget kan sies \u00e5 noen vesentlig negativ innvirkning for forholdene som bestemmelsen er ment \u00e5 ivareta, kan ikke byr\u00e5den identifisere noen s\u00e6rskilte ulemper ved oms\u00f8kte tiltak. Fordelene, som nevnt, gj\u00f8res enda gjeldende og er f\u00f8lgelig \u00abklart st\u00f8rre enn ulempene\u00bb, jf. pbl. \u00a7 19-2. Byr\u00e5den er etter dette kommet til at de rettslige vilk\u00e5rene for \u00e5 dispensere fra ovennevnte bestemmelser, er oppfylt, jf. pbl. \u00a7 19-2 annet ledd. Etter pbl. \u00a7 19-2 f\u00f8rste ledd er det da opp til forvaltningens frie skj\u00f8nn om det skal dispenseres, jf. formuleringen om at kommunen \u00abkan\u00bb gi varig eller midlertidig dispensasjon. I dette tilfellet er byr\u00e5den av den oppfatning at det kan gis dispensasjoner. Tiltakets visuelle kvaliteter, jf. pbl. \u00a7 29-2 Etter pbl. \u00a7 29-2 f\u00f8rste ledd skal ethvert tiltak \u00abprosjekteres og utf\u00f8res slik at det etter kommunens skj\u00f8nn innehar gode visuelle kvaliteter b\u00e5de i seg selv og i forhold til dets funksjon og dets bygde og naturlige omgivelser og plassering\u00bb. Videre kan kommunen i dette tilfellet \u00ablegge vekt p\u00e5 hensynet til viktige historiske, arkitektoniske og andre kulturelle verdier\u00bb. Byr\u00e5den er grunnleggende av den oppfatning at en skal v\u00e6re varsom med \u00e5 bygge ned og endre en helhetlig bebyggelsesstruktur. I dette konkrete omr\u00e5det er byr\u00e5den imidlertid av den oppfatning at det allerede er gjennomf\u00f8rt sv\u00e6rt mange mindre tiltak av varierende omfang og kvalitet, slik at det vanskelig kan sies at oms\u00f8kte tiltak vil ha vesentlig negativ p\u00e5virkning for hovedlinjene. All den tid en bevarer de viktigste elementene i boligomr\u00e5det, mener byr\u00e5den at tiltaket kan aksepteres. Uansett mener byr\u00e5den at Byantikvarens syn b\u00f8r legges til grunn. Det vil si at byr\u00e5den vurderer at tiltaket \u00aber relativt beskjedent og endrer ikke husets karakter eller arkitektoniske uttrykk\u00bb, jf. Byantikvarens uttalelse datert 22.08.2024. Tiltaket innehar tilfredsstillende visuelle kvaliteter, jf. pbl. \u00a7 29-2. Vedtakskompetanse: Byr\u00e5d for byutvikling har generell myndighet til \u00e5 fatte beslutninger som ikke er av prinsipiell betydning, jf. byr\u00e5dssak 1282/23. Alle beslutninger som er av prinsipiell betydning legges frem for byr\u00e5det. Byr\u00e5d for byutvikling fatter f\u00f8lgende vedtak: 1. Plan- og bygningsetatens vedtak datert 05.09.2024 oppheves i medhold av fvl. \u00a7 33 annet ledd. 4 2. Med hjemmel i pbl. \u00a7 19-2 gis det dispensasjon fra KPA 2018 \u00a7 14.3.4, gjeldende KDP \u00a7 10 pkt. 5 og pbl. \u00a7 29-4. 3. Med hjemmel i pbl. \u00a7 20-1, jf. \u00a7 21-4 gis det tillatelse til tilbygg i form av entr\u00e9 p\u00e5 fasade mot \u00f8st (5,3 m2 BRA) 4. Det overlates Plan- og bygningsetaten \u00e5 utferdige tillatelsen og stille n\u00f8dvendige vilk\u00e5r. 5. Klagen tas til f\u00f8lge. Dato: 25. november 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: Fagetatens notat datert 12.11.2024 med f\u00f8lgende vedlegg: 1. Oversiktskart 2. Flyfoto 3. Situasjonsplan 4. Supplerende klage 5. Klage 6. Vedtak 7. Uttale fra Byantikvaren 8. Relevante tegninger 9. S\u00f8knad 5 "
}