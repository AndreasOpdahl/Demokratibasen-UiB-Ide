{
  "dokument_id": "c6ada2b4-722a-570f-867d-05725898a0a9",
  "doc_type": "case_attachment",
  "kommune": 4601,
  "tittel": "Klage datert 12.02.2024",
  "url": "https://bergen.kommune.no/politikere-utvalg/api/fil/bk360/10142651/Klage-datert-12-02-2024",
  "tekst": "Klage p\u00e5 rammetillatelse for Gravdalsrinden 5. (Gnr. 149. Bnr. 241) Byggesaksnummer: BYGG-2023/14050 Fra: Ina Karin Torsvik Gravdalsveien 28A 5165 Laksev\u00e5g Hjemmelshaver av 4601-149/1176 12.02.2024 Jeg \u00f8nsker med dette \u00e5 klage p\u00e5 vedtaket hvor det gis tillatelse til \u00e5 oppf\u00f8re 2 eneboliger p\u00e5 eiendom gnr 149, bnr 241, n\u00e6rmere bestemt: Bolig 1 p\u00e5 122,1 m2. 1. Solforhold: Som tidligere nevnt i punkt 1 i svar p\u00e5 nabovarsel: \u00abVedlegg 1 \u2013 Nabomerknad fra Gravdalsveien 28A (149/1176) v/Ina Torsvik\u00bb, vil oppf\u00f8ring av denne boligen for\u00e5rsake d\u00e5rligere lysforhold p\u00e5 det eneste egnede uteoppholdsarealet til Gravdalsveien 28A. Jeg kan ikke se at tiltakshaver har svart p\u00e5 denne merknaden? I svar p\u00e5 denne merknaden kan det virke som tiltakshaver viser til deres kommentar i tilknytning til bnr. 101 sine merknader. Tiltakshaver sin kommentar til eier av gbnr. 149/101: \u00abN\u00e5r det gjelder sol, har tiltakshaver f\u00e5tt utarbeidet soldiagrammer som viser hvordan den nye bebyggelsen vil p\u00e5virke solforholdene p\u00e5 gbnr. 149/101. Som det fremg\u00e5r vedlagte tegninger vil den nye bebyggelsen kun helt marginalt p\u00e5virke sol p\u00e5 bnr. 101 i negativ retning sammenlignet med hva som er dagens situasjon\u00bb. Jeg stiller sp\u00f8rsm\u00e5l rundt hvor tiltakshaver eventuelt svarer p\u00e5 samme problemstilling knytt til min eiendom, bnr. 1176? Tiltakshaver skriver i sitt svar p\u00e5 merknad for 149/1176: \u00abTiltakshaver kan ikke se at de oms\u00f8kte boligene gir en betydelig ulempe for bnr. 1176. For ytterligere begrunnelse vises det til v\u00e5re kommentarer i tilknytning til bnr. 101 sine merknader.\u00bb N\u00e5r vi ser p\u00e5 sol/skygge-analysen for v\u00e5rjevnd\u00f8gn som er lagt ved fra tiltakshaver, vil den nye bebyggelsen marginalt p\u00e5virke solforholdene til gbnr. 149/101. Ny bebyggelse vil derimot p\u00e5virke solforholdene p\u00e5 min eiendom bnr. 1176, og jeg anser ikke dette svaret fra tiltakshaver som korrekt eller utfyllende nok. Det kan virke som at tiltakshaver i dette tilfellet unnviker fra sp\u00f8rsm\u00e5let med hensikt, og det vil ogs\u00e5 v\u00e6re misledende for saksbehandler som har g\u00e5tt gjennom saken. Figuren under viser utklipp fra Sol/skyggeanalysen som er sendt inn fra tiltakshaver. Her ser vi p\u00e5 venstre side hvor skyggen ligger uten \u00abbolig 1\u00bb i situasjonsplanen, og p\u00e5 h\u00f8yre side hvor den ligger med \u00abbolig 1\u00bb i situasjonsplanen. R\u00f8d sirkel markerer en betydelig skyggeendring klokken 10:00 og 11:00 ved v\u00e5rjevnd\u00f8gn. I sol/skygge-analysen for v\u00e5rjevnd\u00f8gn kan vi se at solen p\u00e5 v\u00e5r terrasse kan nytes mellom klokken 10:00 og 14:00. Ubetydelige mengder sol klokken 15:00 og klokken 16 er alt skyggelagt. Det vil si at hvis \u00abbolig 1\u00bb blir oppf\u00f8rt, s\u00e5 vil vi miste 2 av de 4 timene vi har med sol p\u00e5 denne \u00e5rstiden. Utklippene under illustrerer hvor terrassens plassering er, sammen med utklipp fra sol/skyggeanalysen for v\u00e5rjevnd\u00f8gn, med og uten bolig 1, kl. 10:00. Flyfoto: Bergen vest sentrum Mellombels 2022, tatt 2022-04-18(Norge i bilder) Som utklippene over viser, vil betydelige mengder med sol forsvinne fra det eneste egnede uteoppholdsarealet for bnr. 1176. Privat foto: 9. februar 2024 Fotoet over viser bilde tatt fra terrassen p\u00e5 uteoppholdsarealet for Gravdalsveien 28A. Bildet er tatt klokken 11:58 den 9 februar 2024, og viser at sola g\u00e5r lavt langs fjellryggen p\u00e5 denne \u00e5rstiden. Ved oppf\u00f8ring av bolig 1 s\u00e5nn som det er planlagt n\u00e5, vil formiddagssolen forsvinne helt. Jeg \u00f8nsker ogs\u00e5 \u00e5 trekke frem et utdrag fra merknadene mine (bnr. 1176) p\u00e5 nabovarsel 20.05.2023, hvor jeg skriver: \u00abBygging av bolig nr. 1 vil f\u00f8lgelig f\u00f8re til en vesentlig reduksjon av solforholdet p\u00e5 utearealet til Gravdalsveien 28 A. Dette er meget uheldig for eksisterende bolig, tomt, n\u00e5v\u00e6rende eiere og fremtidig eiere, og strider ogs\u00e5 mot KPA \u00a7 26.4.7. I KPA \u00a7 26.4.7 st\u00e5r det dette: \u00abByggeh\u00f8yde skal tilpasses til omgivelser og terreng. Ny bebyggelse b\u00f8r ikke gi vesentlig reduksjon av sol- og utsiktsforhold for eksisterende boliger.\u00bb Videre viser vi til TEK 17 \u00a7 8-3 som sier dette om viktig egenskaper for et egnet uteoppholdsareal: TEK 17 \u00a7 8-3 veiledning til f\u00f8rste ledd \u00abViktige egenskaper for egnet uteoppholdsareal er at a) deler av omr\u00e5det reserveres til felles uteoppholds- og lekearealer med solinnfall, skjerming mot v\u00e6r og klima, og vern mot st\u00f8y. b) uteoppholdsarealet for boenheter er variert slik at det kan benyttes til ulike aktiviteter og for ulike aldersgrupper av beboere.\u00bb TEK 17 \u00a7 8-3 veiledning til andre ledd bokstav a \u00abSol- og lysforhold er viktige kvaliteter p\u00e5 ethvert uteoppholdsareal.\u00bb I tillegg vil ogs\u00e5 utsikten fra uteoppholdsarealet bli p\u00e5virket. Dette uteoppholdsarealet ligger inntil bolig og har derfor utsikt i retning s\u00f8r og \u00f8st. Ettersom oms\u00f8kt bolig nr.1 er plassert s\u00f8r/\u00f8st for Gravdalsveien 28 A vil den lille utsikt dette utomhusarealet har til fjellet og naturen bli enda mer redusert. Bygging av bolig nr.1 vil dermed bidra til en vesentlig reduksjon av b\u00e5de sol og utsiktsforhold spesielt for uteplassen.\u00bb Det er viktige poeng som jeg mener at tiltakshaver ikke svarer p\u00e5 i sine kommentarer til merknadene. Tiltakshaver er veldig tydelig i sine uttalelser om at eiendommen ligger innenfor ytre fortettingssone, og det er for meg merkverdig at bestemmelsene under \u00a726.4 sone 3-ytre fortettingssone, n\u00e6rmere bestemt \u00a726.4.7 ikke blir tatt mer hensyn til under vurdering av denne saken. 2. Innsyn: Tiltakshaver skriver i svar p\u00e5 merknad: \u00abEtter v\u00e5r vurdering vil ikke oms\u00f8kte enebolig, bolig 1, medf\u00f8rer en vesentlig tap av sol eller ytterligere innsyn til hoveduteplassen. Eksisterende uteplass mot \u00f8st er anlagt mellom bolig/bod og garasje med busker mot oms\u00f8kte eiendom. Uteplassen til nybygget er i hovedsak vendt mot garasje p\u00e5 bnr. 1176.\u00bb Uteplassen til nybygget er riktignok vendt mot garasjen, men s\u00e5nn jeg tolker situasjonsplanen vil selv dette uteomr\u00e5de ha vesentlig innsyn til eneste egnede uteoppholdsareal for bnr. 1176, samt at fasadetegningene p\u00e5 vestsiden og nordsiden av bolig 1, vil ha store vinduer med innsyn fra stuen og direkte ned til uteoppholdsareal for bnr. 1176. Utklipp: Fasade bolig 1, vest og nord. (Utklipp fra innsendte fasadetegninger) I figurene under har jeg pr\u00f8vd \u00e5 illustrere s\u00e5nn ca. hvor stort areal man har direkte innsyn til fra vinduene p\u00e5 nord- og vestsiden av bolig 1. Som illustrasjonen viser vil beboere i bolig 1 ha fullt innsyn til eneste egnede uteoppholdsareal for Gravdalsveien 28A (bnr. 1176). Gr\u00f8nt felt viser ca. omr\u00e5de som bolig 1 har innsyn til. (Kartlag fra norgeskart.no) 3. Egnet uteoppholdsareal: Som nevnt i punkt 2 i svar p\u00e5 nabovarsel: \u00abVedlegg 1 \u2013 Nabomerknad fra Gravdalsveien 28A (149/1176) v/Ina Torsvik\u00bb, er terrassen p\u00e5 \u00f8stsiden av boligen i Gravdalsveien 28A (bnr. 1176) det eneste egnede uteoppholdsarealet p\u00e5 eiendommen. For mer informasjon se tilsvar p\u00e5 nabovarsel, datert 20.05.2023. Siden dette er det eneste uteoppholdsarealet som er egnet for beboere i Gravdalsveien 28A, vil det v\u00e6re vesentlig at sol og lysforhold ikke blir d\u00e5rlige ved oppf\u00f8ring av ny bolig p\u00e5 naboeiendommen. Utearealet/terrassen som ligger p\u00e5 \u00f8stsiden av boligen i Gravdalsveien 28A er i dag fullt skjermet for innsyn og er et viktig rekreasjonsomr\u00e5de for beboerne. KPA \u00a71 peker spesielt p\u00e5 at man blant annet m\u00e5 fremme folkehelse og forebygge sykdom. At beboere i Gravdalsveien 28A har det skjermede uteomr\u00e5det som de har i dag, er uten tvil helsefremmende og viktig for trivsel. 4. Murer og skj\u00e6ringer: I forhold til tiltakshavers svar ang\u00e5ende min merknad knyttet til murer og skj\u00e6ringer, ser jeg ikke helt at tiltakshaver svarer p\u00e5 det som blir skrevet i nabomerknaden fra Gravdalsveien 28A (bnr. 1176). Tiltakshaver skriver: \u00abForst\u00f8tningsmuren som Torsvik henviser til er n\u00f8dvendig for \u00e5 sikre at tiltakshaver sin eiendom kan utnyttes p\u00e5 en hensiktsmessig m\u00e5te. Muren har god terrengtilpasning, og den er valgt nettopp for \u00e5 unng\u00e5 bruk av store skj\u00e6ringer og fyllinger, slik bestemmelsene i KPA \u00a7 8.2.1 og 8.2.7 forutsetter.\u00bb Dette ble skrevet i merknadene v\u00e5re (bnr. 1176) p\u00e5 nabovarsel datert 20.05.2023: \u00abI KPA \u00a7 8.2.9 st\u00e5r det videre at \u00abnye byggetiltak skal ha god terrengtilpasning med minst mulig bruk av store skj\u00e6ringer, fyllinger og murer.\u00bb Ut ifra situasjonsplan ser man at tiltaket krever mange murer og skj\u00e6ringer, viser til gule piler p\u00e5 utklippet under, samt p\u00e5f\u00f8lgende markering og m\u00e5lsetting av murer i fasadetegningene. Fasade \u00d8st av bolig nr.2, viser mange murer i forskjellig st\u00f8rrelse og p\u00e5 forskjellig niv\u00e5er p\u00e5 tomten. Fasade \u00d8st av Bolig nr.1 vil i tillegg f\u00e5 en mur som er mer enn 10 meter lang samt over 1,2 meter h\u00f8y.\u00bb S\u00e5nn jeg tolker svaret til tiltakshaver henvises det kun til en av murene som blir nevnt i merknadene. KPA \u00a7 8.2.9 st\u00e5r det ganske tydelig at det \u00f8nskes minst mulig bruk av store skj\u00e6ringer, fyllinger og murer. Etter situasjonsplanen og fasadetegningene, vil tiltaket kreve en betydelig mengde murer. I tillegg s\u00e5 kan man merke seg at 3D-illustrasjonene av omr\u00e5det er \u00abpyntet p\u00e5\u00bb og gir ikke et realistisk bilde p\u00e5 hvordan tiltaket vil se ut if\u00f8lge situasjonsplanen og fasadetegningene. 5. Rammetillatelsen: Jeg har ogs\u00e5 noen kommentarer ang\u00e5ende rammetillatelsen under punkt 3.2 Nabovarsling: - Det st\u00e5r beskrevet at det kun er mottatt to merknader, da henholdsvis fra gbnr 149/101 og gbnr 149/1176. Hvor er nabomerknader fra gbnr 149/1180 som kom inn med forlenget frist? - Vi ser det er feil hvor det blandes mellom kommentarer fra bnr. 101 og bnr. 1176, blant annet vedr\u00f8rende overvannsproblematikk. Dette kan tyde p\u00e5 at man ikke har gjennomg\u00e5tt saken ordentlig. Bnr. 101 og bnr. 1176 er to separate eiendommer, og merknadene b\u00f8r vurderes hver for seg da forholdene er ulike. 6. Ufullstendige svar: Som en oppsummering av gjennomg\u00e5tte punkter (1-5), er det mangelfullt og lite utfyllende svar fra tiltakshaver ang\u00e5ende svar p\u00e5 nabovarsel: \u00abVedlegg 1 \u2013 Nabomerknad fra Gravdalsveien 28A (149/1176) v/Ina Torsvik, datert 20.05.2023\u00bb. Jeg mener derfor at mitt nabovarsel b\u00f8r besvares p\u00e5 nytt fra tiltakshaver. Jeg mener at tiltakshaver bevisst har unng\u00e5tt \u00e5 svare utfyllende nok p\u00e5 punkter ang\u00e5ende solforhold, innsyn, utsikt og murer, med den hensikt at det skal bli oversett i saksgangen. 7. Konklusjon: Ut fra de vurderingene jeg har gjort ang\u00e5ende solforhold og innsyn, ser jeg at oppf\u00f8ring av bolig 1 vil gj\u00f8re drastiske endringer p\u00e5 solforholdene til Gravdalsveien 28A (bnr. 1176), samt betydelig mer innsyn til eneste egnede uteoppholdsareal. Jeg viser til KPA \u00a7 26.4.7 og TEK 17 \u00a7 8-3. Fordi tiltakshaver ikke har tatt hensyn til og svart p\u00e5 viktige merknader fra meg, Ina Torsvik, eier av Gravdalsveien 28A (bnr. 1176), \u00f8nsker jeg en ny gjennomgang av saken hvor problemer knyttet til solforhold, innsyn og utsiktsforhold som p\u00e5virker min eiendom, blir vurdert p\u00e5 nytt. Jeg anmoder derfor om f\u00f8lgende: Prim\u00e6rt: Vedtak om rammetillatelse til oppf\u00f8ring av bolig 1 p\u00e5 122,1 m2 blir avvist, og det gis ikke tillatelse til at bolig 1 kan oppf\u00f8res. Sekund\u00e6rt: Saken m\u00e5 gjennomg\u00e5s p\u00e5 nytt p\u00e5 grunn av manglende svar p\u00e5 nabomerknader. Eventuelt at vedtaket om tillatelse til oppf\u00f8ring av bolig 1 blir omgjort dersom f\u00f8lgende punkter blir hensyntatt: 1. Bolig 1 m\u00e5 flyttes \u00f8stover mot eksisterende bolig p\u00e5 tiltakshavers eiendom og lengre ned i terrenget s\u00e5nn at man unng\u00e5r tap av sollys og hindrer innsyn til uteoppholdsareal i Gravdalsveien 28A (bnr. 1176). 2. Vinduene p\u00e5 nord og vestside av bolig 1 m\u00e5 plasseres s\u00e5nn at det ikke blir innsyn til uteoppholdsareal i Gravdalsveien 28A (bnr. 1176). 3. Uteplassen til bolig 1 m\u00e5 plasseres uten innsyn til Gravdalsveien 28A (bnr. 1176). "
}