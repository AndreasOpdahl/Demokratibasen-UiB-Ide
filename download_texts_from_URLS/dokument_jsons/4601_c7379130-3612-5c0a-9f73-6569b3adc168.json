{
  "dokument_id": "c7379130-3612-5c0a-9f73-6569b3adc168",
  "doc_type": "case_attachment",
  "kommune": 4601,
  "tittel": "Fana gnr 67 bnr 22 Hausdalsvegen 533. Klagebehandling - avsl\u00e5tt s\u00f8knad om bruksendring fra fritidsbolig til bolig",
  "url": "https://bergen.kommune.no/politikere-utvalg/api/fil/bk360/10928390/Fana-gnr-67-bnr-22-Hausdalsvegen-533-Klagebehandling-avslatt-soknad-om-bruksendring-fra-fritidsbolig-til-bolig",
  "tekst": " Byr\u00e5d for byutvikling Fullmaktssak /24 Saksframstilling V\u00e5r referanse: 2024/79101-5 Fana gnr 67 bnr 22 Hausdalsvegen 533. Klagebehandling - avsl\u00e5tt s\u00f8knad om bruksendring fra fritidsbolig til bolig Hva saken gjelder: Saken gjelder s\u00f8knad om bruksendring fra fritidsbolig til bolig p\u00e5 gbnr. 67/22. Tiltaket er en fritidsbolig som opprinnelig ble oppf\u00f8rt rundt 1980, og siden gjenoppf\u00f8rt i 2013 etter totalskade i en brann i 2011. S\u00f8knad om bruksendring ble avsl\u00e5tt med begrunnelse at vilk\u00e5rene for dispensasjon fra plankrav, avstand til vassdrag og arealform\u00e5let LNF ikke var oppfylt. S\u00f8knaden mangler ogs\u00e5 godkjent avkj\u00f8ringstillatelse fra Vestland fylkeskommune. Avslaget er p\u00e5klaget av tiltakshaver Matias Boge. Ansvarlig s\u00f8ker er SmartCon AS v/Helge L\u00f8seth. Eiendommen er uregulert. I kommuneplanens arealdel (KPA 2018), vedtatt 19.06.2019, er den lagt til landbruk-, natur- og friluftsform\u00e5l (LNF). Eiendommen er ogs\u00e5 omfattet av aktsomhetssone for skred, og hensynssone for vassdrag (100 meters byggegrense mot Osvassdraget). Se avslagsvedtaket \u00a7 3.1 for utfyllende planstatus. Tiltaket krever dispensasjon fra KPA 2018 \u00a7 3.1 plankrav, \u00a7 6.2.2 byggegrense mot Osvassdraget og \u00a7 31 LNF. Alle n\u00f8dvendige dispensasjoner er oms\u00f8kt. Bymilj\u00f8etaten har gitt uttale datert 07.11.2024, hvor de uttaler at bruksendring i seg selv ikke vil gi nevneverdige konsekvenser for de hensyn som skal ivaretas innen LNF-omr\u00e5der og byggegrensen langs Osvassdraget. De gj\u00f8r oppmerksom p\u00e5 at eventuelle fremtidige s\u00f8knader som medf\u00f8rer endret arealbruk vil ha streng dispensasjonsadgang. Vestland fylkeskommune v/INV har gitt tilbakemelding p\u00e5 s\u00f8knad om utvidet bruk av avkj\u00f8rsel den 22.02.2023, i forbindelse med tidligere s\u00f8knad, hvor de uttaler at de ikke vil ta stilling til sp\u00f8rsm\u00e5let f\u00f8r dispensasjonssp\u00f8rsm\u00e5let er avklart. Fagetaten opplyser at gjeldende sak ble oversendt, uten at det kom uttalelse. Ansvarlig s\u00f8ker opplyser at det er gjennomf\u00f8rt nabovarsling i samsvar med bestemmelsene i plan- og bygningsloven \u00a7 21-3, og bekrefter at det ikke er mottatt noen merknader. Klage: Klager ber om at vedtaket blir omgjort, og at det blir gitt dispensasjon og tillatelse til bruksendring som oms\u00f8kt. Klager viser til at hensynet til LNF og Osvassdraget ble vurdert da det ble gitt tillatelse til \u00e5 gjenoppf\u00f8re fritidsboligen, og at det eneste som endres n\u00e5 er bruken av eiendommen. Klager viser til at sammenhengende landbruk er umulig \u00e5 im\u00f8tekomme uten sanering av bygget. Det vises ogs\u00e5 til betydelige utlegg for skredfarevurdering, og at det er urimelig \u00e5 kreve detaljregulering av eiendommen. Klager viser ogs\u00e5 til at det er godkjent bruksendring av en 1 annen fritidsbolig i Hausdalen, som var i d\u00e5rligere teknisk stand enn oms\u00f8kte. Det vises ellers til komplett klage. Fagetatens vurdering og anbefaling: Plan- og bygningsetaten som fagetat har vurdert saken, og anbefaler at vedtak om avslag opprettholdes. Fagetaten sier seg enig med tiltakshaver at sp\u00f8rsm\u00e5let er hvorvidt en endret bruk av bygget kan tillates innenfor arealform\u00e5let LNF og med de s\u00e6rlige f\u00f8ringene som gjelder innenfor hensynssonene. N\u00e5r det gjelder plankrav, viser fagetaten til at det er en rekke forhold som ikke er avklart for bruksendring til bolig, og eiendommen ligger i en klynge med fradelte eiendommer. Fagetaten finner det mer hensiktsmessig \u00e5 se den fremtidige bruken av omr\u00e5det under ett. N\u00e5r det gjelder LNF, viser fagetaten til at boligform\u00e5l legger til rette for en mer omfattende bruk enn fritidsbolig, selv om begge strider mot LNF-form\u00e5let. Fritidsbruken gjelder ogs\u00e5 bruk som var eksisterende og etablert ved godkjenning i 2012. For byggegrensen mot Osvassdraget er utgangspunktet at sonen skal holdes helt inngrepsfri, og en utvidelse av bruksform\u00e5let som \u00f8ker forventet belastning p\u00e5 omr\u00e5det kan ikke anbefales. N\u00e5r det gjelder krav om skredfarerapport, vises det til pbl. \u00a7 28-1. For tekniske krav er fagetaten positiv til \u00e5 innvilge unntak for deler av tiltaket, men med forbehold om at U-verdier etter TEK17 oppn\u00e5s for tak og vinduer. Det m\u00e5 innhentes tillatelse til utvidet bruk av avkj\u00f8rsel f\u00f8r byggetillatelse kan gis, men det er uproblematisk \u00e5 gi dispensasjon i p\u00e5vente av slikt vedtak. Det vises ellers til komplett fagnotat. Byr\u00e5dens vurdering og konklusjon: Byr\u00e5den har vurdert klagen, og finner at denne kan tas til f\u00f8lge hva gjelder dispensasjon. N\u00e5r det gjelder tillatelse til bruksendring, vises det til at dette krever tillatelse til \u00f8kt bruk av avkj\u00f8rsel, jf. pbl. \u00a7 27-4. Byr\u00e5den tiltrer ellers fagetatens vurdering av unntak fra TEK17, og er positiv til \u00e5 innvilge dette p\u00e5 vilk\u00e5r som en del av bruksendringen, dersom det innvilges avkj\u00f8rselstillatelse fra Vestland fylkeskommune. Plankrav Fagetaten har vist til at det er overordnede forhold som fremst\u00e5r uavklart for en bruksendring til bolig, og at det er hensiktsmessig \u00e5 se den fremtidige bruken av omr\u00e5det under ett heller enn \u00e5 gi stykkvise dispensasjoner. De kan heller ikke se at det er klart st\u00f8rre fordeler enn ulemper med \u00e5 gi dispensasjon. Sp\u00f8rsm\u00e5let er f\u00f8rst om dispensasjon fra plankrav vil \u00abvesentlig tilsidesette\u00bb hensynene bak plankravet, nasjonale eller regionale interesser eller hensynene i plan- og bygningslovens form\u00e5lsparagraf. Byr\u00e5den er enig i at felles planlegging og avklaring av interessene i omr\u00e5det er hensiktsmessig for st\u00f8rre utbygginger, men finner at det trolig ikke vil v\u00e6re snakk om en st\u00f8rre utbygging i dette omr\u00e5det. Oms\u00f8kte eiendom ligger i en klynge p\u00e5 fire eiendommer, fradelt i 1964 og 1965. Av disse er det bare oms\u00f8kte eiendom som er bebygd. Byr\u00e5den viser til at vurderingene vil v\u00e6re ulike for bebygde og ubebygde eiendommer, da inngrepet allerede er gjort p\u00e5 den bebygde. Dersom det skulle v\u00e6re interesse for bebyggelse p\u00e5 de resterende tre eiendommene, vil dette klart v\u00e6re forhold som m\u00e5 avklares i plan. Selv om eiendommene er fradelt, skjedde dette for ca. 60 \u00e5r siden, og etter byr\u00e5dens er man ikke bundet av eventuelle forventninger som har oppst\u00e5tt som f\u00f8lge av fradeling. Fagetaten har vist til uavklarte forhold knyttet til infrastruktur og trafikale forhold, tilgjengelighet for skole- og barnehagedekning og privatisering av natur og friluftsomr\u00e5der. 2 Byr\u00e5den er enig i at dette er viktige forhold i en sak om boligbygging, men n\u00e5r det bare er snakk om en eiendom, i et omr\u00e5de med etablerte boliger vurderer byr\u00e5den at hensynene ikke \u00abvesentlig\u00bb tilsidesettes. Dersom det i fremtiden skulle blitt aktuelt med utbygging av de resterende tomtene vil hensynene gj\u00f8re seg gjeldende i st\u00f8rre grad, og man vil ogs\u00e5 ha en dokumentert st\u00f8rre interesse for utbygging i Hausdalen enn det som er tilfellet i dag. N\u00e5r det gjelder s\u00e6rlig hensynet til barn og unges interesser er det ikke tilrettelagt med lekeplasser og sosiale samlingsplasser, men byr\u00e5den vektlegger at tomten er stor nok til uteopphold og at det er mye utmark i n\u00e6romr\u00e5det, som kan brukes til opphold og lek for st\u00f8rre barn. Hensynet til barn og unge blir etter byr\u00e5dens vurdering ikke \u00abvesentlig\u00bb tilsidesatt. N\u00e5r det gjelder mulig p\u00e5virkning p\u00e5 natur og landskap, viser byr\u00e5den til at eiendommen er bebygd, og at n\u00f8dvendige terrenginngrep er utf\u00f8rt. Landskapsvirkningen vil alts\u00e5 bli uendret ved dispensasjon. Byr\u00e5den understreker at tiltakshaver ikke kan p\u00e5regne ytterligere dispensasjoner, da hensynene i st\u00f8rre grad gj\u00f8r seg gjeldende for nye tiltak. Byr\u00e5den legger stor vekt p\u00e5 at Bymilj\u00f8etaten har uttalt at bruksendring i seg selv ikke vil ha nevneverdige konsekvenser for hensyn innen LNF-form\u00e5let og byggegrensen mot Osvassdraget. En reguleringsplan for dette tiltaket kan dermed fremst\u00e5 som noe strengt, men byr\u00e5den understreker at denne vurderingen vil v\u00e6re annerledes for tiltak som \u00f8ker bebyggelsen eller gir \u00f8kt fare for avrenning for forurensning. Tiltakshaver kan s\u00e5ledes ikke p\u00e5regne ytterligere dispensasjoner. Byr\u00e5den finner at hensynene bak plankravet, nasjonale og regionale interesser og hensynene i plan- og bygningslovens form\u00e5lsparagraf ikke blir \u00abvesentlig tilsidesatt\u00bb. Sp\u00f8rsm\u00e5let er s\u00e5 om det er \u00abklart\u00bb st\u00f8rre fordeler enn ulemper med \u00e5 gi dispensasjon. Bruksendring er f\u00f8rst og fremst en fordel for tiltakshaver, som kan ta eiendommen i bruk som fast bolig. En bruksendring til bolig kan imidlertid ogs\u00e5 gi en bredere bruk enn en fritidsbolig, da det ikke er boplikt. En bolig kan dermed brukes som fritidsbolig, mens man ikke kan bo permanent i en fritidsbolig. Bruksendring er dermed \u00e5 regne som en objektiv fordel for eiendommen, som iht. Sivilombudets sak 2014/334 skal tas med i vurderingen. Byr\u00e5den finner imidlertid at det ogs\u00e5 er en fordel at de som oppholder seg over lang tid p\u00e5 en eiendom, ogs\u00e5 er registrert bosatt der. For Bergen kommune kan det ogs\u00e5 regnes som positivt at det tilrettelegges for bolig ogs\u00e5 i spredtbygde str\u00f8k, samtidig som man unng\u00e5r ytterligere nedbygging ved \u00e5 bruksendre allerede bebygde eiendommer. Oms\u00f8kte eiendom ligger i et omr\u00e5de med andre boliger, og har, med forbehold om godkjent avkj\u00f8rselstillatelse, tilknytning til n\u00f8dvendig infrastruktur. Det blir dermed ikke etablert nye tiltak som \u00f8ker p\u00e5virkning p\u00e5 milj\u00f8 og landskap. Byr\u00e5den kan heller ikke se at en bruksendring fra fritidsbolig til hel\u00e5rsbolig vil \u00f8ke privatiseringsvirkningen av bygget, og viser til at det er flere muligheter for friluftsliv i omr\u00e5det. Sett opp mot de store fordelene for tiltakshaver, finner byr\u00e5den at det er \u00abklart\u00bb st\u00f8rre fordeler enn ulemper med \u00e5 gi dispensasjon. LNF Sp\u00f8rsm\u00e5let er f\u00f8rst om dispensasjon vil \u00abvesentlig tilsidesette\u00bb hensynene bak arealform\u00e5let LNF, nasjonale eller regionale interesser eller form\u00e5lsparagrafen. Fagetaten har lagt vekt p\u00e5 at utgangspunktet for vurdering av tiltak i LNF-omr\u00e5der er at de skal tjene til bruk for landbruk, eller v\u00e6re tilrettelegging for natur eller friluftsliv. 3 I denne saken vil ikke bygget v\u00e6re til bruk i landbruk, og som privat bolig vil det heller ikke v\u00e6re tilrettelegging av natur eller friluftsliv. Byr\u00e5den viser til at Bymilj\u00f8etaten har uttalt at bruksendring i seg selv ikke vil gi nevneverdig konsekvens for de hensyn som skal ivaretas innen LNF-omr\u00e5der. Da det er en eksisterende fritidsbolig, vil ikke eiendommen kunne brukes til landbruk uten at bygget saneres. Da lovlig oppf\u00f8rte bygg som kjent har vern mot senere planendringer, vurderer ikke byr\u00e5den dette som et reelt alternativ. Vurderingen er da om endring fra fritidsbolig til hel\u00e5rsbolig vil \u00abvesentlig\u00bb tilsidesette hensynene bak arealform\u00e5let. Byr\u00e5dens vurdering er at endringen ikke \u00abvesentlig\u00bb kommer i konflikt med noen av hensynene som skal ivaretas. Det vises til at terrenginngrepet og oppstykkingen av landbruksareal allerede har skjedd, og at man kan bo halve \u00e5ret i en fritidsbolig. Endringen til hel\u00e5rsbolig blir dermed ikke en \u00abvesentlig\u00bb tilsidesetting av LNF-form\u00e5let. Byr\u00e5den kan ikke se at dispensasjon kommer i vesentlig konflikt med nasjonale eller regionale interesser. Jordvern blir ikke et tema i denne saken, da bygget med tilh\u00f8rende infrastruktur allerede er oppf\u00f8rt, men byr\u00e5den understreker at dette kan stille seg annerledes ved eventuelle senere s\u00f8knader. N\u00e5r det gjelder hensynene i form\u00e5lsparagrafen, vises det til tidligere dr\u00f8ftelse. Byr\u00e5dens vurdering er at dispensasjon ikke \u00abvesentlig tilsidesetter\u00bb hensynene bak arealform\u00e5let LNF, nasjonale eller regionale interesser eller form\u00e5lsparagrafen. Sp\u00f8rsm\u00e5let er s\u00e5 om det er \u00abklart\u00bb st\u00f8rre fordeler enn ulemper med \u00e5 gi dispensasjon. Byr\u00e5den viser til at det er en fordel for tiltakshaver \u00e5 kunne benytte eiendommen som man \u00f8nsker, samt at dette gir objektive fordeler for eiendommen. Det gir ogs\u00e5 fordeler for Bergen kommune ved at man blir folkeregistrert ved langtidsopphold p\u00e5 en eiendom. Byr\u00e5den viser ogs\u00e5 til at fast beboelse kan ha positive virkninger for bomilj\u00f8et i omr\u00e5det, selv om omr\u00e5det er spredtbygd. Byr\u00e5den finner ikke at dispensasjon vil ha store negative konsekvenser for landbruket, og viser til tidligere dr\u00f8ftelse. Byr\u00e5dens vurdering er at tilgangen til natur og friluftsliv rundt bygget ikke vil endres, da det er bygget i seg selv, og ikke n\u00f8dvendigvis om det er mennesker i det p\u00e5 fritids- eller hel\u00e5rsbasis, som gj\u00f8r at eiendommen ikke brukes av allmennheten. Byr\u00e5den finner at det er \u00abklart\u00bb st\u00f8rre fordeler enn ulemper med \u00e5 gi dispensasjon. Byggegrense mot Osvassdraget Sp\u00f8rsm\u00e5let er f\u00f8rst om dispensasjon vil \u00abvesentlig tilsidesette\u00bb hensynene bak byggegrensen, nasjonale eller regionale interesser eller hensynene i form\u00e5lsparagrafen. Fagetaten har vist til at utgangspunktet er at sonen skal holdes inngrepsfri, og at man da ikke kan anbefale en utvidelse av bruksform\u00e5let som \u00f8ker forventet belastning. Byr\u00e5den er enig i vurderingen av utgangspunktet, men viser til at vurderingstema er \u00abvesentlig tilsidesettelse\u00bb. Ingen arealplan kan ta h\u00f8yde for alle eventualiteter, og muligheten for dispensasjon er dermed en sikkerhetsventil. I denne saken har Bymilj\u00f8etaten kommet til at bruksendring i seg selv ikke gir nevneverdig konsekvens for de hensyn som skal ivaretas av byggegrensen. Bygget som s\u00f8kes bruksendret er allerede f\u00f8rt opp, men byr\u00e5den understreker at man ikke kan p\u00e5regne ytterligere dispensasjoner, s\u00e6rlig ikke der disse vil ha risiko for \u00f8kt forurensning og avrenning til vassdraget. 4 Gitt Bymilj\u00f8etatens uttalelse, kan ikke byr\u00e5den se at hensynene bak byggegrensen blir \u00abvesentlig\u00bb tilsidesatt. For vurdering av nasjonale og regionale interesser, samt form\u00e5lsparagrafen, vises det til tidligere dr\u00f8ftelse. Sp\u00f8rsm\u00e5let er s\u00e5 om det er \u00abklart\u00bb st\u00f8rre fordeler enn ulemper med \u00e5 gi dispensasjon. Den st\u00f8rste fordelen med dispensasjon er som nevnt fordelen for tiltakshaver og at det er en objektiv fordel for eiendommen. For byggegrense mot Osvassdraget vil ulempene f\u00f8rst og fremst v\u00e6re knyttet til forurensning og avrenning, samt redusert tilgang til omr\u00e5det for allmennheten. Bymilj\u00f8etaten har uttalt at bruksendring i seg selv ikke gir nevneverdige konsekvenser for hensynene byggegrensen skal ivareta. N\u00e5r det gjelder tilkomst for allmennheten, viser byr\u00e5den til at oms\u00f8kte eiendom ligger h\u00f8yere i terrenget enn elven, og at bruken av eiendommen dermed har lite p\u00e5virkning p\u00e5 tilkomst til vassdraget. Den aktuelle delen av vassdraget har ogs\u00e5 tett vegetasjon langs kanten, samt at det er landbruksareal p\u00e5 vestsiden. Byr\u00e5den finner at det er \u00abklart\u00bb st\u00f8rre fordeler enn ulemper med \u00e5 gi dispensasjon. Konklusjon Byr\u00e5dens vurdering er at vilk\u00e5rene for dispensasjon er oppfylt for oms\u00f8kte forhold. N\u00e5r de materielle vilk\u00e5rene er oppfylt, benytter byr\u00e5den \u00abkan\u00bb-skj\u00f8nnet til \u00e5 si ja til dispensasjon. Det vises til at det er gitt dispensasjon for et lignende forhold i Hausdalen, samt at tiltaket ligger i tilknytning til etablerte boliger. N\u00e5r det gjelder klage over avslag p\u00e5 s\u00f8knad om rammetillatelse og s\u00f8knad om unntak fra teknisk forskrift, vil dette tas til behandling n\u00e5r det foreligger vedtak om bruk av avkj\u00f8rsel fra Vestland fylkeskommune. Byr\u00e5den ber klager innhente n\u00f8dvending dokumentasjon, slik at bygges\u00f8knaden kan behandles. Vedtakskompetanse: Byr\u00e5d for byutvikling har generell myndighet til \u00e5 fatte beslutninger som ikke er av prinsipiell betydning, jf. byr\u00e5dssak 1282/23. Alle beslutninger som er av prinsipiell betydning legges frem for byr\u00e5det. Byr\u00e5d for byutvikling fatter f\u00f8lgende vedtak: 1. Med hjemmel i forvaltningsloven \u00a7 33 andre avsnitt oppheves Plan- og bygningsetatens vedtak datert 29.09.2023. 2. Med hjemmel i plan- og bygningsloven \u00a7 19-2 gis det dispensasjon fra bestemmelsene til kommuneplanens arealdel (KPA 2018) \u00a7 3.1 Plankrav, \u00a7 6.2.2 Byggegrense mot Osvassdraget og \u00a7 31 LNF-form\u00e5l. 3. Klagen p\u00e5 avsl\u00e5tt dispensasjon tas til f\u00f8lge. Dato: 11. juni 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: 5 Fagnotat datert 14.05.2024 med f\u00f8lgende vedlegg: 1. Oversiktskart 2. Oversiktsfoto 3. Situasjonsplan 4. Vedtak datert 29.09.2023 5. Klage datert 04.10.2023 6. Dispensasjonss\u00f8knader 7. S\u00f8knad om unntak fra TEK17 8. Tilbakemelding p\u00e5 sp\u00f8rsm\u00e5l om utvidet bruk av avkj\u00f8rsel datert 22.02.2023 9. Uttalelse fra Bymilj\u00f8etaten datert 07.09.2023 10. Tegninger 6 "
}