{
  "dokument_id": "460bf6b2-ee4e-59e7-a980-a74716fc3905",
  "doc_type": "case_attachment",
  "kommune": 4601,
  "tittel": "Forskrift om elevpermisjon",
  "url": "https://bergen.kommune.no/politikere-utvalg/api/fil/bk360/10921638/Forskrift-om-elevpermisjon",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/84924-14 Forskrift om elevpermisjon Hva saken gjelder: Byr\u00e5det legger med dette frem forslag til \u00abForskrift om elevpermisjon\u00bb for behandling i Bergen bystyre. Forskriften er hjemlet i den nye Lov om grunnskoleoppl\u00e6ringa og den videreg\u00e5ande oppl\u00e6ringa (oppl\u00e6ringslova). Den nye oppl\u00e6ringsloven tr\u00e5dte i kraft 1. august 2024. Oppl\u00e6ringsloven \u00a7 2-2 stadfester at kommunen skal gi forskrift om permisjon fra den pliktige oppl\u00e6ringen. Dette har ikke v\u00e6rt et krav etter forrige oppl\u00e6ringslov, men Bergen kommune har hatt egne retningslinjer for behandling av elevpermisjon, den s\u00e5kalte \u00abBergensstandarden for permisjon fra grunnskoleoppl\u00e6ringen\u00bb. Bergensstandarden ble innf\u00f8rt i 2013, med form\u00e5l om \u00e5 sikre likebehandling av permisjonss\u00f8knader ved kommunale grunnskoler i Bergen kommune. Bergensstandarden ble sist revidert i 2017. Etter tidligere oppl\u00e6ringslov kunne skolen gi eleven inntil 10 dagers sammenhengende permisjon dersom dette var forsvarlig. Loven ble tolket slik at det kunne gis flere slike permisjoner i l\u00f8pet av et \u00e5r, men if\u00f8lge \u00abBergensstandarden\u00bb skulle skolene normalt ikke innvilge permisjon utover 10 dager totalt i l\u00f8pet av et skole\u00e5r. Den nye oppl\u00e6ringsloven setter ingen \u00f8vrig grense for elevpermisjon, og overlater til kommunen \u00e5 bestemme dette. Forslaget til forskrift om elevpermisjon i Bergen kommune videref\u00f8rer dagens praksis med en grense p\u00e5 10 dagers permisjon per skole\u00e5r. Forskriften legger samtidig opp til at rektor likevel kan innvilge permisjon utover dette n\u00e5r sterke velferdsgrunner taler for det. If\u00f8lge forslaget til forskrift om elevpermisjon i Bergen er det visse perioder i \u00e5ret der det normalt ikke skal gis permisjon, blant annet n\u00e5r det avholdes kartleggingspr\u00f8ver, eksamen, eller andre viktige vurderingssituasjoner. Lovens vilk\u00e5r for \u00e5 innvilge permisjon er at \u00abeleven f\u00e5r ei oppl\u00e6ring som samla sett er forsvarleg\u00bb, selv om skolen innvilger permisjon. Dette m\u00e5 vurderes konkret for den enkelte elev. Normalt skal det mye til for \u00e5 si at kortere permisjoner vil ha stor betydning for elevens samlede oppl\u00e6ring. Kontaktl\u00e6rer kan innvilge permisjoner i inntil tre dager av gangen, og s\u00f8knad om kortere permisjoner som dette skal normalt innvilges dersom de \u00f8vrige vilk\u00e5rene for \u00e5 f\u00e5 innvilget permisjon oppfylles, og oppl\u00e6ringen samlet sett er forsvarlig. S\u00f8knader om permisjon over tre dager skal avgj\u00f8res av rektor, og skal ogs\u00e5 normalt innvilges dersom de \u00f8vrige vilk\u00e5rene er oppfylt, og gode grunner taler for \u00e5 innvilge permisjonss\u00f8knaden. I oppl\u00e6ringsloven brukes ordene \u00abkan gi\u00bb, og gir dermed i seg selv ingen rett til permisjon. Samtidig vil det kunne oppst\u00e5 tilfeller der eleven likevel vil kunne sies \u00e5 ha en slik rett etter 1 annet rettsgrunnlag. Det viktigste her er Den europeiske menneskerettskonvensjonens artikkel 8 om retten til familieliv, samt ulike bestemmelser i FNs barnekonvensjon, blant annet artikkel 3 om barnets beste. Forskriften kunne ha listet opp de ulike situasjonene der skolen skal gi permisjon, f.eks. hvilke familiebegivenheter som skal gi rett til permisjon, eller hvor n\u00e6r en avd\u00f8d m\u00e5 v\u00e6re for at eleven skal f\u00e5 fri til \u00e5 g\u00e5 i begravelsen. Det anbefales likevel at det ikke gis slike detaljerte regler. Hva som oppleves som viktig og hvem som skal regnes som n\u00e6rst\u00e5ende vil variere fra person til person. Prosess: Forslaget til forskrift om elevpermisjon ble lagt ut p\u00e5 h\u00f8ring i starten av juni 2024. H\u00f8ringsutkastet ble kunngjort p\u00e5 Bergen kommune sin nettside og p\u00e5 Kommunetorget, og alle som \u00f8nsket det hadde mulighet til \u00e5 gi innspill til forskriften. Forskriften ble ogs\u00e5 sendt direkte til kommunale skoler. Totalt kom det inn fem innspill til h\u00f8ringsutkastet. Hvert innspill er vurdert i vedlagte merknadsskjema. Etter h\u00f8ringsrunden er det gjort noen endringer i forskriften. Sv\u00f8mmeoppl\u00e6ring er fjernet fra \u00a7 4, slik at sv\u00f8mmeoppl\u00e6ring i seg selv ikke skal st\u00e5 til hinder for innvilgelse av permisjonss\u00f8knader. Skoler praktiserer sv\u00f8mmeoppl\u00e6ring ulikt, og det vil derfor kunne sl\u00e5 skjevt ut for mange elever. Dette vil ogs\u00e5 inng\u00e5 i rektors/l\u00e6rers generelle vurdering av om elevens oppl\u00e6ring samlet sett er forsvarlig. I tillegg er \u00a7 6 om forenklet saksbehandling fjernet. L\u00e6rers mulighet til \u00e5 innvilge permisjon er ogs\u00e5 utvidet fra to til tre dager, i tr\u00e5d med h\u00f8ringsinnspill. Etter innspill fra Ungdomsr\u00e5det er det lagt til en ny \u00a7 8 i forskriften, som gir retningslinjer for frav\u00e6r ved deltakelse i elevdemokrati mv. Det presiseres i paragrafen at det ikke er n\u00f8dvendig \u00e5 s\u00f8ke om permisjon i forbindelse med deltakelse i elevr\u00e5d, ungdomsr\u00e5d, samarbeidsutvalg eller skolemilj\u00f8utvalg. \u00d8konomiske konsekvenser: Forskriften inneb\u00e6rer ikke \u00f8konomiske konsekvenser. Byr\u00e5dets vurdering og anbefaling/konklusjon: Ny oppl\u00e6ringslov tr\u00e5dte i kraft 1. august 2024. Etter oppl\u00e6ringsloven \u00a7 2\u20132 skal kommunene gi forskrift om permisjon fra den pliktige oppl\u00e6ringen. Forskriften skal bidra til at \u00abeleven f\u00e5r ei oppl\u00e6ring som samla sett er forsvarleg\u00bb, selv om skolen innvilger permisjon. Dette m\u00e5 vurderes konkret for den enkelte elev. Byr\u00e5det er imidlertid bekymret over det h\u00f8ye antallet elever som har langtidsfrav\u00e6r i skolene. Skolefrav\u00e6r kan ha mange konsekvenser, b\u00e5de faglige og sosiale. Elever med bekymringsfullt frav\u00e6r er en sammensatt gruppe, og \u00e5rsaken til skolefrav\u00e6r er kompleks. Byr\u00e5det er opptatt av det forebyggende arbeidet for \u00e5 hindre frafall i skolen i tr\u00e5d med Klosterhagenerkl\u00e6ringen. Bergen kommune har en egen prosedyre for h\u00e5ndtering og oppf\u00f8lging av skolefrav\u00e6r, som gjelder for alle de offentlige grunnskolene i Bergen kommune. Prosedyren er et resultat av et tverrfaglig samarbeid mellom Etat for skole, Etat for spesialpedagogiske tjenester, og Etat for barn og familie, og er gjeldende for alle ansatte i disse etatene. Prosedyren inneholder blant annet rutinebeskrivelser for frav\u00e6rsrapportering, frav\u00e6rstelling, frav\u00e6rskartlegging og tiltak som kan settes inn ved bekymringsfullt skolefrav\u00e6r. 2 Med bekymringsfullt skolefrav\u00e6r menes mer enn 3 dager frav\u00e6r per m\u00e5ned, 10 dager per kvartal eller frav\u00e6r med et tydelig m\u00f8nster. N\u00e5r bekymringsfullt frav\u00e6r eller forseintkomming oppdages, skal kontaktl\u00e6rer umiddelbart ta kontakt med eleven det gjelder og foresatte. Kontaktl\u00e6rer skal m\u00e5nedlig telle frav\u00e6r. N\u00e5r grensen for bekymringsfullt frav\u00e6r n\u00e5s, skal det rapporteres til avdelingsleder. Kontaktl\u00e6rer og avdelingsleder kontakter hjemmet, og dersom bekymringen vedvarer vil avdelingsleder kalle inn til et n\u00e6rv\u00e6rsm\u00f8te. Dersom det har v\u00e6rt to n\u00e6rv\u00e6rsm\u00f8ter uten at skolen\u00e6rv\u00e6ret har \u00f8kt, skal skolehelsetjenesten involveres med elev og foreldres samtykke. Mye i forskriften for elevpermisjon bygger p\u00e5 det eksisterende permisjonsreglementet, \u00abBergensstandarden for permisjon fra grunnskoleoppl\u00e6ringen\u00bb. Bergensstandarden ble i sin tid innf\u00f8rt blant annet med tanke p\u00e5 frav\u00e6r. Samtidig legger ny oppl\u00e6ringslov nye f\u00f8ringer for innvilgelse av elevpermisjon. For \u00e5 oppfylle lovkravet om at kommunen skal gi forskrift om permisjon fra skolen, og for \u00e5 s\u00f8rge for at skolene har gode felles retningslinjer for dette, anbefaler byr\u00e5det at bystyret vedtar \u00abForskrift om elevpermisjon\u00bb. Begrunnelse for framleggelse til bystyret: Denne forskriften er utarbeidet for f\u00f8rste gang, p\u00e5 bakgrunn av lovkrav i den nye oppl\u00e6ringsloven. P\u00e5 bakgrunn av dette mener byr\u00e5det saken er av prinsipiell karakter, og byr\u00e5det fremmer derfor forskriften som sak til behandling i bystyret. Byr\u00e5det innstiller til bystyret \u00e5 fatte f\u00f8lgende vedtak: Bystyret vedtar \u00abForskrift om elevpermisjon\u00bb. Dato: 27. august 2024 Christine B. Meyer Daniel C. E. H\u00e4gglund Byr\u00e5dsleder Byr\u00e5d for barnehage og skole Dokumentet er godkjent elektronisk. Vedlegg: - Forskrift om elevpermisjon - Merknadsskjema for h\u00f8ringsinnspill \u2013 Forskrift om elevpermisjon - H\u00f8ringsinnspill fra Skolelederforbundet - H\u00f8ringsinnspill fra Bj\u00f8rndalsskogen skole - H\u00f8ringsinnspill fra Kyrkjekrinsen skole - H\u00f8ringsinnspill fra Kj\u00f8kkelvik skole til forskrift om skoleregler og elevdemokrati - H\u00f8ringsuttalelse fra Utdanningsforbundet Bergen, elevpermisjoner 3 "
}