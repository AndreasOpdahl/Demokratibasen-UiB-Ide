{
  "dokument_id": "f187f1ea-47e3-584a-b254-f38361aa7100",
  "doc_type": "case_minutes",
  "kommune": 4601,
  "tittel": "Saksprotokoll UMBY, 15052025, Sak 125/25, Klagesak. Laksev\u00e5g, gnr.  141, bnr. 5, Olsvikveien 166. Klage over avslag p\u00e5 s\u00f8knad om oppf\u00f8ring av to tomannsbustader.",
  "url": "https://bergen.kommune.no/politikere-utvalg/api/fil/bk360/12693483/Innstilling-vedtak-Klagesak-Laksevag-gnr-141-bnr-5-Olsvikveien-166-Klage-over-avslag-pa-soknad-om-oppforing-av-to-tomannsbustader-",
  "tekst": "Klagesak. Laksev\u00e5g, gnr. 141, bnr. 5, Olsvikveien 166. Klage over avslag p\u00e5 s\u00f8knad om oppf\u00f8ring av to tomannsbustader. Utvalg for milj\u00f8 og byutvikling behandlet saken i m\u00f8tet 15.05.2025 sak 125/25 og fattet f\u00f8lgende vedtak: 1. Med hjemmel i forvaltningslovens \u00a7 33 oppheves plan- og bygningsetatens vedtak av 12.11.2024 i sak BYGG-2024/13968. 2. Prosessledende avgj\u00f8relser: a) Oms\u00f8kte tiltak kommer ikke i konflikt med kommuneplanens arealdel, \u00a7 26.5.1, og det er ikke n\u00f8dvendig med dispensasjon fra bestemmelsen. b) Oms\u00f8kte tiltak kommer ikke i konflikt med bestemmelsen om etasjeantall i reguleringsplan-bestemmelsenes \u00a7 2, og det er ikke n\u00f8dvendig med dispensasjon fra bestemmelsen. 3. Med hjemmel i plan- og bygningslovens \u00a7 19-2 innvilges s\u00f8knad om dispensasjon fra kommuneplanens arealdel \u00a7 22.2 c) - st\u00f8y p\u00e5 uteoppholdsareal. 4. Med hjemmel i plan- og bygningslovens \u00a7 19-2 innvilges s\u00f8knad om dispensasjon fra plan- og bygningsloven \u00a7 29-4, annet avsnitt, om minste avstand til nabogrense. 5. Med hjemmel i plan- og bygningslovens \u00a7 19-2 innvilges dispensasjon fra f\u00f8lgende i reguleringsplan ID 3335200, LAKSEV\u00c5G. GNR 141, GJERDINGEN, BEBYGGELSESPLAN, ikrafttredelsesdato 08.06.1989: a) plassering av internveg og utforming av avkj\u00f8rsel. Vilk\u00e5r for denne dispensasjonen er at avkj\u00f8rsel mot offentlig kommunal veg etableres i samsvar med vilk\u00e5r i Bymilj\u00f8etatens uttalelse av 3. juli 2023. b) reguleringsplanens byggegrense mot intern veg 6. Med hjemmel i plan- og bygningslovens \u00a7 20-1 e), jfr. \u00a7 20-2, 20-3 og \u00a7 21-4 f\u00f8rste ledd innvilges s\u00f8knad om rivning av eksisterende hytte. 7. Med hjemmel i plan- og bygningslovens \u00a7 20-1 a), jfr. \u00a7 20-2, 20-3 og \u00a7 21-4 f\u00f8rste ledd innvilges s\u00f8knad om rammetillatelse av 4. juni 2024 om etablering av to tomannsboliger med utomhusanlegg, herunder parkering, tilkomstveg og tilh\u00f8rende infrastruktur samt oppgradering av avkj\u00f8rsel til kommunal veg. 8. Plan- og bygningsetaten utsteder formell underretning om vedtak om dispensasjoner og rammel\u00f8yver i samsvar med forvaltningslovens og plan- og bygningslovens bestemmelser. Begrunnelse for UMBYs vedtak: Saken gjelder s\u00f8knad om etablering av to tomannsboliger i omr\u00e5de som i reguleringsplan fra 1989 er regulert til boligform\u00e5l, og som i KPA-2019 er avsatt til \u00f8vrig byggeomr\u00e5de. S\u00f8knaden gjelder ogs\u00e5 riving av eksisterende fritidsbolig p\u00e5 eiendommen. Netto er det tale om 3 nye enheter, men fire nye hel\u00e5rsboliger. UMBY har v\u00e6rt p\u00e5 befaring p\u00e5 eiendommen, og ved selvsyn observert de stedlige forhold. Er oms\u00f8kte tiltak i konflikt med KPA \u00a7 26.5.1? Boligprosjektet som her er oms\u00f8kt gir 4 permanente familieboliger i form av to tomannsboliger. Sp\u00f8rsm\u00e5let er om gjennomf\u00f8ring av prosjektet fordrer dispensasjon fra KPA \u00a7 26.5.1, eller om tiltaket er i samsvar med de rammer bestemmelsen fastsetter. Bestemmelsen lyder: \"I \u00f8vrig byggesone tillates ikke vesentlig nybygging. Det kan tillates eneboliger eller tomannsboliger, forutsatt at \u00f8vrige krav i bestemmelsene er oppfylt\". Bestemmelsen tilsier at \"vesentlig nybygging\" ikke er tillatt. Men hva som ligger i begrepet \"vesentlig nybygging\" m\u00e5 ogs\u00e5 tolkes i lys bestemmelsens andre setning, der det presiseres at eneboliger og tomannsboliger tillates. I denne saken er det tale om et prosjekt med fire boenheter. Det er tale om fortetting i tilknytning til et allerede etablert boligomr\u00e5de. Utnyttelsesgraden er i samsvar med bestemmelsen i \u00a7 26.5.3, som fastsetter maksimal utnyttelsesgrad til 45% BRA. Videre vil byggeh\u00f8yde etter UMBYs oppfatning v\u00e6re tilpasset omgivelser og terreng, og det vil heller ikke v\u00e6re tale om vesentlig reduksjon av sol eller utsikt for eksisterende boliger, jfr solstudien som er vedlagt s\u00f8knaden. Det er ogs\u00e5 tale om et regulert boligomr\u00e5de, der tomannsboliger er tillatt. Videre er forhold knyttet til avkj\u00f8rsel, veg, renovasjon, vann og avl\u00f8p avklart, jf. uttalelser fra henholdsvis Bymilj\u00f8etat, BIR og Bergen Vann. Disse forhold i sum trekker i retning av at dette ikke er \u00e5 anse som vesentlig nybygging. Videre vil UMBY ogs\u00e5 legge til grunn at KPAs bestemmelse mht. hva som er \u00e5 anse som \"vesentlig nybygging\" angir et forvaltningsskj\u00f8nn. Det er tale om en sammensatt og helhetlig vurdering basert p\u00e5 flere ulike faktorer som m\u00e5 avstemmes mot hverandre, herunder lokale forhold og utbyggingens konsekvenser for nabolag og lokalmilj\u00f8. Dette inneb\u00e6rer at statlig klageinstans skal legge vesentlig vekt p\u00e5 kommunal skj\u00f8nnsut\u00f8velse i forbindelse med en eventuell klagesaksbehandling, jfr. fvl. \u00a7 34. KPA fra 2019 definerer ikke noen \u00f8vre grense for antall boenheter som kan bygges p\u00e5 den enkelte eiendom, eller beskriver p\u00e5 annen m\u00e5te hva som legges i \u00abvesentlig nybygging\u00bb. Dette m\u00e5 avgj\u00f8res konkret i den enkelte sak, jf. Statsforvalteren sitt vedtak datert 13.09.23 med referanse nr. 2023/9916 hvor Statsforvalteren blant annet angav f\u00f8lgende vedr\u00f8rende KPA2018 \u00a726.5.1: \u00abSlik bestemmelsen med vilk\u00e5r og retningslinjer er utformet, synes ikke \u00abvesentlig nybygging\u00bb \u00e5 ha noen bestemt avgrensning. Det bestemmelsen angir, er en rekke momenter som skal vurderes konkret, for \u00e5 avgj\u00f8re om omr\u00e5det er egnet til videre fortetting utover et visst omfang. Den absolutte grensen m\u00e5 trekkes mot tiltak som omfatter noe mer enn \u00abeneboliger eller tomannsboliger\u00bb. Slike tiltak kan ikke under noen omstendighet godkjennes i sone 4 uten dispensasjon. Hvorvidt eneboliger eller tomannsboliger skal godkjennes uten dispensasjon, avgj\u00f8res derimot etter kriteriene i \u00a7 26.5. nr. 2 til nr. 7.\u00bb Etter UMBYs oppfatning er det tale om 4 nye boenheter i et omr\u00e5de som er meget velegnet til eneboliger og tomannsboliger. Prosjektet er videre tilpasset alle de krav som stilles til nybygging i \u00f8vrig byggesone, jfr. KPA \u00a7 26.5. UMBY legger derfor til grunn at det her aktuelle prosjektet ikke er \u00e5 anse som \"vesentlig nybygging\". Det var s\u00e5ledes ikke en mangel ved s\u00f8knaden at det ikke var s\u00f8kt om dispensasjon fra bestemmelsen i KPA \u00a7 26.5. UMBY konkluderer f\u00f8lgelig med at dispensasjonss\u00f8knad fra KPA \u00a7 26.5.1 ikke er n\u00f8dvendig. 2 Det m\u00e5 ogs\u00e5 legges til grunn at en avgj\u00f8relse om at et tiltak ikke trenger dispensasjon i alminnelighet er \u00e5 anse som en prosessledende beslutning og ikke et enkeltvedtak. Det vil i denne saken v\u00e6re et eventuelt innvilgende rammel\u00f8yve som, legger til grunn den prosessledende beslutning, som vil v\u00e6re enkeltvedtaket i saken. Tolkning av reguleringsplanens bestemmelse om etasjeantall Plan- og bygningetatens vedtak kan oppfattes slik at det er lagt til grunn at bygningene kommer i konflikt med \u00a7 2 i bestemmelsene i reguleringsplanen fra 1989, selv om vedtaket p\u00e5 dette punkt er tvetydig. Tiltakshaver har ment at en etasje + underetasje ikke er i konflikt med planbestemmelsene, og at dispensasjon derfor ikke er n\u00f8dvendig. Ansvarlig s\u00f8ker har anf\u00f8rt at reguleringsplanbestemmelsen m\u00e5 tolkes i lys av teknisk forskrift slik denne gjaldt p\u00e5 vedtakelsestidspunktet for planen. Videre er det angitt koteh\u00f8yde for \"ferdig gulv underetasje\" i plankartet - noe som kun gir mening om kjeller kan v\u00e6re tillatt. Ansvarlig s\u00f8ker har skrevet f\u00f8lgende: \"Etter reguleringsplanen \u00a7 2 er det stilt krav om at bebyggelsen skal v\u00e6re i 1. etasje. Imidlertid er det p\u00e5 plankartet i tittelfeltet angitt koteh\u00f8yde for \u00abferdig gulv underetg.\u00bb. Etter s\u00f8kers vurdering kan dette forst\u00e5s som at det var tillatt med en underetasje i tillegg til alminnelig f\u00f8rste etasje, og dermed totalt 2 etasjer. Dette er i tr\u00e5d med dagjeldende bestemmelser knyttet til grad av utnytting og beregning av etasjeantall, hvor ikke-tellende etasjer etter TEK av 1987 ble omtalt som kjeller.\" Det synes ogs\u00e5 som om PBE er enig i denne vurderingen. I vedtaket av 11.12.2024 heter det: \"(...)For oms\u00f8kte tomannsboliger skal det etableres hovedetasje med underetasje. I plankartets tittelfelt vises det til; PLANLAGT BOLIG M/FASTSATT KOTEH\u00d8YDE FERDIG GULV UNDERETG. Plankart/bebyggelsesplan er fra 1989 og bestemmelsene fra 1973). I Kommunal- og moderniseringsdepartementet sin veileder til Grad av utnytting st\u00e5r det om utregning av etasjeantall (gjelder for reguleringsplaner fra 1969 til 1979): Etasje hvor himling er h\u00f8yere enn 2,0 m over planert terrengs gjennomsnittsniv\u00e5 rundt bygningen, regnes med til etasjetallet. Og for reguleringsplaner fra 1979 til 1985: Etasje, herunder kjeller, hvor himling er h\u00f8yere enn 1,50 m over planert terrengs gjennomsnittsniv\u00e5 rundt bygningen, regnes med i etasjetallet. Ut ifra innsendte snitt- og 3D-tegninger kan det se ut til at underetasje ikke vil regnes med i etasjeantall i noen av utregningene over. Det er ellers i n\u00e6romr\u00e5det, og innenfor samme planomr\u00e5de, godkjent flere boliger med underetasje, samt boliger med 2 fulle etasjer.(...)\" UMBY er enig med ansvarlig s\u00f8ker hva gjelder tolkningen av planbestemmelsen. Plankartets angivelse av konteh\u00f8yde for \"underetasje\" ville ikke gitt mening dersom kun en etasje var tillatt. Videre er det korrekt at byggeforskriftene p\u00e5 den tiden da planbestemmelsen ble utformet i 1973 kun regnet kjeller med i etasjeantallet dersom underkant av dekke/himling var h\u00f8yere enn 2 meter over planert terrengs gjennomsnittsniv\u00e5 rundt bygningen. Grensen ble i 1979 endret til 1,5 meter, og dette gjaldt da bebyggelsesplanen ble utformet i 1989. Tiltaket er oms\u00f8kt med underetasje med himling med ca. 1,25 meters h\u00f8yde over gjennomsnittlig planert terrengniv\u00e5, noe som med romslig margin tilsier at dette ikke skulle regnes som en etasje slik reglene var i da gjeldende planer ble utformet - hva enten en legger rettstilstanden 3 f\u00f8r eller etter 1979 til grunn. Som PBE p\u00e5peker er det ogs\u00e5 innenfor planomr\u00e5det godkjent bygg med underetasjer, og dette illustrerer ogs\u00e5 hvordan plangrunnlaget har v\u00e6rt forst\u00e5tt i tidligere forvaltningspraksis. Dispensasjon fra KPA-bestemmelse om utend\u00f8rs st\u00f8y I KPA-bestemmelsene \u00a7 22.1.3, jfr. \u00a7 22.2 er det fastsatt at grenseverdiene for st\u00f8y kan fravikes p\u00e5 visse vilk\u00e5r. Etter plan- og bygningslovens\u00a7 19-2 kan dispensasjon innvilges dersom det ikke kommer i vesentlig konflikt med hensynet bak bestemmelsen, samt at fordelene med dispensasjon er vesentlig st\u00f8rre enn ulempene etter en samlet vurdering. Til klagen er det utarbeidet en ny st\u00f8yrapport fra Brekke & Strand AS datert 16. desember d.\u00e5. som konkluderer med at; - Tiltakseiendommen er i dag ikke st\u00f8yutsatt -Ved en fremtidig utvidelse av Bergen Lufthavn Flesland med en rullebane nr. 2 vil tiltakseiendommen ha et utvendig st\u00f8yniv\u00e5 p\u00e5 54 dB, og kun overskride nedre grense for gul st\u00f8ysone med 2 dB. -Tiltaket vil ved en fremtidig utvidelse Flesland med en rullebane nr. 2 tilfredsstille kravene til stille side, innend\u00f8rs st\u00f8y og st\u00f8y p\u00e5 uteoppholdsarealer p\u00e5 kveld og natt. - Krav til innend\u00f8rs st\u00f8yniv\u00e5 overholdes uten s\u00e6rskilte tiltak. I rapporten fra Brekke & Strand er det ogs\u00e5 fremholdt f\u00f8lgende: \"Krav til st\u00f8yskjermet uteareal i KPA 2018 i \u00f8vrig byggesone er 100m2 pr. boenhet. St\u00f8yskjermet uteareal ved Hus1 (mot nord) er 62 m2. Skjermet uteareal ved Hus2 (mot s\u00f8r) er 57 m2. Prosjektet har ikke tilstrekkelig uteareal med st\u00f8yniv\u00e5 under grenseverdi p\u00e5 bakkeplan som tilfredsstiller krav i KPA 2018 for en situasjon med en ny rullebane nr. 2.\" Etter UMBYs oppfatning kommer dispensasjon ikke vesentlig i konflikt med hensynet bak st\u00f8ybestemmelsen, som er \u00e5 sikre forsvarlig folkehelse. Det vektlegges at b\u00e5de innest\u00f8y, samt st\u00f8yverdier p\u00e5 kveld og natt utend\u00f8rs vil v\u00e6re ivaretatt - ogs\u00e5 dersom rullebane 2 p\u00e5 Flesland skulle bli bygget ut. Det minnes her p\u00e5 at Bergen Bystyre 27.05.2020 vedtok at det ikke skal bygges en ny rullebane nr. 2 p\u00e5 Flesland. Videre er det vektlagt at begge boligene vil ha betydelige arealer der grenseverdiene for utend\u00f8rs st\u00f8y er ivaretatt - selv i et tilfelle der rullebane 2 skulle bli bygget ut. Man kan derfor uansett oppholde seg p\u00e5 utearealer som ligger i gr\u00f8nn sone. Videre er det tale om en mindre overskridelse p\u00e5 2 dB for de delene som ligger i gul st\u00f8ysone. Fordelene med dispensasjon er ogs\u00e5 klart st\u00f8rre enn fordelene etter en samlet vurdering. Ulempen med dispensasjon er at deler av utearealene vil ha st\u00f8y som er noe h\u00f8yere enn fastsatt grenseverdi dersom rullebane 2 p\u00e5 Flesland skulle bli bygget en gang i fremtiden. Denne ulempen anses liten - all den tid de viktigste st\u00f8y-parametrene er ivaretatt. Fordelen er at man f\u00e5r etablert fire flotte familieboliger i et barnevennlig omr\u00e5de - boliger byen s\u00e5rt trenger. Og at man dermed f\u00e5r realisert noe av den boligreserven som ligger i gjeldende regulerte boligomr\u00e5de. Begge lovens vilk\u00e5r for \u00e5 dispensere er til stede - og UMBY benytter sin diskresjon\u00e6re adgang til \u00e5 innvilge dispensasjonen. UMBY vil ogs\u00e5 p\u00e5peke at det er noe selvmotsigende med st\u00f8ybestemmelsen i KPA \u00a7 22.2 c). Hele poenget med bestemmelsen er at den skal fastsette rammer for unntak fra de 4 normale grenseverdiene, slik at det kan etableres tiltak i gul st\u00f8ysone. Men s\u00e5 kommer KPA \u00a7 22.2 c) og fastsetter at hovedregelen likevel m\u00e5 f\u00f8lges - og at utearealer ikke kan ha st\u00f8yverdier i gul st\u00f8ysone. For \u00e5 f\u00e5 unntak fra hovedregelen - m\u00e5 man alts\u00e5 f\u00f8lge hovedregelen. Da er det jo ikke en reell unntakshjemmel. Bestemmelsen er ogs\u00e5 d\u00e5rlig i samsvar med st\u00f8yretningslinjen T-1442, som fastsetter at \"Gul sone er en vurderingssone, hvor det m\u00e5 planlegges godt for \u00e5 oppn\u00e5 tilfredsstillende st\u00f8yforhold. R\u00f8d sone er i utgangspunktet ikke egnet for st\u00f8yf\u00f8lsom bebyggelse.\". Det heter ogs\u00e5 f\u00f8lgende i retningslinjen: \" H\u00f8yt st\u00f8yniv\u00e5 b\u00f8r gi skjerpede krav om plassering av soverom og andre rom til st\u00f8yf\u00f8lsomt bruksform\u00e5l i boliger, helsebygg for langtidsopphold og fritidsboliger. Det anbefales graderte krav som skiller mellom krav til nedre del av gul st\u00f8ysone, \u00f8vre del av gul st\u00f8ysone og r\u00f8d st\u00f8ysone: \u2022 For nedre del av gul st\u00f8ysone anbefales krav om at alle boenheter skal ha stille side, hvor soverom kan plasseres. \u2022 For \u00f8vre del av gul st\u00f8ysone anbefales krav om at alle boenheter skal ha stille side og at minst et soverom skal plasseres mot denne siden. \u2022 Hvis kommunen tillater boliger i r\u00f8d st\u00f8ysone anbefales det \u00e5 stille krav i bestemmelsene om at minst et soverom og minst halvparten av rom for st\u00f8yf\u00f8lsom bruk plasseres mot stille side.\" Retningslinjene \u00e5pner s\u00e5ledes for konkrete vurderinger i gul st\u00f8ysone, og i alle fall der det er tale om nedre del av gul st\u00f8ysone. I denne saken er essensen at deler av utearealene blir liggende i nedre del av gul sone dersom rullebane 2 p\u00e5 Flesland bygges ut. Alle andre grenseverdier og forhold er ivaretatt. Da burde ogs\u00e5 KPA, i likhet med st\u00f8yretningslinjen, ha \u00e5pnet for en konkret vurdering - og ikke v\u00e6rt s\u00e5 kategorisk utformet. Dispensasjon fra 4-meters avstand til nabogrense Hovedregel i plan- og bygningslovens \u00a7 29-4 er at tiltak skal ha avstand til nabogrense p\u00e5 minst 4 meter. Unntak kan gj\u00f8res etter samtykke fra nabo eller for frittst\u00e5ende mindre tiltak under 50 m2. Ut over dette kreves dispensasjon. I denne saken kreves dispensasjon for en forst\u00f8tningsmur og for deler av terrassene som er prosjektert ut mot den bratte skrenten der nabo er p\u00e5 nedsiden. Reglene om 4-metersgrense mot nabo er begrunnet i hensynet til brannsikkerhet, samt hensynet til lys, utsikt og luft mellom bebyggelsen. Etter plan- og bygningslovens\u00a7 19-2 kan dispensasjon innvilges dersom det ikke kommer i vesentlig konflikt med hensynet bak bestemmelsen, samt at fordelene med dispensasjon er vesentlig st\u00f8rre enn ulempene etter en samlet vurdering. B\u00e5de n\u00e5r det gjelder muren, og de delene av terrassene som er n\u00e6rmere enn 4 meter fra nabogrensen fremst\u00e5r det klart at ingen av disse tiltakene vil komme vesentlig i konflikt med hensynet bak 4-metersregelen. Brannsikkerhet ber\u00f8res ikke. N\u00e5r det gjelder forst\u00f8tningsmuren vil denne ikke ha vesentlig visuelle konsekvenser for nabo. De delene av terrassene som ligger n\u00e6rmere nabogrensen enn 4 meter ligger betydelig h\u00f8yere enn nabo p\u00e5 nedsiden av skrenten. Tiltaket vil s\u00e5ledes ikke ber\u00f8re lys, luft og utsikt for nabo. Dette er dessuten tiltak av en karakter som er n\u00e6r beslektet med tiltak som ikke krever dispensasjon. Hadde f.eks. terrassen v\u00e6rt frittliggende, og ikke st\u00e5tt i fysisk forbindelse med boligen, ville den ikke n\u00f8dvendigvis krevd dispensasjon. Det kan ikke ses \u00e5 v\u00e6re ulemper av betydning knyttet til de hensyn reglene skal beskytte. Fordelen med dispensasjon er at den tilrettelegger for en god og hensiktsmessig 5 tomteutnyttelse - og dermed \u00e5pner for 4 meget velegnede familieboliger i dette omr\u00e5det. Denne type boliger er det stort behov for i Bergen, og kan bidra til \u00e5 begrense behov for pendling til omegnskommunene. Begge lovens vilk\u00e5r for \u00e5 dispensere er til stede, og UMBY velger \u00e5 benytte sin diskresjon\u00e6re adgang til \u00e5 innvilge dispensasjonen. Dispensasjoner fra gjeldende reguleringsplan fra 1989 Dispensasjonene knyttet til reguleringsplanen fra 1989 er av mer teknisk karakter, og representerer en tilpasning til dagens forhold. For en reguleringsplan som er s\u00e5vidt gammel som fra 1989, s\u00e5 vil terskelen for dispensasjon v\u00e6re lavere dersom regulerte l\u00f8sninger ikke lenger har aktualitet. UMBY merker seg at ogs\u00e5 PBE er positiv til dispensasjon for disse forhold. I etatens vedtak heter det: \"N\u00e5r det gjelder oms\u00f8kte dispensasjoner om plassering av internveg og utforming av avkj\u00f8rsel, samt reguleringsplanens byggegrense mot intern veg er det i omr\u00e5det etablert et veim\u00f8nster som ikke er i samsvar gjeldende regulerings/bebyggelsesplan. Mange av eiendommene har ogs\u00e5 en annen adkomst enn den regulerte adkomsten, samt at deler av bebyggelsen er i direkte konflikt med regulert veim\u00f8nster. Det vil si at det regulerte veim\u00f8nsteret vil v\u00e6re lite hensiktsmessig \u00e5 gjennomf\u00f8re i dag. Bymilj\u00f8etaten som vegmyndighet har ogs\u00e5 i sin uttale godkjent endret bruk og utforming av avkj\u00f8rselen med visse betingelser. Vi kan derfor i utgangspunktet stille oss positive til disse dispensasjonene, men siden det er gitt avslag p\u00e5 annet grunnlag er det ikke hensiktsmessig \u00e5 innvilge disse.\" a) Internveg/avkj\u00f8rsel Som del av tiltaket skal det fremf\u00f8res internveg og foretas utbedring i form av utvidelse av eksisterende avkj\u00f8rsel til KV Olsvikveien. Internvegen og avkj\u00f8rselen vil ha en annen plassering og utforming enn det som er vist p\u00e5 reguleringsplankartet. Det s\u00f8kes dermed om dispensasjon fra reguleringsplanen for \u00e5 etablere internveg og utbedre avkj\u00f8rsel mot offentlig veg som oms\u00f8kt jf. pbl. \u00a7 19-2. Hensynet til regulert adkomstvei er \u00e5 s\u00f8rge for god kvalitet og kapasitet p\u00e5 veinettet som gir trafikksikre l\u00f8sninger for g\u00e5ende og kj\u00f8rende. Den regulerte veien er innregulert for \u00e5 gi en god og hensiktsmessig plassering og kurvatur p\u00e5 veien, slik at veien t\u00e5ler den trafikken som f\u00f8lger av realisering av reguleringsplanen. Da omr\u00e5det ble regulert i reguleringsplanen ble det innregulert adkomstvei til tiltakseiendommen og omkringliggende eiendommer. Tilkomstvegen skulle betjene tiltakseiendommen, og eiendommene gnr. 141 bnr. 1, 9, 12, 24, 27,41, og gi adkomst til totalt 13 boliger, se utklipp fra reguleringsplanen. Den regulerte adkomstveien ble aldri bygd, og eiendommene gnr. 141 bnr. 9, 12, 21, 22, 24, 27,41 fikk adkomst via andre tilkomstveier. Omr\u00e5det har f\u00f8lgelig etablert et annet veim\u00f8nster enn innregulert. I og med at flesteparten av eiendommen har f\u00e5tt annen adkomst er behovet til tilkomstveien vesentlig redusert enn det som var forutsatt da adkomstveien ble regulert. Dette taler med tyngde for at hensynet bak plankartets l\u00f8sning for adkomstvei ikke blir vesentlig tilsidesatt med en dispensasjon. Slik situasjonen er i dag er det kun tiltakseiendommen og eventuell fremtidig utbygging p\u00e5 gnr. 141 bnr. 1 som i fremtiden vil benytte den oms\u00f8kte adkomstveien, noe den oms\u00f8kte veien har tilstrekkelig god kapasitet til \u00e5 t\u00e5le. 6 Plasseringen av den oms\u00f8kte plasseringen av veien p\u00e5 gnr. 141 bnr. 1 er et resultat av et rettsforlik inng\u00e5tt i jordskifteretten mellom eier av tiltakseiendommen og eier av gnr. 141 bnr. 1. I rettsforliket ble det inng\u00e5tt enighet om at oms\u00f8kt plassering ville v\u00e6re mest den mest hensiktsmessige plasseringen som gir best arealutnyttelse og minst naturinngrep. Etter UMBYs oppfatning er ogs\u00e5 fordelene med dispensasjon klart st\u00f8rre enn ulempene etter en samlet vurdering. Dispensasjonen gir en egnet tilkomstveg og avkj\u00f8rsel tilpasset dagens forhold, noe som igjen muliggj\u00f8r bygging av s\u00e5rt tiltrengte boliger. Det er ogs\u00e5 en fordel at avkj\u00f8rselen forbedres, og at Bymilj\u00f8ettens vilk\u00e5r for utforming av avkj\u00f8rsel kan realiseres.Det er satt som vilk\u00e5r for dispensasjonen at avkj\u00f8rsel utformes i samsvar med kommunal vegmyndighet sine krav. Det kan ikke ses \u00e5 v\u00e6re nevneverdige ulemper knyttet til dispensasjon. Begge lovens vilk\u00e5r for \u00e5 dispensere er til stede, og UMBY velger da \u00e5 innvilge dispensasjonen. b)reguleringsplanens byggegrense mot intern veg I reguleringsplankartet er det fastsatt byggegrense langs internveg. Deler av oms\u00f8kte murer er plassert innenfor regulert byggegrense mot veg. Det er s\u00f8kt om dispensasjon fra regulert byggegrense mot veg jf. pbl. \u00a7 19-2 annet ledd. Hovedhensynet bak byggegrense mot veg er sikkerhet. Det er n\u00f8dvendig med en viss avstand mellom bebyggelse og veg for \u00e5 unng\u00e5 farlige situasjoner som kollisjoner, hindring i siktlinjer og beskyttelse av fotgjengere. Videre er det et hensyn at eksisterende veg trenger en viss fleksibilitet med hensyn til utvidelse og/eller tilknytning til annen infrastruktur. Det m\u00e5 tillegges stor vekt at tilkomstvegen som oms\u00f8kt kun vil betjene oms\u00f8kte tiltak. Det er videre ikke etter reguleringsplanen etter KPA p\u00e5regnelig med utbygging av flere enn kun et f\u00e5talls boliger som potensielt kan tilknytte seg vegen. Tilsvarende m\u00e5 det vektlegges at tiltaket gjelder privat vei, hvor byggegrensen av lovgiver er vurdert \u00e5 v\u00e6re 4 meter i samsvar med plan- og bygningsloven \u00a7 29-4 annet ledd. De tiltak som etableres innenfor byggegrensen er videre av mindre omfang, utformet i tr\u00e5d med terrenget og ville ellers i stor grad kunne v\u00e6rt plassert med en mindre avstand til vegen dersom byggegrensen ikke var regulert etter SAK10 \u00a7 4-1. Gitt tiltakets plassering i tr\u00e5d med terreng og uten tiltak som vurderes \u00e5 ville hindre sikten kan man ikke se at de vil f\u00e5 betydning for sikt langs internvegen eller negative konsekvenser for de nevnte hensyn for \u00f8vrig. Etter dette kan ikke UMBY ikke se at en dispensasjon i saken vil vesentlig tilsidesette hensynet bak regulert byggegrense lang vei eller hensynet bak form\u00e5lsbestemmelsene for \u00f8vrig. Dette fremst\u00e5r som fornuftig tilpasning til dagens forhold, og ny adkomstveg. Fordelene med dispensasjon anses \u00e5 v\u00e6re klart st\u00f8rre enn ulempene etter en samlet vurdering. Det er en fordel at det sikres en forsvarlig adkomstveg. Det er en viss ulempe at det er et visst avvik i forhold til planens byggegrense, men denne ulempen anses liten, jfr. ovenfor. Begge lovens vilk\u00e5r for \u00e5 innvilge dispensasjon er til stede, og UMBY velger \u00e5 innvilge dispensasjonen. Rivnings- og byggetillatelse N\u00e5r n\u00f8dvendige dispensasjoner er gitt er tiltaket for \u00f8vrig i tr\u00e5d med lov, forskrift og plan. S\u00f8knad om rammetillatelse skal da innvilges, jfr pbl. \u00a7 21-4, f\u00f8rste ledd. Det vises her til 7 ansvarlige s\u00f8kers grundige gjennomgang av de ulike krav som gjelder, og dokumentasjon for at disse er ivaretatt. Det forutsettes at fagetaten utsteder formell underretning om vedtak i tr\u00e5d med forvaltningslovens, og plan- og bygningslovens regler. Utvalg for milj\u00f8 og byutviklings behandling F\u00f8lgende representanter tok ordet: Lars Selmar Alsaker (H), Geir Steinar Dale (A). Forslag fremsatt i utvalget: Lars Selmar Alsaker (H) fremsatte p\u00e5 vegne av H, A, FrP, BL, INP og Sp f\u00f8lgende alternative forslag: 1. Med hjemmel i forvaltningslovens \u00a7 33 oppheves plan- og bygningsetatens vedtak av 12.11.2024 i sak BYGG-2024/13968. 2. Prosessledende avgj\u00f8relser: a) Oms\u00f8kte tiltak kommer ikke i konflikt med kommuneplanens arealdel, \u00a7 26.5.1, og det er ikke n\u00f8dvendig med dispensasjon fra bestemmelsen. b) Oms\u00f8kte tiltak kommer ikke i konflikt med bestemmelsen om etasjeantall i reguleringsplan-bestemmelsenes \u00a7 2, og det er ikke n\u00f8dvendig med dispensasjon fra bestemmelsen. 3. Med hjemmel i plan- og bygningslovens \u00a7 19-2 innvilges s\u00f8knad om dispensasjon fra kommuneplanens arealdel \u00a7 22.2 c) - st\u00f8y p\u00e5 uteoppholdsareal. 4. Med hjemmel i plan- og bygningslovens \u00a7 19-2 innvilges s\u00f8knad om dispensasjon fra plan- og bygningsloven \u00a7 29-4, annet avsnitt, om minste avstand til nabogrense. 5. Med hjemmel i plan- og bygningslovens \u00a7 19-2 innvilges dispensasjon fra f\u00f8lgende i reguleringsplan ID 3335200, LAKSEV\u00c5G. GNR 141, GJERDINGEN, BEBYGGELSESPLAN, ikrafttredelsesdato 08.06.1989: a) plassering av internveg og utforming av avkj\u00f8rsel. Vilk\u00e5r for denne dispensasjonen er at avkj\u00f8rsel mot offentlig kommunal veg etableres i samsvar med vilk\u00e5r i Bymilj\u00f8etatens uttalelse av 3. juli 2023. b) reguleringsplanens byggegrense mot intern veg 6. Med hjemmel i plan- og bygningslovens \u00a7 20-1 e), jfr. \u00a7 20-2, 20-3 og \u00a7 21-4 f\u00f8rste ledd innvilges s\u00f8knad om rivning av eksisterende hytte. 7. Med hjemmel i plan- og bygningslovens \u00a7 20-1 a), jfr. \u00a7 20-2, 20-3 og \u00a7 21-4 f\u00f8rste ledd innvilges s\u00f8knad om rammetillatelse av 4. juni 2024 om etablering av to tomannsboliger med utomhusanlegg, herunder parkering, tilkomstveg og tilh\u00f8rende infrastruktur samt oppgradering av avkj\u00f8rsel til kommunal veg. 8. Plan- og bygningsetaten utsteder formell underretning om vedtak om dispensasjoner og rammel\u00f8yver i samsvar med forvaltningslovens og plan- og bygningslovens bestemmelser. 8 Begrunnelse for UMBYs vedtak: Saken gjelder s\u00f8knad om etablering av to tomannsboliger i omr\u00e5de som i reguleringsplan fra 1989 er regulert til boligform\u00e5l, og som i KPA-2019 er avsatt til \u00f8vrig byggeomr\u00e5de. S\u00f8knaden gjelder ogs\u00e5 riving av eksisterende fritidsbolig p\u00e5 eiendommen. Netto er det tale om 3 nye enheter, men fire nye hel\u00e5rsboliger. UMBY har v\u00e6rt p\u00e5 befaring p\u00e5 eiendommen, og ved selvsyn observert de stedlige forhold. Er oms\u00f8kte tiltak i konflikt med KPA \u00a7 26.5.1? Boligprosjektet som her er oms\u00f8kt gir 4 permanente familieboliger i form av to tomannsboliger. Sp\u00f8rsm\u00e5let er om gjennomf\u00f8ring av prosjektet fordrer dispensasjon fra KPA \u00a7 26.5.1, eller om tiltaket er i samsvar med de rammer bestemmelsen fastsetter. Bestemmelsen lyder: \"I \u00f8vrig byggesone tillates ikke vesentlig nybygging. Det kan tillates eneboliger eller tomannsboliger, forutsatt at \u00f8vrige krav i bestemmelsene er oppfylt\". Bestemmelsen tilsier at \"vesentlig nybygging\" ikke er tillatt. Men hva som ligger i begrepet \"vesentlig nybygging\" m\u00e5 ogs\u00e5 tolkes i lys bestemmelsens andre setning, der det presiseres at eneboliger og tomannsboliger tillates. I denne saken er det tale om et prosjekt med fire boenheter. Det er tale om fortetting i tilknytning til et allerede etablert boligomr\u00e5de. Utnyttelsesgraden er i samsvar med bestemmelsen i \u00a7 26.5.3, som fastsetter maksimal utnyttelsesgrad til 45% BRA. Videre vil byggeh\u00f8yde etter UMBYs oppfatning v\u00e6re tilpasset omgivelser og terreng, og det vil heller ikke v\u00e6re tale om vesentlig reduksjon av sol eller utsikt for eksisterende boliger, jfr solstudien som er vedlagt s\u00f8knaden. Det er ogs\u00e5 tale om et regulert boligomr\u00e5de, der tomannsboliger er tillatt. Videre er forhold knyttet til avkj\u00f8rsel, veg, renovasjon, vann og avl\u00f8p avklart, jf. uttalelser fra henholdsvis Bymilj\u00f8etat, BIR og Bergen Vann. Disse forhold i sum trekker i retning av at dette ikke er \u00e5 anse som vesentlig nybygging. Videre vil UMBY ogs\u00e5 legge til grunn at KPAs bestemmelse mht. hva som er \u00e5 anse som \"vesentlig nybygging\" angir et forvaltningsskj\u00f8nn. Det er tale om en sammensatt og helhetlig vurdering basert p\u00e5 flere ulike faktorer som m\u00e5 avstemmes mot hverandre, herunder lokale forhold og utbyggingens konsekvenser for nabolag og lokalmilj\u00f8. Dette inneb\u00e6rer at statlig klageinstans skal legge vesentlig vekt p\u00e5 kommunal skj\u00f8nnsut\u00f8velse i forbindelse med en eventuell klagesaksbehandling, jfr. fvl. \u00a7 34. KPA fra 2019 definerer ikke noen \u00f8vre grense for antall boenheter som kan bygges p\u00e5 den enkelte eiendom, eller beskriver p\u00e5 annen m\u00e5te hva som legges i \u00abvesentlig nybygging\u00bb. Dette m\u00e5 avgj\u00f8res konkret i den enkelte sak, jf. Statsforvalteren sitt vedtak datert 13.09.23 med referanse nr. 2023/9916 hvor Statsforvalteren blant annet angav f\u00f8lgende vedr\u00f8rende KPA2018 \u00a726.5.1: \u00abSlik bestemmelsen med vilk\u00e5r og retningslinjer er utformet, synes ikke \u00abvesentlig nybygging\u00bb \u00e5 ha noen bestemt avgrensning. Det bestemmelsen angir, er en rekke momenter som skal vurderes konkret, for \u00e5 avgj\u00f8re om omr\u00e5det er egnet til videre fortetting utover et visst omfang. Den absolutte grensen m\u00e5 trekkes mot tiltak som omfatter noe mer enn \u00abeneboliger eller tomannsboliger\u00bb. Slike tiltak kan ikke under noen omstendighet godkjennes i sone 4 uten dispensasjon. Hvorvidt eneboliger eller tomannsboliger skal godkjennes uten dispensasjon, avgj\u00f8res derimot etter kriteriene i \u00a7 26.5. nr. 2 til nr. 7.\u00bb Etter UMBYs oppfatning er det tale om 4 nye boenheter i et omr\u00e5de som er meget velegnet til eneboliger 9 og tomannsboliger. Prosjektet er videre tilpasset alle de krav som stilles til nybygging i \u00f8vrig byggesone, jfr. KPA \u00a7 26.5. UMBY legger derfor til grunn at det her aktuelle prosjektet ikke er \u00e5 anse som \"vesentlig nybygging\". Det var s\u00e5ledes ikke en mangel ved s\u00f8knaden at det ikke var s\u00f8kt om dispensasjon fra bestemmelsen i KPA \u00a7 26.5. UMBY konkluderer f\u00f8lgelig med at dispensasjonss\u00f8knad fra KPA \u00a7 26.5.1 ikke er n\u00f8dvendig. Det m\u00e5 ogs\u00e5 legges til grunn at en avgj\u00f8relse om at et tiltak ikke trenger dispensasjon i alminnelighet er \u00e5 anse som en prosessledende beslutning og ikke et enkeltvedtak. Det vil i denne saken v\u00e6re et eventuelt innvilgende rammel\u00f8yve som, legger til grunn den prosessledende beslutning, som vil v\u00e6re enkeltvedtaket i saken. Tolkning av reguleringsplanens bestemmelse om etasjeantall Plan- og bygningetatens vedtak kan oppfattes slik at det er lagt til grunn at bygningene kommer i konflikt med \u00a7 2 i bestemmelsene i reguleringsplanen fra 1989, selv om vedtaket p\u00e5 dette punkt er tvetydig. Tiltakshaver har ment at en etasje + underetasje ikke er i konflikt med planbestemmelsene, og at dispensasjon derfor ikke er n\u00f8dvendig. Ansvarlig s\u00f8ker har anf\u00f8rt at reguleringsplanbestemmelsen m\u00e5 tolkes i lys av teknisk forskrift slik denne gjaldt p\u00e5 vedtakelsestidspunktet for planen. Videre er det angitt koteh\u00f8yde for \"ferdig gulv underetasje\" i plankartet - noe som kun gir mening om kjeller kan v\u00e6re tillatt. Ansvarlig s\u00f8ker har skrevet f\u00f8lgende: \"Etter reguleringsplanen \u00a7 2 er det stilt krav om at bebyggelsen skal v\u00e6re i 1. etasje. Imidlertid er det p\u00e5 plankartet i tittelfeltet angitt koteh\u00f8yde for \u00abferdig gulv underetg.\u00bb. Etter s\u00f8kers vurdering kan dette forst\u00e5s som at det var tillatt med en underetasje i tillegg til alminnelig f\u00f8rste etasje, og dermed totalt 2 etasjer. Dette er i tr\u00e5d med dagjeldende bestemmelser knyttet til grad av utnytting og beregning av etasjeantall, hvor ikke-tellende etasjer etter TEK av 1987 ble omtalt som kjeller.\" Det synes ogs\u00e5 som om PBE er enig i denne vurderingen. I vedtaket av 11.12.2024 heter det: \"(...)For oms\u00f8kte tomannsboliger skal det etableres hovedetasje med underetasje. I plankartets tittelfelt vises det til; PLANLAGT BOLIG M/FASTSATT KOTEH\u00d8YDE FERDIG GULV UNDERETG. Plankart/bebyggelsesplan er fra 1989 og bestemmelsene fra 1973). I Kommunal- og moderniseringsdepartementet sin veileder til Grad av utnytting st\u00e5r det om utregning av etasjeantall (gjelder for reguleringsplaner fra 1969 til 1979): Etasje hvor himling er h\u00f8yere enn 2,0 m over planert terrengs gjennomsnittsniv\u00e5 rundt bygningen, regnes med til etasjetallet. Og for reguleringsplaner fra 1979 til 1985: Etasje, herunder kjeller, hvor himling er h\u00f8yere enn 1,50 m over planert terrengs gjennomsnittsniv\u00e5 rundt bygningen, regnes med i etasjetallet. Ut ifra innsendte snitt- og 3D-tegninger kan det se ut til at underetasje ikke vil regnes med i etasjeantall i noen av utregningene over. Det er ellers i n\u00e6romr\u00e5det, og innenfor samme planomr\u00e5de, godkjent flere boliger med underetasje, samt boliger med 2 fulle etasjer.(...)\" UMBY er enig med ansvarlig s\u00f8ker hva gjelder tolkningen av planbestemmelsen. Plankartets angivelse av konteh\u00f8yde for \"underetasje\" ville ikke gitt mening dersom kun en etasje var tillatt. 10 Videre er det korrekt at byggeforskriftene p\u00e5 den tiden da planbestemmelsen ble utformet i 1973 kun regnet kjeller med i etasjeantallet dersom underkant av dekke/himling var h\u00f8yere enn 2 meter over planert terrengs gjennomsnittsniv\u00e5 rundt bygningen. Grensen ble i 1979 endret til 1,5 meter, og dette gjaldt da bebyggelsesplanen ble utformet i 1989. Tiltaket er oms\u00f8kt med underetasje med himling med ca. 1,25 meters h\u00f8yde over gjennomsnittlig planert terrengniv\u00e5, noe som med romslig margin tilsier at dette ikke skulle regnes som en etasje slik reglene var i da gjeldende planer ble utformet - hva enten en legger rettstilstanden f\u00f8r eller etter 1979 til grunn. Som PBE p\u00e5peker er det ogs\u00e5 innenfor planomr\u00e5det godkjent bygg med underetasjer, og dette illustrerer ogs\u00e5 hvordan plangrunnlaget har v\u00e6rt forst\u00e5tt i tidligere forvaltningspraksis. Dispensasjon fra KPA-bestemmelse om utend\u00f8rs st\u00f8y I KPA-bestemmelsene \u00a7 22.1.3, jfr. \u00a7 22.2 er det fastsatt at grenseverdiene for st\u00f8y kan fravikes p\u00e5 visse vilk\u00e5r. Etter plan- og bygningslovens\u00a7 19-2 kan dispensasjon innvilges dersom det ikke kommer i vesentlig konflikt med hensynet bak bestemmelsen, samt at fordelene med dispensasjon er vesentlig st\u00f8rre enn ulempene etter en samlet vurdering. Til klagen er det utarbeidet en ny st\u00f8yrapport fra Brekke & Strand AS datert 16. desember d.\u00e5. som konkluderer med at; - Tiltakseiendommen er i dag ikke st\u00f8yutsatt -Ved en fremtidig utvidelse av Bergen Lufthavn Flesland med en rullebane nr. 2 vil tiltakseiendommen ha et utvendig st\u00f8yniv\u00e5 p\u00e5 54 dB, og kun overskride nedre grense for gul st\u00f8ysone med 2 dB. -Tiltaket vil ved en fremtidig utvidelse Flesland med en rullebane nr. 2 tilfredsstille kravene til stille side, innend\u00f8rs st\u00f8y og st\u00f8y p\u00e5 uteoppholdsarealer p\u00e5 kveld og natt. - Krav til innend\u00f8rs st\u00f8yniv\u00e5 overholdes uten s\u00e6rskilte tiltak. I rapporten fra Brekke & Strand er det ogs\u00e5 fremholdt f\u00f8lgende: \"Krav til st\u00f8yskjermet uteareal i KPA 2018 i \u00f8vrig byggesone er 100m2 pr. boenhet. St\u00f8yskjermet uteareal ved Hus1 (mot nord) er 62 m2. Skjermet uteareal ved Hus2 (mot s\u00f8r) er 57 m2. Prosjektet har ikke tilstrekkelig uteareal med st\u00f8yniv\u00e5 under grenseverdi p\u00e5 bakkeplan som tilfredsstiller krav i KPA 2018 for en situasjon med en ny rullebane nr. 2.\" Etter UMBYs oppfatning kommer dispensasjon ikke vesentlig i konflikt med hensynet bak st\u00f8ybestemmelsen, som er \u00e5 sikre forsvarlig folkehelse. Det vektlegges at b\u00e5de innest\u00f8y, samt st\u00f8yverdier p\u00e5 kveld og natt utend\u00f8rs vil v\u00e6re ivaretatt - ogs\u00e5 dersom rullebane 2 p\u00e5 Flesland skulle bli bygget ut. Det minnes her p\u00e5 at Bergen Bystyre 27.05.2020 vedtok at det ikke skal bygges en ny rullebane nr. 2 p\u00e5 Flesland. Videre er det vektlagt at begge boligene vil ha betydelige arealer der grenseverdiene for utend\u00f8rs st\u00f8y er ivaretatt - selv i et tilfelle der rullebane 2 skulle bli bygget ut. Man kan derfor uansett oppholde seg p\u00e5 utearealer som ligger i gr\u00f8nn sone. Videre er det tale om en mindre overskridelse p\u00e5 2 dB for de delene som ligger i gul st\u00f8ysone. Fordelene med dispensasjon er ogs\u00e5 klart st\u00f8rre enn fordelene etter en samlet vurdering. Ulempen med dispensasjon er at deler av utearealene vil ha st\u00f8y som er noe h\u00f8yere enn fastsatt grenseverdi dersom rullebane 2 p\u00e5 Flesland skulle bli bygget en gang i fremtiden. Denne ulempen anses liten - all den tid de viktigste st\u00f8y-parametrene er ivaretatt. Fordelen er at man f\u00e5r etablert fire flotte familieboliger i et barnevennlig omr\u00e5de - boliger byen s\u00e5rt 11 trenger. Og at man dermed f\u00e5r realisert noe av den boligreserven som ligger i gjeldende regulerte boligomr\u00e5de. Begge lovens vilk\u00e5r for \u00e5 dispensere er til stede - og UMBY benytter sin diskresjon\u00e6re adgang til \u00e5 innvilge dispensasjonen. UMBY vil ogs\u00e5 p\u00e5peke at det er noe selvmotsigende med st\u00f8ybestemmelsen i KPA \u00a7 22.2 c). Hele poenget med bestemmelsen er at den skal fastsette rammer for unntak fra de normale grenseverdiene, slik at det kan etableres tiltak i gul st\u00f8ysone. Men s\u00e5 kommer KPA \u00a7 22.2 c) og fastsetter at hovedregelen likevel m\u00e5 f\u00f8lges - og at utearealer ikke kan ha st\u00f8yverdier i gul st\u00f8ysone. For \u00e5 f\u00e5 unntak fra hovedregelen - m\u00e5 man alts\u00e5 f\u00f8lge hovedregelen. Da er det jo ikke en reell unntakshjemmel. Bestemmelsen er ogs\u00e5 d\u00e5rlig i samsvar med st\u00f8yretningslinjen T-1442, som fastsetter at \"Gul sone er en vurderingssone, hvor det m\u00e5 planlegges godt for \u00e5 oppn\u00e5 tilfredsstillende st\u00f8yforhold. R\u00f8d sone er i utgangspunktet ikke egnet for st\u00f8yf\u00f8lsom bebyggelse.\". Det heter ogs\u00e5 f\u00f8lgende i retningslinjen: \" H\u00f8yt st\u00f8yniv\u00e5 b\u00f8r gi skjerpede krav om plassering av soverom og andre rom til st\u00f8yf\u00f8lsomt bruksform\u00e5l i boliger, helsebygg for langtidsopphold og fritidsboliger. Det anbefales graderte krav som skiller mellom krav til nedre del av gul st\u00f8ysone, \u00f8vre del av gul st\u00f8ysone og r\u00f8d st\u00f8ysone: \u2022 For nedre del av gul st\u00f8ysone anbefales krav om at alle boenheter skal ha stille side, hvor soverom kan plasseres. \u2022 For \u00f8vre del av gul st\u00f8ysone anbefales krav om at alle boenheter skal ha stille side og at minst et soverom skal plasseres mot denne siden. \u2022 Hvis kommunen tillater boliger i r\u00f8d st\u00f8ysone anbefales det \u00e5 stille krav i bestemmelsene om at minst et soverom og minst halvparten av rom for st\u00f8yf\u00f8lsom bruk plasseres mot stille side.\" Retningslinjene \u00e5pner s\u00e5ledes for konkrete vurderinger i gul st\u00f8ysone, og i alle fall der det er tale om nedre del av gul st\u00f8ysone. I denne saken er essensen at deler av utearealene blir liggende i nedre del av gul sone dersom rullebane 2 p\u00e5 Flesland bygges ut. Alle andre grenseverdier og forhold er ivaretatt. Da burde ogs\u00e5 KPA, i likhet med st\u00f8yretningslinjen, ha \u00e5pnet for en konkret vurdering - og ikke v\u00e6rt s\u00e5 kategorisk utformet. Dispensasjon fra 4-meters avstand til nabogrense Hovedregel i plan- og bygningslovens \u00a7 29-4 er at tiltak skal ha avstand til nabogrense p\u00e5 minst 4 meter. Unntak kan gj\u00f8res etter samtykke fra nabo eller for frittst\u00e5ende mindre tiltak under 50 m2. Ut over dette kreves dispensasjon. I denne saken kreves dispensasjon for en forst\u00f8tningsmur og for deler av terrassene som er prosjektert ut mot den bratte skrenten der nabo er p\u00e5 nedsiden. Reglene om 4-metersgrense mot nabo er begrunnet i hensynet til brannsikkerhet, samt hensynet til lys, utsikt og luft mellom bebyggelsen. Etter plan- og bygningslovens\u00a7 19-2 kan dispensasjon innvilges dersom det ikke kommer i vesentlig konflikt med hensynet bak bestemmelsen, samt at fordelene med dispensasjon er vesentlig st\u00f8rre enn ulempene etter en samlet vurdering. B\u00e5de n\u00e5r det gjelder muren, og de delene av terrassene som er n\u00e6rmere enn 4 meter fra nabogrensen fremst\u00e5r det klart at ingen av disse tiltakene vil komme vesentlig i konflikt med hensynet bak 4-metersregelen. Brannsikkerhet ber\u00f8res ikke. N\u00e5r det gjelder forst\u00f8tningsmuren vil denne ikke ha vesentlig visuelle konsekvenser for nabo. De delene av 12 terrassene som ligger n\u00e6rmere nabogrensen enn 4 meter ligger betydelig h\u00f8yere enn nabo p\u00e5 nedsiden av skrenten. Tiltaket vil s\u00e5ledes ikke ber\u00f8re lys, luft og utsikt for nabo. Dette er dessuten tiltak av en karakter som er n\u00e6r beslektet med tiltak som ikke krever dispensasjon. Hadde f.eks. terrassen v\u00e6rt frittliggende, og ikke st\u00e5tt i fysisk forbindelse med boligen, ville den ikke n\u00f8dvendigvis krevd dispensasjon. Det kan ikke ses \u00e5 v\u00e6re ulemper av betydning knyttet til de hensyn reglene skal beskytte. Fordelen med dispensasjon er at den tilrettelegger for en god og hensiktsmessig tomteutnyttelse - og dermed \u00e5pner for 4 meget velegnede familieboliger i dette omr\u00e5det. Denne type boliger er det stort behov for i Bergen, og kan bidra til \u00e5 begrense behov for pendling til omegnskommunene. Begge lovens vilk\u00e5r for \u00e5 dispensere er til stede, og UMBY velger \u00e5 benytte sin diskresjon\u00e6re adgang til \u00e5 innvilge dispensasjonen. Dispensasjoner fra gjeldende reguleringsplan fra 1989 Dispensasjonene knyttet til reguleringsplanen fra 1989 er av mer teknisk karakter, og representerer en tilpasning til dagens forhold. For en reguleringsplan som er s\u00e5vidt gammel som fra 1989, s\u00e5 vil terskelen for dispensasjon v\u00e6re lavere dersom regulerte l\u00f8sninger ikke lenger har aktualitet. UMBY merker seg at ogs\u00e5 PBE er positiv til dispensasjon for disse forhold. I etatens vedtak heter det: \"N\u00e5r det gjelder oms\u00f8kte dispensasjoner om plassering av internveg og utforming av avkj\u00f8rsel, samt reguleringsplanens byggegrense mot intern veg er det i omr\u00e5det etablert et veim\u00f8nster som ikke er i samsvar gjeldende regulerings/bebyggelsesplan. Mange av eiendommene har ogs\u00e5 en annen adkomst enn den regulerte adkomsten, samt at deler av bebyggelsen er i direkte konflikt med regulert veim\u00f8nster. Det vil si at det regulerte veim\u00f8nsteret vil v\u00e6re lite hensiktsmessig \u00e5 gjennomf\u00f8re i dag. Bymilj\u00f8etaten som vegmyndighet har ogs\u00e5 i sin uttale godkjent endret bruk og utforming av avkj\u00f8rselen med visse betingelser. Vi kan derfor i utgangspunktet stille oss positive til disse dispensasjonene, men siden det er gitt avslag p\u00e5 annet grunnlag er det ikke hensiktsmessig \u00e5 innvilge disse.\" a) Internveg/avkj\u00f8rsel Som del av tiltaket skal det fremf\u00f8res internveg og foretas utbedring i form av utvidelse av eksisterende avkj\u00f8rsel til KV Olsvikveien. Internvegen og avkj\u00f8rselen vil ha en annen plassering og utforming enn det som er vist p\u00e5 reguleringsplankartet. Det s\u00f8kes dermed om dispensasjon fra reguleringsplanen for \u00e5 etablere internveg og utbedre avkj\u00f8rsel mot offentlig veg som oms\u00f8kt jf. pbl. \u00a7 19-2. Hensynet til regulert adkomstvei er \u00e5 s\u00f8rge for god kvalitet og kapasitet p\u00e5 veinettet som gir trafikksikre l\u00f8sninger for g\u00e5ende og kj\u00f8rende. Den regulerte veien er innregulert for \u00e5 gi en god og hensiktsmessig plassering og kurvatur p\u00e5 veien, slik at veien t\u00e5ler den trafikken som f\u00f8lger av realisering av reguleringsplanen. Da omr\u00e5det ble regulert i reguleringsplanen ble det innregulert adkomstvei til tiltakseiendommen og omkringliggende eiendommer. Tilkomstvegen skulle betjene tiltakseiendommen, og eiendommene gnr. 141 bnr. 1, 9, 12, 24, 27,41, og gi adkomst til totalt 13 boliger, se utklipp fra reguleringsplanen. Den regulerte adkomstveien ble aldri bygd, og eiendommene gnr. 141 bnr. 9, 12, 21, 22, 24, 27,41 fikk adkomst via andre tilkomstveier. Omr\u00e5det har f\u00f8lgelig etablert et annet veim\u00f8nster 13 enn innregulert. I og med at flesteparten av eiendommen har f\u00e5tt annen adkomst er behovet til tilkomstveien vesentlig redusert enn det som var forutsatt da adkomstveien ble regulert. Dette taler med tyngde for at hensynet bak plankartets l\u00f8sning for adkomstvei ikke blir vesentlig tilsidesatt med en dispensasjon. Slik situasjonen er i dag er det kun tiltakseiendommen og eventuell fremtidig utbygging p\u00e5 gnr. 141 bnr. 1 som i fremtiden vil benytte den oms\u00f8kte adkomstveien, noe den oms\u00f8kte veien har tilstrekkelig god kapasitet til \u00e5 t\u00e5le. Plasseringen av den oms\u00f8kte plasseringen av veien p\u00e5 gnr. 141 bnr. 1 er et resultat av et rettsforlik inng\u00e5tt i jordskifteretten mellom eier av tiltakseiendommen og eier av gnr. 141 bnr. 1. I rettsforliket ble det inng\u00e5tt enighet om at oms\u00f8kt plassering ville v\u00e6re mest den mest hensiktsmessige plasseringen som gir best arealutnyttelse og minst naturinngrep. Etter UMBYs oppfatning er ogs\u00e5 fordelene med dispensasjon klart st\u00f8rre enn ulempene etter en samlet vurdering. Dispensasjonen gir en egnet tilkomstveg og avkj\u00f8rsel tilpasset dagens forhold, noe som igjen muliggj\u00f8r bygging av s\u00e5rt tiltrengte boliger. Det er ogs\u00e5 en fordel at avkj\u00f8rselen forbedres, og at Bymilj\u00f8ettens vilk\u00e5r for utforming av avkj\u00f8rsel kan realiseres.Det er satt som vilk\u00e5r for dispensasjonen at avkj\u00f8rsel utformes i samsvar med kommunal vegmyndighet sine krav. Det kan ikke ses \u00e5 v\u00e6re nevneverdige ulemper knyttet til dispensasjon. Begge lovens vilk\u00e5r for \u00e5 dispensere er til stede, og UMBY velger da \u00e5 innvilge dispensasjonen. b)reguleringsplanens byggegrense mot intern veg I reguleringsplankartet er det fastsatt byggegrense langs internveg. Deler av oms\u00f8kte murer er plassert innenfor regulert byggegrense mot veg. Det er s\u00f8kt om dispensasjon fra regulert byggegrense mot veg jf. pbl. \u00a7 19-2 annet ledd. Hovedhensynet bak byggegrense mot veg er sikkerhet. Det er n\u00f8dvendig med en viss avstand mellom bebyggelse og veg for \u00e5 unng\u00e5 farlige situasjoner som kollisjoner, hindring i siktlinjer og beskyttelse av fotgjengere. Videre er det et hensyn at eksisterende veg trenger en viss fleksibilitet med hensyn til utvidelse og/eller tilknytning til annen infrastruktur. Det m\u00e5 tillegges stor vekt at tilkomstvegen som oms\u00f8kt kun vil betjene oms\u00f8kte tiltak. Det er videre ikke etter reguleringsplanen etter KPA p\u00e5regnelig med utbygging av flere enn kun et f\u00e5talls boliger som potensielt kan tilknytte seg vegen. Tilsvarende m\u00e5 det vektlegges at tiltaket gjelder privat vei, hvor byggegrensen av lovgiver er vurdert \u00e5 v\u00e6re 4 meter i samsvar med plan- og bygningsloven \u00a7 29-4 annet ledd. De tiltak som etableres innenfor byggegrensen er videre av mindre omfang, utformet i tr\u00e5d med terrenget og ville ellers i stor grad kunne v\u00e6rt plassert med en mindre avstand til vegen dersom byggegrensen ikke var regulert etter SAK10 \u00a7 4-1. Gitt tiltakets plassering i tr\u00e5d med terreng og uten tiltak som vurderes \u00e5 ville hindre sikten kan man ikke se at de vil f\u00e5 betydning for sikt langs internvegen eller negative konsekvenser for de nevnte hensyn for \u00f8vrig. Etter dette kan ikke UMBY ikke se at en dispensasjon i saken vil vesentlig tilsidesette hensynet bak regulert byggegrense lang vei eller hensynet bak form\u00e5lsbestemmelsene for \u00f8vrig. Dette fremst\u00e5r som fornuftig tilpasning til dagens forhold, og ny adkomstveg. Fordelene med dispensasjon anses \u00e5 v\u00e6re klart st\u00f8rre enn ulempene etter en samlet vurdering. Det er en fordel at det sikres en forsvarlig adkomstveg. Det er en viss ulempe at 14 det er et visst avvik i forhold til planens byggegrense, men denne ulempen anses liten, jfr. ovenfor. Begge lovens vilk\u00e5r for \u00e5 innvilge dispensasjon er til stede, og UMBY velger \u00e5 innvilge dispensasjonen. Rivnings- og byggetillatelse N\u00e5r n\u00f8dvendige dispensasjoner er gitt er tiltaket for \u00f8vrig i tr\u00e5d med lov, forskrift og plan. S\u00f8knad om rammetillatelse skal da innvilges, jfr pbl. \u00a7 21-4, f\u00f8rste ledd. Det vises her til ansvarlige s\u00f8kers grundige gjennomgang av de ulike krav som gjelder, og dokumentasjon for at disse er ivaretatt. Det forutsettes at fagetaten utsteder formell underretning om vedtak i tr\u00e5d med forvaltningslovens, og plan- og bygningslovens regler. Votering: Alternativt forslag fra H, A, FrP, BL, INP og Sp, fremsatt av Lars Selmar Alsaker (H), ble vedtatt med 13 stemmer (H, A, FrP, BL, V, INP, Sp). Innstillingen fikk 4 stemmer (SV, MDG, R), og var dermed falt. Utvalg for milj\u00f8 og byutvikling behandlet saken i m\u00f8tet 10.04.2025 sak 108/25 og fattet f\u00f8lgende vedtak: Saken utsettes for felles befaring. Byr\u00e5det behandlet saken i m\u00f8tet 27.03.2025 sak 64/25 Byr\u00e5det innstiller til utval for milj\u00f8 og byutvikling \u00e5 fatte f\u00f8lgjande vedtak: Fagetaten sitt vedtak datert 12.11.2024 blir halde oppe. Klagen blir ikkje tatt til f\u00f8lgje. 15 "
}