{
  "dokument_id": "9db7f04f-7593-550b-9af9-ac40e06d9b27",
  "doc_type": "case_attachment",
  "kommune": 4601,
  "tittel": "Svar fra Bymilj\u00f8etaten",
  "url": "https://bergen.kommune.no/politikere-utvalg/api/fil/bk360/12451561/Svar-fra-Bymiljoetaten",
  "tekst": " Bymilj\u00f8etaten Til Intern korrespondanse PBE Kart og oppm\u00e5ling Deling og seksjonering V\u00e5r referanse: 2024/136040-9 (Arbeidssted) v/Ove Lavik Saksbehandler: Tone Bj\u00f8r\u00f8 Dato: 29. november 2024 Fra Bymilj\u00f8etaten Svar fra Bymilj\u00f8etaten gnr. 168, bnr. 1768, s\u00f8knad om dispensasjon og fradeling av eiendom. Saken gjelder Bymilj\u00f8etaten viser til oversendelse fra Plan- og bygningsetaten 31.10.2024 (DELE-2024/15987-5) som gjelder s\u00f8knad om tillatelse til fradeling av en boligparsell fra gnr. 168, bnr. 1768. Tiltaket er i strid med Kommuneplanens arealdel (KPA 2018) fordi deler av parsellen som s\u00f8kes fradelt er vist med form\u00e5l gr\u00f8nnstruktur, denne delen omfattes ogs\u00e5 av angitt hensynssone (H550) for Funksjonell strandsone. F\u00f8lgelig er en godkjenning av tiltaket avhengig av at det gis dispensasjon fra arealform\u00e5l (KPA 2018) \u00a7 29 gr\u00f8nnstruktur. Grunnlag Planstatus: Kommuneplanens arealdel (KPA2018), vedtatt i Bystyret 19.06.2019, viser eiendommen som Bebyggelse og anlegg \u00d8vrig byggesone \u00d8B (94,2%) Gr\u00f8nnstruktur G (5,8%) og den ligger innenfor hensynssonene St\u00f8ysone H220_3 Veist\u00f8y - gul sone (37,9%) Hensynsone H550_1 Funksjonell strandsone (5,8%). Eiendommen omfattes av reguleringsplan ID 11060000, BERGENHUS. HELLENESET OG DELER AV \u00d8VRE, MIDTRE OG NEDRE HELLEN, ikrafttredelsesdato 22.04.1961 og er regulert til \u00abTelegrafverket\u00bb (Ikke eget arealform\u00e5l). Andre overordnede registreringer: Gjennom eiendommen i nord og s\u00f8r er det tegnet inn en \u00f8kologisk korridor i bl\u00e5gr\u00f8nt temakart til KPA 2018. Vegen Hellebakken som er tilgrensende eiendommen mot nord\u00f8st er tegnet inn som en viktig gangforbindelse i bl\u00e5gr\u00f8nt temakart, da den leder til det statlig sikrede friluftsomr\u00e5det Helleneset. Sj\u00f8arealet nedenfor eiendommen inng\u00e5r i det sv\u00e6rt viktige friluftsomr\u00e5det Puddefjorden og sentrale deler av Byfjorden (Kartlegging av friluftsomr\u00e5der i Bergen kommune i regi av Bymilj\u00f8etaten, 2016). Vurderinger Bymilj\u00f8etaten skal vurdere tiltakets konsekvenser for interesser knyttet til natur, biologisk mangfold, landskap og friluftsliv. Parsellen som er oms\u00f8kt fradelt, er vist som \u00f8vrig byggesone, og en mindre del som gr\u00f8nnstruktur. Det g\u00e5r en \u00f8kologisk korridor gjennom tomten. Vi viser til tidligere vurderinger til foresl\u00e5tt byggetiltak p\u00e5 tomten og forholdet til arealbruk og \u00f8kologisk korridor i sak BYGG-2023/12807-6, 01.06.23 og sist i sak 2024/03244-6, 25.01.2024. Viktigheten av \u00e5 bevare den \u00f8kologiske korridoren har v\u00e6rt gjennomg\u00e5ende tema i v\u00e5re uttalelser i prosessen med forslag til utbygging av eiendommen. Vi fastholder med dette v\u00e5re tidligere vurderinger som gjelder forholdet til utbygging i \u00f8kologisk korridor. Vi vil understreke at \u00f8kologiske korridorer er viktige uavhengig av arealform\u00e5l. Selv om fradelingen i seg selv ikke inneb\u00e6rer bygging, er form\u00e5let \u00e5 opprette en boligparsell. Dette legger indirekte til rette for nedbygging eller inngrep som kan skade og vil innskrenke den allerede smale \u00f8kologiske korridoren ytterligere. Vi vil avslutningsvis vise til KPA \u00a7 29.1 som fastsetter at det ikke er tillatt med tiltak som ikke fremmer naturmangfold eller allmenn bruk innen arealform\u00e5let gr\u00f8nnstruktur. Bymilj\u00f8etatens anbefaling Tiltaket er i strid med bestemmelser i kommuneplanens arealdel, jf. \u00a7 29. For \u00e5 f\u00e5 dispensasjon er det krav om at hensynet bak bestemmelsen ikke blir vesentlig tilsidesatt og at fordelene med \u00e5 gi dispensasjon er klart st\u00f8rre enn ulempene etter en samlet vurdering, jf. PBL \u00a7 19-2. Plan- og bygningsetaten m\u00e5 ta stilling til om det her foreligger en overvekt av grunner som taler for at dispensasjon kan gis. Bymilj\u00f8etaten vil p\u00e5 bakgrunn av overst\u00e5ende vurdering frar\u00e5 at det gis dispensasjon for oms\u00f8kte tiltak. Med hilsen Bymilj\u00f8etaten Kristin Madsen Klokkeide - seksjonsleder Tone Bj\u00f8r\u00f8 - saksbehandler Dokumentet er godkjent elektronisk. "
}