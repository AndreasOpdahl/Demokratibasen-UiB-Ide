{
  "dokument_id": "b49775b8-ee4b-5f98-ae20-501475f01b19",
  "doc_type": "case_presentation",
  "kommune": 4601,
  "tittel": "Omorganisering av Klimaetatens kjerneoppgaver",
  "url": "https://bergen.kommune.no/politikere-utvalg/api/fil/bk360/10655184/Framstilling-Omorganisering-av-Klimaetatens-kjerneoppgaver",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/100308-1 Omorganisering av Klimaetatens kjerneoppgaver Hva saken gjelder: Byr\u00e5d for byutvikling presenterer i denne sak forslag til omorganisering av Klimaetaten og flytting av etatens arbeidsoppgaver med sikte p\u00e5 nedleggelse av etaten som selvstendig fagetat. Byr\u00e5den anbefaler at etatens ansatte, arbeidsoppgaver og ansvarsomr\u00e5der overf\u00f8res til Bymilj\u00f8etaten. Det er ogs\u00e5 skissert nedskalering av arbeidsoppgaver, som gir mulighet for reduksjon i \u00e5rsverk. Bakgrunn Byr\u00e5det har i \u00abKlosterhagenerkl\u00e6ringen\u00bb og i budsjettsammenheng vist til at det er behov for \u00e5 frigj\u00f8re kapasitet og \u00f8konomiske midler til n\u00f8dvendige oppgaver og h\u00f8yt prioriterte satsinger. Dette er blant annet knyttet til ansl\u00e5tt demografisk utvikling fremover med en sterk vekst i antallet eldre. Byr\u00e5det behandlet 02.05.2024 sak om Omorganiseringer \u2013 iverksetting av vurderinger og prosesser, sak 1113/24, og fattet blant annet f\u00f8lgende vedtakspunkt: 1. F\u00f8lgende organisasjonsvurderinger iverksettes. Ansvarlige byr\u00e5der s\u00f8rger for oppf\u00f8lging p\u00e5 sine omr\u00e5der. b. BBU iverksetter en vurdering av hvordan Klimaetatens prioriterte oppgaver kan reorganiseres i kommunen ved en nedleggelse av Klimaetaten som egen etat. I saken forutsettes det at eventuelle omorganiseringer medf\u00f8rer reduserte kostnader. Det er ogs\u00e5 lagt til grunn at arbeidet gjennomf\u00f8res i samsvar med Hovedavtalens bestemmelser om ansattes medvirkning. Forslaget om omorganisering av Klimaetaten er begrunnet i bystyrets merknad 1 i sak 52/23 (Handlings- og \u00f8konomiplan 2024-2027/budsjett 2024), der byr\u00e5det bes s\u00e6rlig om \u00e5 se p\u00e5 Klimaetaten og Byarkitekten i forbindelse med kommunens oppgavegjennomgang. Prosess Vurderinger rundt omorganisering av Klimaetaten er gjort ved Byr\u00e5dsavdeling for byutvikling. Det er gjennomf\u00f8rt informasjon- og dr\u00f8ftingsm\u00f8te med organisasjonene som har medlemmer i Klimaetaten, verneombud og etatsdirekt\u00f8r, og allm\u00f8te med etatens ansatte. Klimaetaten har levert innspill til forhold etaten mener det er spesielt viktig \u00e5 v\u00e6re bevisst p\u00e5 ved vurderingen av omorganisering, som er vedlagt saken. 1 Klimaetatens form\u00e5l og mandat Klimaetaten ble besluttet opprettet av byr\u00e5det 26.03.2020 i sak 1088/20, med virkning fra 01.09.2020. Klimaetaten skulle styrke kommunens arbeid p\u00e5 klimafeltet, og v\u00e6re en synlig samfunnsakt\u00f8r. Oppgavene som ble lagt til etaten var rullering og oppf\u00f8lging av Gr\u00f8nn strategi, utarbeidelse av klimabudsjett og klimaregnskap, oppf\u00f8lging av utslippsreduserende prosjekter (fossilfrie anleggsplasser, fossilfrie sm\u00e5b\u00e5thavner med mer), h\u00e5ndtering av ulike tilskuddspotter, arbeid med \u00e5 utvikle kommunens rolle innen sirkul\u00e6r\u00f8konomi, ivareta kontakten mot ulike forskningsinstitusjoner gjennom forsknings- og utviklingsarbeid (FoU) og ulike nettverk p\u00e5 klimafeltet, arbeid med klimatilpasning og klimas\u00e5rbarhet, energisp\u00f8rsm\u00e5l og oppf\u00f8lging av arbeidet med kommunens egne klima- og milj\u00f8planer. Videre var etatens ansvar \u00e5 utvikle kunnskapsgrunnlaget p\u00e5 klimafeltet for \u00e5 sikre at Bergen kommune ligger i forkant av utviklingen, og \u00e5 bidra til kommunens m\u00e5loppn\u00e5else p\u00e5 feltet. Forvaltningsrevisjon for klima- og milj\u00f8tiltak og forvaltningsrevisjon for klimarisiko har i stor grad sett p\u00e5 hvordan klimaarbeidet ble h\u00e5ndtert f\u00f8r man s\u00e5 den fulle effekten av Klimaetaten. Anbefalinger fra revisjonene har v\u00e6rt viktige i hvordan arbeidet til Klimaetaten har utviklet seg. Klimaetatens oppgaver og ansvarsomr\u00e5der Effektiv iverksetting av tiltak for \u00e5 kutte klimagassutslipp, redusere klimarisiko og bidra til \u00f8kt sirkularitet krever samarbeid p\u00e5 tvers av byr\u00e5dsavdelinger og etater i kommunen, samt med sentrale akt\u00f8rer innenfor n\u00e6ringsliv, innovasjon og sivilsamfunn. For \u00e5 muliggj\u00f8re dette har Klimaetaten hatt en etats- og sektorovergripende rolle innen klimaledelse, og tilrettelagt for samarbeid, synergier og langsiktig klimaarbeid. Arbeidet omfatter tematiske nettverk, integrering av klimaarbeid i kommunens eksisterende styringssystemer, samt kunnskaps- arbeid som bidrar til identifisering og iverksetting av effektive tiltak for klimatilpasning, sirkul\u00e6re l\u00f8sninger og reduksjon av klimagassutslipp. Under skildres Klimaetatens viktigste arbeidsoppgaver per i dag, med utgangspunkt i kommunens oppgavegjennomgang. Kjerneoppgave: Gjennomf\u00f8re og utvikle klimatiltak, klimaledelse og klimabudsjett Klimaetaten jobber m\u00e5lrettet med utvikling og gjennomf\u00f8ring av kunnskapsbaserte klimatiltak for \u00e5 kutte direkte og indirekte utslipp, tiltak knyttet til energi og utvikling av en sirkul\u00e6r \u00f8konomi. Gjennom samarbeid med de andre storbyene i Norge, sikres det at Bergen implementerer utpr\u00f8vde og kostnadseffektive tiltak for klimakutt. Etaten er en stor bidragsyter i arbeidet med s\u00f8knader om Klimasatsmidler for hele kommunens organisasjon, som gir ekstern finansiering av klimatiltak. Klimaetaten er sentral i arbeidet med kunnskaps- og systemutvikling for at kommunen skal behandle klima p\u00e5 en helhetlig og integrert m\u00e5te, blant annet gjennom utvikling av styringssystemer for helhetlig oppf\u00f8lging av kommunens klimaarbeid. Denne institusjonaliseringen av klimaarbeidet i Bergen kommunen er viktig for \u00e5 sikre et samordnet klimaarbeid, etablere varige systemer og sikre at klimahensynet er ivaretatt i kommunens styringssystemer. Arbeidet omfatter blant annet utvikling av klimabudsjettet som viser sammenhengen mellom klimatiltak og kostnader. Klimarisiko Klimaetaten har en sentral rolle i arbeidet med klimarisiko og -s\u00e5rbarhet. Det er vesentlige kunnskapshull p\u00e5 feltet, og stort behov for koordinering og samhandling for \u00e5 rigge kommunen for komplekse utfordringer og problemstillinger som vil komme. Forvaltnings- revisjon for klimarisiko peker p\u00e5 behovet for en helhetlig kartlegging av kommunens 2 klimarisiko som grunnlag for planlegging. Bystyret har bestilt en helhetlig KlimaROS gjennom behandling av revisjonen den 06.03.2024 i sak 79/24. Det langsiktige folkehelseperspektivet er s\u00e6rlig viktig i arbeidet. Dialog og kommunikasjon Etaten jobber utadrettet for \u00e5 bidra til kunnskapsheving, forst\u00e5else og dialog med n\u00e6ringslivet, organisasjoner og innbyggere. Arbeidet omfatter blant annet \u00e5 arrangere og delta p\u00e5 arrangementer under Arendalsuka, gjenbruksuken i samarbeid med BIR, kommunens \u00e5rlige Klimakonferanse, B\u00e6rekraftig frokost, klimaarrangement under BIFF, \u00e5rlig klimaunders\u00f8kelse, diverse foredrag mm. Kunnskapsutvikling og nettverk Etatens har ansvar for \u00e5 utvikle kunnskapsgrunnlaget p\u00e5 klimafeltet og ivareta kontakten mot forsknings- og utviklingsarbeid (FoU). Oppgaven omfatter blant annet: \u2022 Lokalt, nasjonalt og internasjonalt samarbeid om kunnskapsutveksling og formidling, for \u00e5 fremme Bergens interesser og behov. Herunder kontakt med andre norske storbyer gjennom nasjonalt storbyforum for klima, EUs satsingsomr\u00e5de Circular Cities og det globale nettverket Urban Transitions Mission. Klimadirekt\u00f8ren har ogs\u00e5 som eneste norske klimaekspert deltatt i FNs klimapanels arbeid med \u00e5 sette rammene for hva FNs kommende rapport om klimaendringer og byer skal handle om. \u2022 Klimafaglige innspill til reguleringsplaner, kommunale planer og h\u00f8ringssaker. Arbeidet er n\u00f8dvendig for \u00e5 sikre kunnskapsbaserte, klimafaglige vurderinger i saker kommunen behandler. Futurebuilt Klimaetaten deltar i Futurebuilt sitt sekretariat og styringsgruppe i Bergen. Futurebuilt er delvis finansiert ved klimasatsmidler, og betinget av 50 % egenandel i form av arbeidstimer. Kommunen har forpliktet seg til deltakelse i tre \u00e5r, med start i 2023. Tilskuddsforvaltning Etaten forvalter kommunens tilskuddsordninger innen klimafeltet. Etaten utvikler, lyser ut, informerer, veileder og saksbehandler tilskudd til lokale klima- og milj\u00f8tiltak, frivillige organisasjoner og internt i kommunen. Arbeidet omfatter ogs\u00e5 oppf\u00f8lging, sluttrapporter, klagesaker mm. Administrasjon og ledelse Klimaetaten er en liten etat med f\u00e5 ansatte. Etaten har kun 1 \u00e5rsverk tilknyttet administrative oppgaver, herunder blant annet HR, l\u00f8nn, \u00f8konomi og virksomhetsstyring. Lederoppgaver ligger til etatsdirekt\u00f8r. B\u00e5de etatsdirekt\u00f8r og administrativt ansatt arbeider ogs\u00e5 med andre kjerneoppgaver som kommer frem av oversikten over. Organisering av klimaarbeid i andre kommuner Oslo opprettet en egen Klimaetat i 2016. Per 01.01.2024 utgj\u00f8r denne 51,2 \u00e5rsverk med 55 ansatte. Etaten er organisert med en direkt\u00f8r og tre avdelingsledere for f\u00f8lgende avdelinger: klimafaglig avdeling, kommunikasjonsavdeling og administrasjonsavdeling. Oslo har ogs\u00e5 4 \u2013 5 \u00e5rsverk i faggruppe for klima organisert i Byr\u00e5dsavdeling for milj\u00f8 og samferdsel. Trondheim har i dag en klima- og milj\u00f8enhet, med en egen Klimaavdeling med 19 ansatte. I begge kommunene har enhetene noe ansvar for tiltaksutvikling knyttet til mobilitet, som i Bergen er organisert under Bymilj\u00f8etaten. 3 Alternative organiseringsformer Fordeler og ulemper ved mulige alternative modeller for organisering av etatens arbeidsoppgaver er vurdert. Det er i vurderingene lagt vekt p\u00e5 hvordan organisering p\u00e5virker kvaliteten og gjennomf\u00f8ringskraften i oppgavel\u00f8sningen. Vurderingene er gjort p\u00e5 et overordnet niv\u00e5. Overf\u00f8ring til niv\u00e5 1 Klimaetatens oppgaver kan tenkes flyttet i sin helhet til \u00e9n byr\u00e5dsavdeling (niv\u00e5 1), eksempelvis Byr\u00e5dsavdeling for byutvikling. Fordeler: - Klimaetatens konsernoppgaver, som klimaledelse, klimabudsjett og veiledning til organisasjonen vil h\u00e5ndteres godt fra niv\u00e5 1. Etaten har et utstrakt samarbeid i prosjekter og tiltak som vil kunne f\u00e5 sterkere forankring og lettere implementering fra niv\u00e5 1. - Fagkompetansen etatens ansatte sitter med vil v\u00e6re et godt tilskudd til \u00e5 gj\u00f8re gode vurderinger av klima i ulike saksfelt og vil v\u00e6re mer tilgjengelig for politisk ledelse. N\u00e6rhet mellom politisk ledelse og fagkompetansen vil gi gode muligheter til kompetanseheving og samhandling begge veier. - Det er en stor fordel i denne organiseringen at fagmilj\u00f8et holdes samlet. Ulemper: - En tettere kobling til politisk ledelse vil gj\u00f8re det krevende \u00e5 ut\u00f8ve en rolle som synlig samfunnsakt\u00f8r og sikre faglig uavhengighet. - Det vil v\u00e6re stor avstand mellom etatens oppgaver og sterke fagkompetanse, og avdelingens \u00f8vrige oppgaver. Dette vil kunne gi svakere utnyttelse av kompetansen og mindre fleksibilitet i oppgavene. Overf\u00f8ring til annen etat (niv\u00e5 2) Klimaetatens oppgaver flyttes i sin helhet til \u00e9n annen etat, eksempelvis Bymilj\u00f8etaten. Fordeler: - Klimaetatens oppgaver knyttet til konkrete prosjekter og tiltak vil h\u00e5ndteres godt i operative etater, som har sterk gjennomf\u00f8ringsevne. - Klimaetatens faglige kompetanse vil utfylle fagetatens egen og styrke mange av fagetatens eksisterende oppgaver. Klimaetatens fagomr\u00e5der overlapper med flere av etatene og fagkompetansen vil kunne nyttes godt i en slik organisering. - Det er en stor fordel i denne organiseringen at fagmilj\u00f8et holdes samlet. - Det vil v\u00e6re mulig \u00e5 ut\u00f8ve en rolle som synlig samfunnsakt\u00f8r og sikre faglig uavhengighet. Ulemper: - Klimaetatens virkefelt er stort, og det er mulig at deres oppgaver vil bli mindre synlig i en stor organisasjon med mange faglige hensyn. - Klimaetatens konsernoppgaver knyttet til klimaledelse og andre prosesser som involverer flere akt\u00f8rer i ulike byr\u00e5dsavdelinger vil v\u00e6re mer krevende \u00e5 gjennomf\u00f8re som en liten akt\u00f8r i en stor etat p\u00e5 niv\u00e5 2, og det m\u00e5 forventes at niv\u00e5 1 har kapasitet til \u00e5 f\u00f8lge opp noen av disse oppgavene. Fordeling mellom niv\u00e5 1 og 2 Klimaetatens oppgaver fordeles til ulike etater og byr\u00e5dsavdelinger, basert p\u00e5 hvor i organisasjonen det er en overvekt av klimatiltak. Dette kan v\u00e6re i \u00e9n linje (eksempelvis BFIN, EFU og EBE) eller fordelt mellom flere linjer (eksempelvis BFIN, EFU og EBE, og BBU, BME og PBE). 4 Fordeler: - Klimaetatens oppgaver involverer akt\u00f8rer i store deler av kommunen, og \u00e5 tilf\u00f8re ressurser n\u00e6rmere der tiltak utf\u00f8res vil styrke gjennomf\u00f8ringskraften i utvalgte tiltak og prosjekter. - Fagkompetansen knyttet til klima i organisasjonen som helhet vil kunne styrkes i en slik organisering. Konsernovergripende oppgaver kan fordeles m\u00e5lrettet p\u00e5 ulike byr\u00e5dsavdelinger. Ulemper: - Det er en stor ulempe at fagmilj\u00f8et splittes. Bergen kommune som organisasjon vurderes ikke \u00e5 v\u00e6re tilstrekkelig moden p\u00e5 klimafeltet til \u00e5 kunne gjennomf\u00f8re oppgavene p\u00e5 en tilfredsstillende m\u00e5te uten et eget kompetansemilj\u00f8 for klima. - Det blir vanskeligere for kommunen \u00e5 ha en \u00abklimafaglig stemme\u00bb utad, og v\u00e6re en klimafaglig p\u00e5driver i samfunnet. Opprettholdelse av Klimaetaten Ved en eventuell opprettholdelse av Klimaetaten vil kommunen opprettholde sitt klimafaglige kompetansesenter med en mer uavhengig stemme. Vurdering av nedskalering av arbeidsoppgaver og \u00e5rsverk Med utgangspunkt i behov for kostnadsreduksjon skisseres her en nedskalering av Klimaetatens oppgaver, slik at en nedbemanning vil v\u00e6re mulig p\u00e5 sikt. Det foresl\u00e5s en minstebemanning for \u00e5 sikre at etatens viktigste oppgaver l\u00f8ses. Prioritering av oppgavene er vurdert ut fra nasjonale f\u00f8ringer og vedtatte kommunale m\u00e5l. Det er tatt utgangspunkt i statlige planretningslinjer, nasjonale forventninger til kommunal og regional planlegging, forvaltningsrevisjon for klima- og milj\u00f8tiltak og forvaltningsrevisjon for klimarisiko. Mange av funnene i nevnte forvaltningsrevisjoner er fulgt opp gjennom Gr\u00f8nn strategi, med tilh\u00f8rende handlings- og virksomhetsplaner. Arbeidsoppgaver som ikke er vurdert n\u00f8dvendig opp mot dette foresl\u00e5s redusert. Klimaetatens kjerneoppgaver er knyttet til \u00e5 gjennomf\u00f8re og utvikle klimatiltak, klimaledelse og klimabudsjett, og b\u00f8r prioriteres ved en omorganisering, i tr\u00e5d med det ovennevnte. Oppgavene anses som n\u00f8dvendig for \u00e5 unng\u00e5 betydelig svekkelse av kommunens klimaarbeid b\u00e5de p\u00e5 kort og lang sikt. Oppgavene er viktige for \u00e5 fortsatt skaffe ekstern finansiering, som krever en faglig fundert p\u00e5driverrolle og veiledning i s\u00f8knadsarbeidet. Videre m\u00e5 oppgavene opprettholdes for \u00e5 sikre helhetlig, systematisk klimaledelse i kommunen, herunder arbeid med klimabudsjettet. Videre anbefales det at arbeid med klimarisiko opprettholdes p\u00e5 dagens niv\u00e5. Forvaltnings- revisjon for klimarisiko p\u00e5peker behovet for en helhetlig kartlegging av kommunens klimarisiko. Bystyret har nylig bestilt en helhetlig KlimaROS i sak 79/24. Oppgaven er n\u00f8dvendig for \u00e5 f\u00f8lge opp bystyrets nevnte vedtak knyttet til forvaltningsrevisjon klimarisiko. Klimaetatens arbeid innenfor Futurebuilt anbefales videref\u00f8rt. Klimaetaten deltar i Futurebuilt sitt sekretariat og styringsgruppe i Bergen. Futurebuilt er delvis finansiert ved klimasatsmidler, og betinget av 50 % egenandel i form av arbeidstimer. Kommunen har forpliktet seg til deltakelse i tre \u00e5r, med start i 2023. Oppgaver knyttet til dialog og kommunikasjon kan reduseres noe, da det ikke er strengt n\u00f8dvendig for oppf\u00f8lging av nevnte f\u00f8ringer. Selv om arbeidet er etterspurt og n\u00f8dvendig for \u00e5 bidra til \u00f8kt innsats hos n\u00e6ringsliv, organisasjoner og innbyggere kan det likevel nedskaleres. Reduksjon i oppgaver vil kunne redusere muligheten til \u00e5 f\u00e5 gjennomf\u00f8rt kunnskapsbaserte klimatiltak som p\u00e5virker innbyggere eller n\u00e6ringsliv. 5 Ogs\u00e5 oppgaver knyttet til kunnskapsutvikling og nettverk kan reduseres. Arbeidet gir en p\u00e5virkningsmulighet som innskrenkes dersom innsatsen kuttes ned. Dette gjelder b\u00e5de p\u00e5virkning p\u00e5 rammevilk\u00e5r og p\u00e5virkning p\u00e5 mulighet til \u00e5 skaffe finansiering. Det kan gi et omd\u00f8mmetap \u00e5 trekke seg fra arbeidene. Videre er de internasjonale nettverkene er politisk forankret i Bergen kommune. Arbeid knyttet til tilskuddsforvaltning er kun en n\u00f8dvendig oppgave dersom bystyret bevilger midler til slike ordninger. Behovet for \u00e5rsverk knyttet til administrasjon og ledelse vil reduseres ved nedleggelse av etaten og/eller reduksjon i arbeidsoppgaver/\u00e5rsverk. Stillingen som i dag st\u00e5r vakant, vil ogs\u00e5 kunne utg\u00e5. Ved bortfall av arbeidsoppgaver som skissert kan antall \u00e5rsverk reduseres til total 8 \u00e5rsverk. F\u00f8lgende reduksjoner ligger til grunn: Dialog og kommunikasjon og 1,5 \u00e5rsverk kunnskapsutvikling og nettverk Tilskuddsforvaltning 0,5 \u00e5rsverk Administrative funksjoner 1 \u00e5rsverk Vakant stilling 1 \u00e5rsverk \u00d8konomiske konsekvenser: Dagens situasjon, budsjett 2024 Klimaetaten har i dag 12 \u00e5rsverk, hvorav 1 st\u00e5r vakant. Vedtatt budsjett 2024 for Klimaetaten var p\u00e5 22,55 mill. Tabellen under spesifiserer grovmasket hvordan budsjettet er fordelt. L\u00f8nn, sosiale utgifter, internkj\u00f8p, mm. 15,02 mill. Husleie *1,1 mill. Energi, inventar og utstyr, vedlikehold 0,1 mill. S\u00f8kbare tilskuddsordninger **5,25 mill. S\u00e6rskilte tilskudd (tilskuddslisten) 1,08 mill. Klimaetatens totale budsjett 2024 22,55 mill. *Klimaetaten flyttet v\u00e5ren 2024 fra eksterne lokaler i Lars Hilles gate 19 til Kaigaten 1. Som f\u00f8lge av flyttingen er husleiekostnadene redusert med 0,69 mill. \u00e5rlig med hel\u00e5rsvirkning fra 2025. **S\u00f8kbare tilskuddsordninger p\u00e5 5,25 mill. fordeler seg slik: 4,21 mill. tilskudd til klima- og milj\u00f8tiltak og 1,04 mill. tilskudd til drift av milj\u00f8organisasjoner. Grunnet kommunens \u00f8konomiske situasjon, ble midlene til tilskuddsordningene, som et engangstiltak, inndratt for 2024 da bystyret behandlet revidert budsjett 19.06.2024. Fremtidig omfang av tilskuddsordningene vurderes i forbindelse med rullering av Handlings- og \u00f8konomiplan 2025 \u2013 2028. Ekstern finansiering Klimaetaten bidrar til \u00e5 skaffe ekstern finansiering til kommunens klimaarbeid, b\u00e5de gjennom Milj\u00f8direktoratets ordning Klimasats, og gjennom s\u00f8knader om forskningsmidler. Klimaetaten er selv s\u00f8ker til Klimasats, og bist\u00e5r resten av kommunen med deres s\u00f8knader. Tabellen under viser hvor mye det er s\u00f8kt om i 2024. Klimaetatens s\u00f8knader om klimasatsmidler ca. 3,70 mill. \u00d8vrige etaters klimasatss\u00f8knader, med bistand fra Klimaetaten ca. 35,80 mill. Klimaetatens s\u00f8knader om forskningsmidler ca. 2,95 mill. 6 Potensiell kostnadsreduksjon ved nedleggelse og reduksjon i arbeidsoppgaver Ved nedleggelse av Klimaetaten og flytting av deres ansatte, arbeidsoppgaver og ansvarsomr\u00e5der til Bymilj\u00f8etaten (eller annet sted i organisasjonen) vil driftskostnadene for etaten v\u00e6re omtrent som i dagens situasjon. Det antas at det vil v\u00e6re muligheter for sammensl\u00e5ing av administrative funksjoner i de to etatene, slik at man kan frigj\u00f8re 1 \u00e5rsverk. Det kan ogs\u00e5 v\u00e6re mulige besparelser ved \u00e5 samle h\u00e5ndtering av flere tilskuddsordninger i samme etat, ansl\u00e5tt til 0,5 \u00e5rsverk. Videre er det mulig \u00e5 fjerne stillingen som i dag st\u00e5r vakant. Ved ytterligere nedskalering av arbeidsoppgaver knyttet til dialog og kommunikasjon og kunnskapsutvikling og nettverk, kan bemanningen reduseres med ytterligere 1,5 \u00e5rsverk til et minimumsniv\u00e5 p\u00e5 8 \u00e5rsverk. Det forutsettes at ansatte flyttes til andre ledige stillinger i kommunen. Potensiell reduksjon i \u00e5rsverk* administrative funksjoner ca. 1,00 mill. Potensiell reduksjon i \u00e5rsverk* tilskuddsforvaltning ca. 0,50 mill. Vakant stilling* utg\u00e5r ca. 1,00 mill. Reduksjon i \u00f8vrige stillinger* ca. 1,50 mill. Reduksjon av utgifter til leie av lokaler og grunn **ca. 1,10 mill. Samlet potensielt reduserte kostnader ca. 5,1 mill. * L\u00f8nn og sosiale utgifter for \u00e9n stilling er beregnet til 1,00 mill. ** Klimaetaten flyttet v\u00e5ren 2024 fra eksterne lokaler i Lars Hilles gate 19 til Kaigaten 1. Som f\u00f8lge av flyttingen er husleiekostnadene redusert med 0,69 mill. \u00e5rlig med hel\u00e5rsvirkning fra 2025. Dersom etaten innlemmes i Bymilj\u00f8etaten og flytter inn i deres lokaler, blir besparelsen 1,1 mill. Byr\u00e5dens vurdering og anbefaling/konklusjon: Det er vurdert ulike alternativer for omorganisering av Klimaetaten med sikte p\u00e5 nedleggelse, og slik saken viser finnes det flere muligheter for hvor oppgavene kan flyttes til. Byr\u00e5d for byutvikling har kommet til at det beste alternativet er \u00e5 overf\u00f8re Klimaetatens ansatte, arbeidsoppgaver og ansvarsomr\u00e5der til en annen etat (niv\u00e5 2). Byr\u00e5den mener det er viktig \u00e5 beholde kommunens klimafaglige kompetanse p\u00e5 niv\u00e5 2, slik at man sikrer en faglig uavhengighet og synlighet som samfunnsakt\u00f8r. Klimaetaten har et fagmilj\u00f8 med sv\u00e6rt h\u00f8yt utdannings- og kompetanseniv\u00e5 innenfor ulike deler av klimafeltet som samlet utgj\u00f8r en sterk kunnskapsportef\u00f8lje. Etaten har bygget seg opp et stort kontaktnettverk som hele kommunen drar nytte av. Det samlede fagmilj\u00f8et er en styrke for Bergen kommune, og er n\u00f8dvendig for \u00e5 oppn\u00e5 fremdrift og helhet i kommunens klimaarbeid. Byr\u00e5den ser det som en absolutt fordel at fagmilj\u00f8et holdes samlet. Det vurderes at et samlet fagmilj\u00f8 er n\u00f8dvendig for \u00e5 sikre best mulig videre oppf\u00f8lging av funn i forvaltningsrevisjonene. Byr\u00e5den mener det beste alternativet er \u00e5 overf\u00f8re Klimaetatens oppgaver og ansatte til Bymilj\u00f8etaten. Bymilj\u00f8etaten er en stor og mangfoldig etat. Etaten har ansvar for tilgrensende fagomr\u00e5der til Klimaetatens fagomr\u00e5der, blant annet naturmangfold og gr\u00f8ntmilj\u00f8, renovasjon og mobilitet. Byr\u00e5den mener det vil kunne v\u00e6re synergieffekter ved \u00e5 sl\u00e5 sammen de to etatene, som begge fagmilj\u00f8er vil kunne ha positiv nytte av. Enkelte fagomr\u00e5der vil kunne komme styrket ut av en sammensl\u00e5ing. Klimaomstillingen er en prosess som kommunen, p\u00e5 lik linje med alle andre deler av samfunnet m\u00e5 gjennom. Det krever en modning i organisasjonen, slik at klimaarbeidet er godt integrert i alt kommunen gj\u00f8r. I Bergen kommune gjenst\u00e5r det fortsatt mye arbeid, og byr\u00e5den vurderer at kommunen enda ikke er moden nok til at oppgavene vil bli gjort i alle 7 deler av organisasjonen. Det er fortsatt behov for et sterkt fagmilj\u00f8 p\u00e5 klimafeltet som st\u00f8tte, p\u00e5driver og ekspertise i Bergen kommunes klimaarbeid. Byr\u00e5den mener det er viktig at Bergen kommune fortsatt driver et aktivt klimaarbeid. Det vil v\u00e6re sv\u00e6rt vanskelig \u00e5 f\u00e5 gjennomf\u00f8rt n\u00f8dvendig omstilling, kommende lovp\u00e5lagte oppgaver fra nasjonalt niv\u00e5 og EU/E\u00d8S, samtidig som Bergen kommune risikerer omd\u00f8mmetap p\u00e5 klimafeltet. Byr\u00e5det m\u00e5 ogs\u00e5 erkjenne den stadig \u00f8kende risikoen kommunen st\u00e5r overfor i m\u00f8tet med klimaendringene. Dette gjelder b\u00e5de fysisk klimarisiko1, overgangsrisiko2 og ansvarsrisiko3. Byr\u00e5den ser at en stor del av kostnadsreduksjonen i Klimaetaten allerede er gjennomf\u00f8rt gjennom flytting til nye lokaler, midlertidig tilbaketrekking av tilskuddsmidler og lavere totale l\u00f8nnskostnader knyttet til vakant stilling. Det vurderes at det ved en sammensl\u00e5ing av etatene er mulighet for noe ytterligere reduksjon av kostnader, da administrative oppgaver vil kunne inng\u00e5 i Bymilj\u00f8etatens etablerte organisasjon. Stillingen som i dag st\u00e5r vakant kan utg\u00e5. Gjennom sterkere prioritering av arbeidsoppgavene der fokus holdes p\u00e5 de viktigste oppgavene vil man p\u00e5 sikt kunne gjennomf\u00f8re en nedbanning i etaten. Bemanningen som er skissert (8 \u00e5rsverk utenom administrativt behov) vurderes \u00e5 v\u00e6re en absolutt minimumsbemanning for \u00e5 ivareta byr\u00e5dets prioriterte arbeidsoppgaver p\u00e5 klimafeltet. Bergen kommunes \u00f8konomiske situasjon, med et budsjettert underskudd p\u00e5 370 millioner, gj\u00f8r det n\u00f8dvendig \u00e5 foreta innsparinger gjennom effektivisering i flere deler av kommunen. Byr\u00e5d for byutvikling anbefaler at Klimaetaten legges ned og etatens ansatte, arbeidsoppgaver og ansvarsomr\u00e5der i sin helhet flyttes til Bymilj\u00f8etaten. Det forutsettes at det vil v\u00e6re lavere behov for enkelte st\u00f8ttefunksjoner, herunder \u00f8konomi og administrasjon, i en st\u00f8rre etat. Prosessen skal gjennomf\u00f8res i tr\u00e5d med kommunens forpliktelser og avtaler. Vedtakskompetanse: Byr\u00e5dets fullmakter \u00a7 4.1 vedtatt av bystyret 16.12.2020 i sak 378/20: Organisering av kommunens virksomhet Byr\u00e5det har myndighet til \u00e5 organisere kommunens tjenesteproduksjon og forvaltning i hensiktsmessige enheter. Byr\u00e5det behandlet saken i m\u00f8tet 15.08.2024 sak 1217/24 og fattet f\u00f8lgende vedtak: 1. Klimaetaten legges ned som selvstendig etat, og overf\u00f8res som en avdeling i Bymilj\u00f8etaten. Overf\u00f8ringen iverksettes pr. 1. oktober 2024. 2. Avdelingen videref\u00f8res med 8 faste \u00e5rsverk. Omorganiseringen forutsettes \u00e5 gi en \u00f8konomisk innsparing p\u00e5 ca. kr 5 mill. pr. \u00e5r. 1 Fysisk klimarisiko gjelder direkte effekter eller konsekvenser av klimaendringer som f\u00f8rer til skade eller tap i fysisk forstand. Eksempler p\u00e5 fysisk klimarisiko er ekstreme v\u00e6rhendelser, eksempelvis flom og uv\u00e6r, men ogs\u00e5 kalde vintre uten nedb\u00f8r som \u00f8ker t\u00f8rken og faren for store branner. Klimarisiko kan v\u00e6re b\u00e5de akutt (eksempelvis flom og uv\u00e6r) og kronisk (eksempelvis temperaturendringer). 2 Overgangsrisiko (ogs\u00e5 kjent som omstillingsrisiko) er risiko knyttet til de endringene som f\u00f8lger av tiltak for \u00e5 begrense klimaendringene. Overgangsrisiko kan v\u00e6re i form av ny politikkutforming, nye reguleringer, teknologisk utvikling og markedsmessige eller brukerstyrte omstillinger. 3 Ansvarsrisiko kommer av ansvar relatert til \u00e5 ikke \u00e5 ta h\u00f8yde for eller motvirke klimarelaterte skader eller tap. For en kommune kan det for eksempel dreie seg om risiko for erstatningskrav etter skader fra flom, skred eller ekstremv\u00e6r som ikke er tilstrekkelig ivaretatt i kommunens arealplanlegging. Definisjoner er hentet fra forvaltningsrevisjonsrapport for Bergen kommune, Klimarisiko \u2013 forebygging og beredskap 8 3. Kommunaldirekt\u00f8r i BBU gis fullmakt til \u00e5 gjennomf\u00f8re omorganiseringen, i tr\u00e5d med kommunens forpliktelser etter lov og avtaleverk. Ansatte i den nedlagte etaten h\u00e5ndteres i tr\u00e5d med kommunens regelverk for omstilling. 4. Bymilj\u00f8etaten skal etter omorganiseringen fremme klimaarbeidet internt og eksternt og fortsatt ha en fri og uavhengig faglig stemme p\u00e5 fagomr\u00e5det. Dato: 15. august 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: Klimaetatens innspill til mulig omorganisering Notat fra kommuneoverlegene i Bergen: Betydningen av at klimaarbeidet fortsetter i Bergen 9 "
}