{
  "dokument_id": "6a48e11b-d27e-5849-9bd8-ece94f070c88",
  "doc_type": "case_attachment",
  "kommune": 4601,
  "tittel": "Byr\u00e5dets fullmakter",
  "url": "https://bergen.kommune.no/politikere-utvalg/api/fil/bk360/10755741/Byradets-fullmakter",
  "tekst": " V\u00e5r referanse: 2024/26651-8 Dato: 22. oktober 2024 Byr\u00e5dets fullmakter 1. Form\u00e5l og rammer for delegasjonen Delegasjon av myndighet er et sentralt element i kommunens interne styring og kontroll, og en forutsetning for \u00e5 f\u00e5 l\u00f8st kommunens oppgaver p\u00e5 en effektiv m\u00e5te. Myndighet som ligger til bystyret og som ikke kan delegeres til byr\u00e5det f\u00f8lger av at: \u2022 lovgivningen setter grenser for adgangen til \u00e5 delegere myndighet gjennom bruk av formuleringen \u00abkommunestyret selv\u00bb, eller at \u2022 bystyret vedtar \u00e5 selv beholde myndighet. Bergen bystyre beskriver myndighet som ligger til bystyret selv. Bystyrets delegasjon av myndighet til byr\u00e5det skjer, med unntak av pkt. 2.16, etter prinsippet om negativ avgrensning. Det inneb\u00e6rer at den myndighet som ligger til bystyret defineres, og at all \u00f8vrig myndighet er delegert til byr\u00e5det. Fullmaktsdokumentet gir en ikke-utt\u00f8mmende beskrivelse av vesentlige myndighetsomr\u00e5der. Den myndighet som er delegert til byr\u00e5det gjelder inntil bystyret foretar et nytt delegasjonsvedtak. Endringer i byr\u00e5dets fullmakter vedtas av bystyret. Delegert myndighet kan n\u00e5r som helst trekkes tilbake. Bystyret kan treffe vedtak p\u00e5 delegerte saksomr\u00e5der uten f\u00f8rst \u00e5 tilbakekalle delegert myndighet. Bystyret kan gi instrukser, retningslinjer eller p\u00e5legg om hvordan delegert myndighet skal ivaretas. Byr\u00e5dets enemyndighet er presisert ved at fullmakten bruker \u00abbyr\u00e5det selv\u00bb, for myndighet som i lov eller vedtak i bystyret er bestemt at ikke kan delegeres videre til den enkelte fagbyr\u00e5d. Byr\u00e5det har myndighet til \u00e5 tolke sine egne fullmakter. Det skj\u00f8nn som ut\u00f8ves, vil kunne v\u00e6re gjenstand for etterpr\u00f8ving fra bystyrets side. 2. Byr\u00e5dets generelle myndighet 2.1. Byr\u00e5dets driftsansvar Som \u00f8verste ledelse av kommunens administrasjon, som arbeidsgiver, tjenesteleverand\u00f8r, myndighetsut\u00f8ver, samfunnsutvikler og som folkevalgt organ, har byr\u00e5det myndighet til, og ansvar for, \u00e5 forest\u00e5 l\u00f8pende drift og utvikling av kommunens virksomhet. 2.2. Byr\u00e5det som \u00f8verste ledelse av kommunens administrasjon Byr\u00e5dets myndighet som \u00f8verste ledelse av kommunens administrasjon f\u00f8lger av kommuneloven \u00a7 10-2 f\u00f8rste ledd. 2.3. Organisering av byr\u00e5det Byr\u00e5det organiserer selv sin virksomhet og administrasjon, og bestemmer selv hvilke omr\u00e5der av den kommunale virksomheten den enkelte byr\u00e5d har ansvar for. 2.4. Organisering av kommunens tjenesteproduksjon og forvaltning 2.4.1. Byr\u00e5det har myndighet til \u00e5 organisere kommunens tjenesteproduksjon og forvaltning i hensiktsmessige enheter. 2.4.2. Nedleggelse av fagetat for overf\u00f8ring av oppgaver og fullmakter til byr\u00e5det som folkevalgt organ, skal fremlegges for bystyret til avgj\u00f8relse. 2.5. Tjenesteyting til kommunens innbyggere Byr\u00e5dets myndighet til \u00e5 yte tjenester til kommunens innbyggere inneb\u00e6rer myndighet til \u00e5 ut\u00f8ve faglig skj\u00f8nn med utgangspunkt i de lover, forskrifter og annet regelverk som regulerer kommunens oppgavel\u00f8sning. 2.6. Myndighetsut\u00f8velse overfor kommunens innbyggere Byr\u00e5dets myndighetsut\u00f8velse overfor kommunens innbyggere inneb\u00e6rer myndighet til \u00e5 ut\u00f8ve faglig skj\u00f8nn med utgangspunkt i de lover, forskrifter og annet regelverk som regulerer kommunens oppgavel\u00f8sning. 2.7. Byr\u00e5dets myndighet som folkevalgt organ Byr\u00e5det har myndighet til \u00e5 ut\u00f8ve politisk skj\u00f8nn innenfor alle omr\u00e5der av sine fullmakter, hvor adgang til \u00e5 ut\u00f8ve et slikt skj\u00f8nn ikke eksplisitt er avgrenset. 2.8. Byr\u00e5det som iverksetter av bystyrets overordnete styringssignaler Med utgangspunkt i bystyrets overordnete m\u00e5lsettinger og andre retningslinjer for kommunens virksomhet som bystyret fastsetter, skal byr\u00e5det iverksette bystyrets vedtatte politikk. 2.9. Saksforberedelse 2.9.1. Byr\u00e5det forbereder og fremlegger saker til bystyrets organer. 2.9.2. Byr\u00e5det selv innstiller i alle saker hvor bystyret har avgj\u00f8relsesmyndighet, som ligger innenfor byr\u00e5dets ansvarsomr\u00e5der. 2.9.3. Byr\u00e5det innstiller ikke i saker som gjelder utvikling og drift av bystyrets organer. 2.10. H\u00f8ringsuttalelser 2.10.1. Byr\u00e5det avgir h\u00f8ringsuttalelser p\u00e5 vegne av Bergen kommune, der forretningsutvalget har fordelt oppgaven til byr\u00e5det. 2.10.2. H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. 2.11. Hastesaker 2.11.1. P\u00e5 omr\u00e5der hvor myndighet ikke er delegert til byr\u00e5det, har byr\u00e5det selv myndighet til \u00e5 treffe vedtak i saker som skulle v\u00e6rt vedtatt av et politisk organ p\u00e5 bystyresiden, n\u00e5r det ikke er tid til \u00e5 innkalle det organet som skulle ha avgjort saken. 2.11.2. Melding om vedtak skal legges fram i det neste m\u00f8tet i det organet som skulle ha avgjort saken, jf. kommuneloven \u00a7 11-8. 2.12. Kriseledelse 2.12.1. Byr\u00e5det selv er kommunens ledelse ogs\u00e5 ved kriser. 2.12.2. I en krisesituasjon hvor det ikke er tid til \u00e5 sette byr\u00e5d, er byr\u00e5det beslutningsdyktig n\u00e5r byr\u00e5dsleder eller vakthavende byr\u00e5d er til stede. Side 2 av 4 2.12.3. Se ogs\u00e5 punkt 2.11 for myndighet i hastesaker. 2.13. Kommunale foretak, aksjeselskaper, interkommunale selskaper og andre samarbeidsformer 2.13.1. Byr\u00e5det ivaretar kommunens rett etter aksjeloven \u00a7 5-2 til \u00e5 delta p\u00e5 generalforsamlingen i kommunens aksjeselskaper, og foresl\u00e5r kommunens styrekandidater i aksjeselskapene. 2.13.2. Byr\u00e5det velger medlemmer til styret i kommunale foretak etter kommuneloven \u00a7 9-5 jf. \u00a7 9-2. 2.13.3. Byr\u00e5det selv oppnevner kommunens representanter i alle andre styrer, r\u00e5d og utvalg som legges innenfor byr\u00e5dets ansvarsomr\u00e5de. 2.14. Representasjon i samarbeidsfora Byr\u00e5det representerer Bergen kommune i lokale, regionale, nasjonale og internasjonale organisasjoner og samarbeidsfora, s\u00e5fremt det ikke er fastsatt at bystyret selv har denne myndigheten. 2.15. Tvister for domstoler, tvistel\u00f8sningsorganer mv. 2.15.1. Sivile saker der kommunen er part Byr\u00e5det har fullmakt til \u00e5 ivareta kommunens interesser og treffe beslutninger om ethvert rettergangsskritt i alle saker hvor kommunen er part i tvister for domstoler, tvistel\u00f8sningsorganer, klagenemnder, Sivilombudsmann, mv. 2.15.2. Foreldelsesfrister Byr\u00e5det kan p\u00e5 vegne av kommunen suspendere foreldelsesfrister etter lov om foreldelse av fordringer. 2.15.3. Straffesaker Byr\u00e5det ivaretar kommunens interesser etter straffeprosessloven der kommunen er forn\u00e6rmet eller der kommunen har en interesse i at et mulig straffbart forhold etterforskes eller straffeforf\u00f8lges. Byr\u00e5det kan samtykke til konfliktr\u00e5dsbehandling av straffesaker etter konfliktr\u00e5dsloven \u00a7 11. Byr\u00e5det kan kreve sivile krav p\u00e5d\u00f8mt i forbindelse med offentlig straffesak, jf. straffeprosessloven \u00a7 427. 2.16. Fullmakter p\u00e5 byutviklingsfeltet Innenfor fagomr\u00e5dene klima, milj\u00f8, byggesak og byutvikling har byr\u00e5det fullmakter til \u00e5 ut\u00f8ve myndighet med utgangspunkt i Plan- og bygningsloven (pbl.) og annet relevant lovverk med unntak av saker der: a) myndigheten i henhold til lov ligger til kommunestyret selv b) bystyret har delegert myndighet til utvalg for milj\u00f8 og byutvikling c) bystyret i kommunal plan eller vedtekt har fastsatt at myndigheten ligger til bystyret eller annet organ. Byr\u00e5det kan treffe f\u00f8lgende avgj\u00f8relser i klagesaker etter plan- og bygningsloven (pbl.): a) omgj\u00f8re egne vedtak b) avgj\u00f8re klager i mindre byggesaker som er i samsvar med plan og kommunale vedtekter. Som mindre byggesaker regnes oppf\u00f8ring av bygninger til beboelse med inntil to boenheter i h\u00f8yden, samt mindre tiltak p\u00e5 bebygd eiendom, jf. pbl. \u00a7 20-4 Side 3 av 4 c) avgj\u00f8re klager p\u00e5 vedtak om ansvarsrett, jf. pbl. \u00a7\u00a7 22-3 og 22-4 d) avgj\u00f8re klager p\u00e5 vedtak om igangsettingstillatelse, jf. pbl. \u00a7 21-4 e) avgj\u00f8re klager p\u00e5 vedtak om ferdigattest, brukstillatelse og driftstillatelse, jf. pbl. \u00a7 21-10 f) avgj\u00f8re klager p\u00e5 vedtak om refusjon etter pbl. kap. 18 g) avgj\u00f8re at klager p\u00e5 vedtak som er truffet av et bystyreorgan sendes direkte til fylkesmann forutsatt at det i forbindelse med klagebehandlingen ikke er kommet frem nye opplysninger som etter byr\u00e5dets vurdering kan ha betydning for den politiske beslutningen h) treffe avgj\u00f8relse om \u00e5 avvise en sak, herunder avvising av klage jf. forvaltningsloven (fvl.) \u00a7 33, andre ledd, dersom vilk\u00e5rene for \u00e5 realitetsbehandle saken ikke er oppfylt i) avgj\u00f8re klager p\u00e5 avgj\u00f8relser som gjelder avvising av en sak (det vil si saker som ikke er realitetsbehandlet), jf. fvl. \u00a7 2, tredje ledd j) klager p\u00e5 avslag p\u00e5 s\u00f8knad om frafall eller reduksjon av tvangsmulkt k) klager p\u00e5 ilagt gebyr for saksbehandling av plan- og byggesaker l) klager p\u00e5 p\u00e5legg om retting, stans og ilegging av tvangsmulkt m) klager p\u00e5 retting av matrikkel og oppm\u00e5lingsforretninger Byr\u00e5det kan ogs\u00e5 inng\u00e5 utbyggingsavtaler jf. pbl. \u00a7 17 (ref. vedtak i Bergen bystyre 26.03.07, sak 63/07) Lokal forskrift (ref. vedtak i Bergen bystyre 23.01.12, sak 14/12) gir byr\u00e5det med hjemmel i Vegtrafikkloven \u00a7 7 andre ledd om midlertidig trafikkregulerende tiltak ved akutt luftforurensning, myndighet til \u00e5 iverksette n\u00f8dvendige tiltak. Side 4 av 4 "
}