{
  "dokument_id": "f85c4056-3108-5849-b5db-9fc03fbf6d4a",
  "doc_type": "case_presentation",
  "kommune": 4601,
  "tittel": "H\u00f8ringsuttalelse til utkast til Riksantikvarens evaluering og forslag til oppf\u00f8lging av de 10 bevaringsprogrammene",
  "url": "https://bergen.kommune.no/politikere-utvalg/api/fil/bk360/9506766/Framstilling-Horingsuttalelse-til-utkast-til-Riksantikvarens-evaluering-og-forslag-til-oppfolging-av-de-10-bevaringsprogrammene",
  "tekst": " BYR\u00c5DET Byr\u00e5dssak /23 Saksframstilling V\u00e5r referanse: 2023/265080-5 H\u00f8ringsuttalelse til utkast til Riksantikvarens evaluering og forslag til oppf\u00f8lging av de 10 bevaringsprogrammene Hva saken gjelder: Saken gjelder h\u00f8ring av utkast til Riksantikvarens evaluering og forslag til oppf\u00f8lging av de 10 bevaringsprogrammene. Bevaringsprogrammene ble etablert som en oppf\u00f8lging av St. meld. nr. 16 (2004-2005) Leve med kulturminner, og skal v\u00e6re et verkt\u00f8y for \u00e5 n\u00e5 nasjonale m\u00e5l om vern av bestemte kulturminner og kulturmilj\u00f8. Bevaringsprogrammene har v\u00e6rt ulike i sin karakter, der noen har v\u00e6rt rettet til store og til dels fluktuerende grupper med kulturminner, mens andre har v\u00e6rt rettet mot mindre og mer definerte grupper med kulturminner, som for eksempel ruinprogrammet og programmet for tette trehusomr\u00e5der. Av bevaringsprogrammene er det disse to, sammen med verdensarv og fart\u00f8yvern som i st\u00f8rst grad har ang\u00e5tt Bergen kommunes forvaltning. H\u00f8ringsfrist: 18.12.2023. Bergen kommune har bedt om utsatt h\u00f8ringsfrist til 01.02.2024. Innspill fra fagetaten: Byantikvaren har gitt f\u00f8lgende uttalelse til saken i notat datert 04.12.2023: Bevaringsprogrammene ble etablert som en oppf\u00f8lging av St. meld. nr. 16 (2004-2005) Leve med kulturminner. De har gitt fokus til s\u00e6rlige grupper med kulturminner og faglige utfordringer disse har st\u00e5tt overfor, og bygget spisskompetanse i direktoratet. Programmene har v\u00e6rt ulike i sin karakter, der noen har v\u00e6rt rettet til store og til dels fluktuerende grupper med kulturminner, mens andre har v\u00e6rt rettet mot mindre og mer definerte grupper med kulturminner, som for eksempel ruinprogrammet og programmet for tette trehusomr\u00e5der. Av bevaringsprogrammene er det disse to, sammen med verdensarv og fart\u00f8yvern som i st\u00f8rst grad har ang\u00e5tt Bergen kommunes forvaltning. Gjennom tett faglig samarbeid i form av oppdrag innenfor tilstandsvurdering, konservering og formidling av middelalderruiner, deltakelse i faglige nettverk og kompetanseheving, har Bergen kommune s\u00e6rlig v\u00e6rt delaktige i Ruinprogrammet. Bergen kommune har parallelt med Ruinprogrammet hatt politisk vedtak p\u00e5 oppf\u00f8lging av middelalderruinene i Bergen gjennom \u00abRuinprosjektet\u00bb, en handlingsplan for Bergens middelalderruiner, som ble vedtatt av Bergen kommune i 2006. Bergen kommune har ogs\u00e5 hatt stor nytte av programmet for sikringen av stavkirker og de verneverdige tette trehusmilj\u00f8ene. Vi har ikke stavkirker, men har 12 av de 180 verneverdige tette trehusomr\u00e5dene, definert etter kriterier satt av Riksantikvaren og DSB. Byantikvaren og Bergen brannvesen har samarbeidet tett gjennom hele programperioden, og det er ogs\u00e5 etablert god dialog og kompetanseutveksling med sentrale myndigheter. Tilskudd gitt gjennom programmet har bidratt til mer kunnskap og bedre sikring av disse trehusomr\u00e5dene. Sikringsprosjektet (2009-2011) er et eksempel p\u00e5 felles innsats mellom brannteknisk og 1 kulturminnefaglig kompetanse for \u00e5 etablere kunnskapsgrunnlag og peke p\u00e5 behov b\u00e5de innen sikring og n\u00f8dvendig regelverk. Prosjektet anbefalinger for videre innsats innenfor tilgjengelige ressurser er fulgt opp. Prosjektet ble ledet fra Bergen og en rekke etater i kommunen, fylkeskommunen og statlige (RA og DSB) var involvert i arbeidet. N\u00e5r det gjelder Verdensarv er erfaringen, som det ogs\u00e5 p\u00e5pekes i utkastet til evalueringsrapport, at programmet og tilskuddforvaltningen har v\u00e6rt tett knyttet og med uklar grensesetting mellom de to. Riksantikvaren konkluderer i evalueringen med at de anbefaler at alle programmene avvikles p\u00e5 bakgrunn av at disse gruppene med kulturminner fanges opp av bevaringsstrategiene og spissede tilskuddsordninger. Arbeidet med evalueringsrapporten fremst\u00e5r som omfattende og grundig, og har avdekket b\u00e5de svakheter og styrker ved programmene. En l\u00e6rdom er at det ikke har v\u00e6rt tydelige nok m\u00e5leparameter til \u00e5 vurdere suksessfaktorene. Byantikvaren har ikke s\u00e6rlige merknader til Riksantikvarens konklusjoner, men vil generelt p\u00e5peke at programstrukturen kan se ut til \u00e5 ha gitt Riksantikvaren en god styringsmulighet med et nasjonalt blikk p\u00e5 behov for kunnskap, faglige nettverk og samlet spisskompetanse. Byantikvaren er bekymret for at denne kan forvitre noe n\u00e5r programmene erstattes av mer overordnede strategier og tilskuddsordninger. Dette gjelder kanskje s\u00e6rlig for programmer knyttet til mindre, og definerte, kulturminnebestander der fylkeskommunene hver for seg har f\u00e5, om noen, eksempler og derfor ikke kan ha samme kompetansebygging p\u00e5 disse s\u00e6rlige tema, slik Riksantikvaren har hatt anledning til med det nasjonale blikket. Byr\u00e5dets vurdering og forslag til h\u00f8ringsuttalelse: Bergen kommune ser det som positivt at det er gjennomf\u00f8rt en evaluering med forslag til oppf\u00f8lging av bevaringsprogrammene. Evalueringsrapporten fremst\u00e5r som grundig med synliggj\u00f8ring av styrker og svakheter, og tydelige anbefalinger til oppf\u00f8lgingspunkter. Byantikvaren har utarbeidet faglige innspill til h\u00f8ringen som er gjengitt over. Bergen kommune viser til Byantikvarens vurderinger og forslag til justeringer av fredningsforslaget, og inkluderer disse i sin helhet i kommunens uttalelse. Begrunnelse for framleggelse til bystyret: Byr\u00e5dets fullmakter \u00a7 6, vedtatt av bystyret 16. desember 2020 i sak 378/20: H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. Saken anses \u00e5 v\u00e6re prinsipiell og inneb\u00e6re politiske avveininger. Forretningsutvalget har i m\u00f8te 21.11.2023 i sak 26/23 fattet f\u00f8lgende vedtak: \u00abUtvalg for milj\u00f8 og byutvikling innstiller til bystyret som avgir h\u00f8ringssvar til \u00abH\u00f8ring - utkast til Riksantikvarens evaluering og forslag til oppf\u00f8lging av de 10 bevaringsprogrammene\u00bb p\u00e5 vegne av Bergen kommune\u00bb Byr\u00e5det innstiller til bystyret \u00e5 fatte f\u00f8lgende vedtak: Bergen kommune avgir h\u00f8ringsuttalelse til utkast til Riksantikvarens evaluering og forslag til oppf\u00f8lging av de 10 bevaringsprogrammene slik den fremkommer av byr\u00e5dets forslag. Dato: 12. desember 2023 Christine B. Meyer Christine Kahrs Byr\u00e5dsleder Byr\u00e5d for byutvikling 2 Dokumentet er godkjent elektronisk. Vedlegg: H\u00f8ring av utkast til Riksantikvarens evaluering og forslag til oppf\u00f8lging av de 10 bevaringsprogrammene Riksantikvarens evaluering og forslag til oppf\u00f8lging av de 10 bevaringsprogrammene Notat fra byantikvaren datert 04.12.2023 3 "
}