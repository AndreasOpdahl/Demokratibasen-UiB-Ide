{
  "dokument_id": "be0dd20b-cd60-54a7-8e38-36f3f4245b38",
  "doc_type": "case_presentation",
  "kommune": 5501,
  "tittel": "Orientering om universell utforming av valglokaler",
  "url": "https://innsyn.tromso.kommune.no/application/getMoteDokument?dokid=2001633386",
  "tekst": "Arkivsaksnr. 24/03569-1 Saksbehandler \u00d8rjan Myrvoll Saksgang M\u00f8tedato Kommunalt r\u00e5d for mennesker med nedsatt 04.03.2024 10/24 funksjonsevne Eldrer\u00e5det 04.03.2024 5/24 Orientering om universell utforming av valglokaler Kommunedirekt\u00f8rens innstilling til vedtak: Redegj\u00f8relse om universell utforming av valglokaler tas til orientering. Mari Enoksen Hult Gry Caroline Dons Konstituert kommunedirekt\u00f8r Konstituert direkt\u00f8r, stab for organisasjon 1 Hva saken gjelder Ny valglov sier at valglokalene skal v\u00e6re universelt utformet og at velgerne skal kunne ta seg inn i valglokalene uten hjelp. Der det er s\u00e6rlige grunner til det kan dette kravet fravikes, men da skal valgstyret kunngj\u00f8re hvilke lokaler dette gjelder. Valgsekretariatet forbereder et kartleggingsarbeid med grunnlag i spesifikasjoner for universell utforming i Byggteknisk forskrift (TEK17), Veileder for tilgjengelighet ved valg (2023) fra Valgdirektoratet og Norges Handicapforbunds kvalitetskrav. Etter kartleggingen vil vi vite hva lovendringen betyr i praksis for valglokalene vi tradisjonelt har benyttet. Valgsekretariatet \u00f8nsker \u00e5 bidra til at v\u00e5re valglokaler er tilgjengelige for alle velgergrupper. Derfor \u00f8nsker vi \u00e5 involvere r\u00e5det i denne prosessen p\u00e5 et tidlig tidspunkt, og \u00f8nsker innspill p\u00e5 arbeidsprosessen og kriteriene vi legger til grunn for \u00e5 vurdere valglokaler. Saksutredning Valgloven sl\u00e5r fast, b\u00e5de i ny og i forrige utgave, at velgerne skal kunne ta seg inn i valglokalene uten hjelp. Det nye er at dette l\u00f8ftes frem i en ny paragraf for universell utforming. Den nye loven sier: (1) Valgstyret skal s\u00f8rge for at valglokalene er universelt utformet, jf. likestillings- og diskrimineringsloven \u00a7 17. Velgerne skal kunne ta seg inn i valglokalene uten hjelp. (\u00a7 6-7. LOV-2023-06-16-62) Tidligere het det: Stemmegivningen skal foreg\u00e5 i egnet og tilgjengelig lokale. [...] Velgerne skal kunne ta seg inn i valglokalene uten hjelp. (\u00a7 8-3 og 9-3. LOV-2002-06-28-57) I ny og gammel lov er det anledning til \u00e5 fravike kravet om at velgerne skal komme seg inn uten hjelp, men den nye loven p\u00e5legger valgstyret \u00e5 kunngj\u00f8re hvilke lokaler dette gjelder: (2) Hvis det er s\u00e6rlige grunner til det, kan stemmingen legges til lokaler som velgerne ikke kan ta seg inn i uten hjelp. Valgstyret skal kunngj\u00f8re hvilke valglokaler dette gjelder. (\u00a7 6-7. LOV-2023-06-16-62) Likestillings- og diskrimineringslovens bestemmelser om universell utforming legger til grunn et sektoransvarsprinsipp, som vil si at \u00a7 17 legger opp til at ulike sektorer skal utforme mer spesifikke standarder for universell utforming, enten som bransjestandarder eller i form av lov og forskrift. Valglokaler omfattes av Byggteknisk forskrift (TEK17) som har bestemmelser for universell utforming i tillegg til tekniske krav til bygg. Utenfor bygget gjelder den for parkering, uteoppholdsarealer og gangadkomst, som er definert som gangvei fra kj\u00f8rbar vei og parkering til inngangsparti. I loven heter det at departementet bl.a. kan gi forskrift om universell utforming av valglokaler og valgutstyr (\u00a7 6-14. LOV-2023-06-16-62). Ut fra forarbeidene til loven (Prop. 45 L (2022-2023)) forventer vi at det kommer en forskriftshjemmel som konkretiserer hvilke bygningsmessige kvaliteter et bygg m\u00e5 ha for \u00e5 kunne benyttes som et valglokale. Disse vil stille samme krav til lokalet som Byggteknisk forskrift (TEK17). 2 Arbeidsprosessen I p\u00e5vente av nevnte forskrift forbereder valgsekretariatet et kartleggingsarbeid av tidligere brukte valglokaler, samt potensielle nye, basert p\u00e5 spesifikasjoner for universell utforming i TEK17, Veileder for tilgjengelighet ved valg (2023) fra Valgdirektoratet og Norges Handicapforbunds kvalitetskrav. Vi benytter data fra Statens kartverks kartlegging av inngangspartier p\u00e5 offentlige bygg (lenke), beregner atkomstveiens stigningsforhold i terrengprofilverkt\u00f8yet til kommunekart.com og har forespurt seksjon for bygg om det foreligger data vedr. universell utforming av kommunale bygg internt i organisasjonen. Etter dette planlegges det befaringer p\u00e5 aktuelle bygg. Ved fullf\u00f8rt kartlegging forventer vi at valglokalene kan kategoriseres som f\u00f8lger: \u2022 Ingen tiltak n\u00f8dvendig \u2022 Hovedl\u00f8sningen er ikke universelt utformet, men alle kan komme seg inn uten hjelp. \u2022 Mindre tiltak n\u00f8dvendig a) Krever midlertidige tiltak p\u00e5 valgdagene (HC-parkering, m\u00f8blering, skilting ol.). b) M\u00e5 gj\u00f8res provisoriske utbedringer vedr. adkomst (Terskelutjevner, kontrast, etc.). \u2022 Bygningsmessige utbedringer er n\u00f8dvendig/\u00f8nskelig (F.eks. bygging av rampe, HC- toalett, belysning, h\u00e5ndl\u00f8per). \u2022 Utbedringer anses som uforholdsmessige eller umulig \u00e5 f\u00e5 utf\u00f8rt f\u00f8r valget. Utfallet av kartleggingen vil legge f\u00f8ringer for hvilke valglokaler som benyttes i stortingsvalget 2025. Vi m\u00e5 presisere at ikke alle valglokaler er under kommunalt eie. I s\u00e6rlig grad har forh\u00e5ndsvalget benyttet b\u00e5de offentlige, organisasjons- og n\u00e6ringslokaler, som f.eks. universitet, sykehus, grendehus, kj\u00f8pesenter og n\u00e6rbutikk. Utfordring/uklarheter Sentrale aspekter ved universell utforming i Likestillings- og diskrimineringsloven er at det skal gjelde hovedl\u00f8sningen og at lokalet gj\u00f8res tilgjengelig for flest mulig, uavhengig av funksjonsnedsettelse. N\u00e5r Valgloven sier at valglokalene skal v\u00e6re universelt utformet og at alle skal kunne komme seg inn uten hjelp, forst\u00e5r vi dette som to sidestilte krav der det kan hende at det ene er oppfylt uten at det andre er det. F.eks. en situasjon med et inngangsparti som ikke tilfredsstiller kravene i TEK17. Samtidig finnes det en alternativ inngang som kan benyttes slik at alle kan komme seg inn i lokalet uten hjelp, men som ikke er hensiktsmessig \u00e5 benytte i hovedl\u00f8sningen. Valglokalet oppfyller da ikke kravet til universell utforming, men alle kan komme seg inn uten hjelp. Valgloven sier ingenting om anledningen til \u00e5 fravike kravet om at alle valglokaler skal v\u00e6re universelt utformet. Valgsekretariatet har bedt om f\u00f8lgende avklaringer fra Valgdirektoratet: \u2022 Skal de to elementene i f\u00f8rste ledd forst\u00e5s som to sidestilte krav? \u2022 I s\u00e5 fall, hvordan skal vi forholde oss til andre ledd som sier at det er anledning til \u00e5 fravike kravet om at alle skal komme seg inn uten hjelp, men som ikke nevner universell utforming? \u2022 Er skal-kravet til universell utforming absolutt? Ved \u00e5 forholde seg firkantig til TEK17 vil sv\u00e6rt f\u00e5 bygg oppn\u00e5 status som universelt utformet. \u2022 Hvis man, slik som i eksempelet over, har et valglokale som ikke er universelt utformet, men som alle kommer seg inn i uten hjelp, skal det da kunngj\u00f8res? \u2022 Hvilket detaljeringsniv\u00e5 skal kunngj\u00f8ringen legge seg p\u00e5? 3 Konklusjon Redegj\u00f8relse om universell utforming av valglokaler tas til orientering. Vedtakskompetanse Kommunalt r\u00e5d for mennensker med nedsatt funksjonsevne Vedlegg Sjekkliste - Alle stemmelokaler - universell utforming 4 "
}