{
  "dokument_id": "9280579a-067a-50a2-a934-1e9626624f36",
  "doc_type": "case_attachment",
  "kommune": 5501,
  "tittel": "Notat fra styret til kst vedr. foretakets budsjettsituasjon",
  "url": "https://innsyn.tromso.kommune.no/application/getMoteDokument?dokid=2001971407",
  "tekst": "Troms\u00f8bolig styresak 10/25 - 23.01.25 Fra: Styret i Troms\u00f8bolig KF Til: Troms\u00f8 kommunestyre Notat fra styret i Troms\u00f8bolig KF etter kommunestyrets budsjettvedtak i sak 175/24 Bakgrunn: Troms\u00f8 kommunestyre opprettet i sak 97/22 Troms\u00f8bolig KF som et virkemiddel for \u00e5 styrke vedlikehold og profesjonalisere forvaltningen av de kommunale boligene i Troms\u00f8. En sentral utfordring for kommunen har historisk sett v\u00e6rt at det har v\u00e6rt satt av for lite midler til vedlikehold, slik at uforholdsmessig mange boliger har st\u00e5tt vakante fordi det ikke har v\u00e6rt midler til \u00e5 sette dem i stand til innflytting. Styret i foretaket m\u00f8tte ved opprettelsen en uoversiktlig \u00f8konomisk situasjon der de reelle kostnadene ved kommunal boligforvaltning i liten grad var synliggjort p\u00e5 en m\u00e5te som ga grunnlag for gode beslutninger og prioriteringer. Vedlikeholdsetterslepet p\u00e5 boligene var ved opprettelsen av foretaket estimert til 1,2 mrd kroner. Styret har siden opprettelsen jobbet med \u00e5 f\u00e5 frem den faktiske situasjonen for kommunens boligportef\u00f8lje, herunder b\u00e5de korrekt antall boliger til disposisjon, samt faktiske inntekter og kostnader. I full forst\u00e5else med kommunens krevende \u00f8konomiske situasjon, vedtok derfor styret i sitt m\u00f8te den 30.10.24 et minimumsbudsjett for forsvarlig drift av boliger for vanskeligstilte. Gjennom 2024 har foretaket f\u00e5tt p\u00e5 plass gode rutiner for rask istandsetting/klargj\u00f8ring av tomme boliger for utleie. Foretakets budsjettforslag la opp til en videref\u00f8ring av dette. I sak 175/24 vedtok kommunestyret en overf\u00f8ring p\u00e5 kr 43 millioner til Troms\u00f8bolig KF for 2025. Dette bel\u00f8pet er 47 % lavere enn foretakets vedtatte minimumsbudsjett. Styret vil jobbe for at foretaket s\u00e5 raskt som mulig tilpasser seg nye \u00f8konomiske rammen. I lys av oppdraget som er gitt med opprettelsen av foretaket, \u00f8nsker styret imidlertid \u00e5 informere kommunestyret om konsekvensene av disse tilpasningene. Konsekvenser av budsjettsituasjonen Foretaket vil med kommunestyrets vedtatte ramme ikke v\u00e6re i stand til \u00e5 drive forsvarlig forvaltning, drift og vedlikehold av hele boligportef\u00f8ljen i 2025, og vil samtidig \u00f8ke det samlede vedlikeholdsetterslepet. Troms\u00f8bolig KF har ikke egne driftsinntekter utover husleie og kommunale overf\u00f8ringer. God eiendomsforvaltning er avhengig av at inntektene er forutsigbare og balanserte. Foretakets driftsmidler er i hovedsak knyttet til \u00e5 ivareta et minimum av lovkrav for eiendomsdriften som for eksempel brannforebygging, elektro og avfallsh\u00e5ndtering. Troms\u00f8boligs boligsosiale ansvar gir h\u00f8yere drifts- og forvaltningskostnader enn andre utleieakt\u00f8rer som f\u00f8lge av hard bruk og dialog med leietakergruppe med \u00f8kende grad av helseutfordringer, s\u00e6rlig innen psykiske lidelser og/eller ruslidelser. For \u00e5 levere et budsjett i balanse vil i realiteten vedlikeholdskostnadene v\u00e6re hovedposten for kutt. Dette vil igjen driver opp driftskostnadene, og svekker inntektene. Ikke minst vil det gi langt d\u00e5rligere boforhold enn kommunen med opprettelsen av foretaket \u00f8nsker \u00e5 gi. Foretaket vil m\u00e5tte la boliger som ikke er utleiebare etter utflytting forbli tomme. Dette gir et redusert botilbud fra kommunen, men fritar ikke foretaket for driftskostnadene ved \u00e5 forvalte ogs\u00e5 tomme bygg. I et normal\u00e5r utf\u00f8res det vedlikehold i forbindelse med rundt 100 inn- og utflyttinger. Erfaringsvis vil om lag 80 % av de utflyttede boligene kreve betydelige vedlikeholdskostnader for \u00e5 fortsatt v\u00e6re utleiebare. Gitt at denne utviklingen vedvarer, vil foretakets nye \u00f8konomiske forutsetninger dermed gi mulighet til \u00e5 klargj\u00f8re s\u00e5 lite som 20% av de \u00e5rlig ledigstilte boligene. I tabellen nedenfor er det lagt inn to kolonner som synliggj\u00f8r differansen mellom foretakets og kommunens vedtatte budsjett. Vedlikeholdet tas ned med om lag 30 mill. kr. I tillegg har foretaket den senere tid f\u00e5tt tilf\u00f8rt 64 nye boenheter til forvaltning. Foretakets budsjettvedtak Foretakets budsjettvedtak f\u00f8r etter KST-behandling. KST-behandling Tabell 1: \u00d8konomisk oversikt drift jf. \u00a7 5- 6 med en ekstra kolonne (foretakets vedtak f\u00f8r KST-vedtak). Videre prosess etter budsjettvedtaket Styret er i gang med arbeidet med \u00e5 tilpasse seg til de reduserte \u00f8konomiske rammene. Flere av de n\u00f8dvendige grepene vil imidlertid kreve involvering og beslutninger av andre akt\u00f8rer i kommunen, og da innen relativt kort tid. Dette gjelder blant annet gjennomf\u00f8ring av ulike vedtak fattet av kommunestyret som kan p\u00e5virke og/eller endre foretakets rammer. Sikre inntekter Foretaket har bedret systematikken med innkreving av husleie og er i gang med \u00e5 innf\u00f8re gjengs leie i tr\u00e5d med kommunestyrets vedtak. Som et resultat av et mange\u00e5rig opparbeidet vedlikeholdsetterslep, er Troms\u00f8bolig likevel avhengig av overf\u00f8ringer for \u00e5 sikre en forutsigbar \u00f8konomi som setter foretaket i stand til \u00e5 levere p\u00e5 oppdraget i 2025 og fremover. Det er samtidig avgj\u00f8rende at det for alle boliger og prosjekter som skal overf\u00f8res fra Troms\u00f8 kommune til foretaket er gjort reelle l\u00f8nnsomhetsvurderinger, og at disse overf\u00f8ringene spesifiseres tydelig og med god planleggingshorisont der de \u00f8konomiske rammene er klarlagt p\u00e5 forh\u00e5nd. Det er videre avgj\u00f8rende at Troms\u00f8bolig krever leie for alle disponerte arealer, ogs\u00e5 de som benyttes til kommunal tjenesteproduksjon. I 2025 vil Troms\u00f8bolig KF overta 400 kontrakter fra innleide boliger, noe som utgj\u00f8r en \u00f8kning p\u00e5 40 % i antall kontrakter foretaket skal f\u00f8lge opp. Denne overtakelsen er i tr\u00e5d med foretakets strategi, og det foreligger en plan for innrullering av kontraktene. Foretaket er forberedt p\u00e5 denne oppgaven, som samtidig p\u00e5virker foretakets forvaltningskostnader. Redusere gjeldsbelastningen For \u00e5 redusere foretakets gjeldsbelastning har kommunestyret bedt om en sak der eiendommene Seminaret, Heracleum og Laureng, med tilh\u00f8rende l\u00e5n, overf\u00f8res tilbake til kommunen innen mars 2025. I tillegg vil foretaket foresl\u00e5 at alle bygg med held\u00f8gns omsorg og institusjonspreg ogs\u00e5 tilbakef\u00f8res til kommunen. Dette er i tr\u00e5d med utredningen gjort av BDO som fremlagt for kommunestyret i forbindelse med opprettelsen av foretaket. Grepet er positivt og vil bidra til \u00e5 redusere foretakets gjeldsbyrde og sikre en sterkere \u00f8konomi. Styret har likevel behov for \u00e5 vurdere foretakets samlede gjeldssituasjon, herunder vurdering av nedsalg. Styret ser frem til at samarbeidet med kommunen om en felles gjennomgang av den \u00f8konomisituasjonen, og ber om at dette arbeidet, som ledes av kommunen, kommer i gang igjen s\u00e5 raskt som mulig. Redusere boligtilbudet Foretakets styre har allerede vedtatt \u00e5 selge boliger for 25 mill. i 2025. Den overordnede strategien for foretaket er \u00e5 opprettholde og \u00f8ke antall boenheter, men det vedsatte nedsalget er vurdert som n\u00f8dvendig for \u00e5 kunne levere et minimumsbudsjett. Boliger som vurderes solgt vil bli valgt ut etter grad av egnethet for form\u00e5let og vedlikeholdsbehov. Med vedtak om reduserte overf\u00f8ringer, vil styret varsle kommunestyret om at vi vurderer det som n\u00f8dvendig med et ytterligere nedsalg og dermed ytterligere reduksjon av antall boenheter som er tilgjengelig for de som trenger bolig. Avklare organisasjonsform Kommunestyret har vedtatt en utredning av en mulig omorganisering av Troms\u00f8bolig KF til et aksjeselskap. Utredningen skal vurdere hvorvidt en endret organisering kan gi Troms\u00f8 kommune bedre verkt\u00f8y for \u00e5 utbedre den kommunalt eide boligportef\u00f8ljen, eksempelvis i form av avdragsfrie l\u00e5neperioder. Utredningen skal ogs\u00e5 se p\u00e5 hvordan en endret organisering vil p\u00e5virke l\u00e5nekostnader og andre kostnader for Troms\u00f8bolig. Utredningen skal legges frem for politisk behandling innen utgangen av f\u00f8rste tertial, slik at utfallet kan sees i sammenheng med behandling av budsjettrevidering i 2025. Styret ser frem til kommunens oppstart av dette arbeidet, og vil peke p\u00e5 at det er avgj\u00f8rende at tidsplanen holdes slik at styret kan f\u00f8lge sitt ansvar for 2025. Kostnadsreduksjoner i foretaket Troms\u00f8bolig fortsatt ikke er fullt bemannet i tr\u00e5d med avdekket kompetanse- og kapasitetsbehov. Styret vil likevel gjennomf\u00f8re en kritisk gjennomgang av administrative funksjoner for \u00e5 identifisere mulige kostnadsreduksjoner. Dette inkluderer en vurdering av personalressurser, administrative rutiner, driftsavtaler og interne prosesser. M\u00e5let er \u00e5 redusere driftskostnader uten \u00e5 svekke kjerneoppgavene knyttet til forvaltning av kommunale boliger. For \u00e5 f\u00e5 til dette forutsetter det at styret har full kontroll over \u00e5rsverk og oppgaver i foretaket. Foretaket er blant annet ikke i stand til \u00e5 overta ubudsjetterte \u00e5rsverk som f\u00f8lge av overtallighet i Troms\u00f8 kommune. Innstilling til kommunestyret fra foretaksstyret: Saken tas til orientering. "
}