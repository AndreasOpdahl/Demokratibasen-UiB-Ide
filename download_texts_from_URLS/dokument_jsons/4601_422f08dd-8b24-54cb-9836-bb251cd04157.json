{
  "dokument_id": "422f08dd-8b24-54cb-9836-bb251cd04157",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 4 fra Thor Haakon Bakke (MDG) om tilgjengelige l\u00e6remidler. Utvalg for barnehage, skole og idrett",
  "url": "https://bergen.kommune.no/politikere-utvalg/api/fil/bk360/9414227/Svar-pa-skriftlig-sporsmal-nr-4-fra-Thor-Haakon-Bakke-MDG-om-tilgjengelige-laeremidler-Utvalg-for-barnehage-skole-og-idrett",
  "tekst": " Seksjon for strategi, utvikling og utredning (SUU) Til Intern korrespondanse Bystyrets kontor V\u00e5r referanse: 2023/263752-3 Nadine Viktoria Lunde Saksbehandler: Fra Bratholmen Byr\u00e5d for barnehage og skole Dato: 20. november 2023 Svar p\u00e5 skriftlig sp\u00f8rsm\u00e5l nr. 4 fra Thor Haakon Bakke (MDG) om tilgjengelige l\u00e6remidler. Utvalg for barnehage, skole og idrett I byr\u00e5dsplattformen leser sp\u00f8rrer blant annet at \u201celevene skal oppleve mestring og motivasjon, og det er avgj\u00f8rende at skolel\u00f8pet tilpasses hver enkelt elev.\u201d. Det kommer ogs\u00e5 tydelige lovnader om satsing p\u00e5 l\u00e6remidler i plattformen. Representanten er ogs\u00e5 kjent med at det er sterkt behov for l\u00e6remidler til dyslektikere og andre som trenger tilpassing av digitale/fysiske l\u00e6remidler. Sp\u00f8rsm\u00e5l til byr\u00e5den: Vil byr\u00e5det prioritere at l\u00e6remidlene er universelt tilgjengelige for elevene? Svar fra byr\u00e5den: Universell utforming av l\u00e6remidler er viktig for \u00e5 gj\u00f8re l\u00e6ring tilgjengelig for alle. Det gir \u00f8kt selvstendighet, livskvalitet og l\u00e6ringsutbytte for elever med s\u00e6rlig behov for tilpasning. I f\u00f8lge Utdanningsdirektoratet (2022) strever omtrent en av fem elever i grunnskolen med lesing og skriving. Blant hele den norske befolkningen har 5-8 prosent dysleksi. Elever med lesevansker har rett p\u00e5 l\u00e6remidler som lydb\u00f8ker og digitale b\u00f8ker, jf. Oppl\u00e6ringslova \u00a7 1-3 Tilpassa oppl\u00e6ring og \u00a79-3 Utstyr. Digitale l\u00e6remidler benyttes i \u00f8kende grad, og kan bidra til inkludering og nye muligheter for deltakelse. Forskrift om universell utforming av IKT spesifiserer at reglene om universell utforming ogs\u00e5 skal gjelde utdanningssektoren. Universell utforming er et krav i henhold til WCAG 2.1 standarden som alle hovedl\u00f8sninger skal f\u00f8lge. Dette er for \u00e5 gi alle elever et likeverdig oppl\u00e6ringstilbud uavhengig av funksjonsevne. Det er en nasjonal utfordring at mange leverand\u00f8rer av l\u00e6remidler i Norge har mangler i sine l\u00f8sninger etter kravene til universell utforming. Det har v\u00e6rt en skjerping i krav om \u00e5 oppfylle standarden for universell utforming fra digitaliseringsdirektoratet i 2023. Dette gj\u00f8r at l\u00e6remidler som er noen \u00e5r gamle ikke n\u00f8dvendigvis er utformet med universell utforming i tankene. Byr\u00e5dsavdeling for barnehage og skole har krav om at alle nye l\u00e6remidler som tas i bruk etterlever universell utforming. Dette stiller vi krav om direkte til leverand\u00f8rene som benyttes per i dag, samt i fremtidige anskaffelser. Byr\u00e5dsavdelingen jobber systematisk med leverand\u00f8rene av l\u00e6remidlene som benyttes i skolen for \u00e5 etterleve kravene til universell utforming. Byr\u00e5det vil arbeide for at anbud om innkj\u00f8p av l\u00e6remidler er i tr\u00e5d med kravene om universell utforming. I tillegg jobber Byr\u00e5dsavdeling for barnehage og skole og Bergen kommune, sammen med KS, for \u00e5 p\u00e5virke leverand\u00f8rene av l\u00e6remidler nasjonalt til \u00e5 etterleve kravene til universell utforming i l\u00e6remidler. Dette er i tr\u00e5d med at Regjeringen og KS har lansert en ny strategi for digital kompetanse og infrastruktur i barnehager og skoler. Daniel C. E. H\u00e4gglund - Byr\u00e5d for barnehage og skole Dokumentet er godkjent elektronisk. "
}