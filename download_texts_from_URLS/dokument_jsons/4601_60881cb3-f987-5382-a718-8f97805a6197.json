{
  "dokument_id": "60881cb3-f987-5382-a718-8f97805a6197",
  "doc_type": "case_presentation",
  "kommune": 4601,
  "tittel": "\u00c5rstad, Gnr.162, Bnr.555 m.fl., Bj\u00f8rnsons gate, n\u00e6ringsbygg, arealplan-ID 70550000 - Sluttbehandling av forslag til detaljregulering",
  "url": "https://bergen.kommune.no/politikere-utvalg/api/fil/bk360/12095485/Framstilling-Arstad-Gnr-162-Bnr-555-m-fl-Bjornsons-gate-naeringsbygg-arealplan-ID-70550000-Sluttbehandling-av-forslag-til-detaljregulering",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2022/56764-115 \u00c5rstad, Gnr.162, Bnr.555 m.fl., Bj\u00f8rnsons gate, n\u00e6ringsbygg (arealplan-ID 70550000) - Sluttbehandling av forslag til detaljregulering Kva saka gjeld: Saka gjeld sluttbehandling av forslag til detaljregulering for eit omr\u00e5de p\u00e5 Kronstad i \u00c5rstad bydel. Det er Ard Arealplan AS som legg fram planforslaget p\u00e5 vegner av Backer AS. Figur 1 og 2: Oversiktsbilete og skr\u00e5foto som viser planomr\u00e5det. F\u00f8rem\u00e5let med planforslaget er \u00e5 legge til rette for eit nytt n\u00e6ringsbygg med kontorverksemd. Det nye n\u00e6ringsbygget er planlagd med tre etasjar og om lag 470 m2 kontorf\u00f8rem\u00e5l. Planforslaget f\u00f8reset riving av eksisterande bygg i planomr\u00e5det. Bygget skal ha h\u00f8ge arkitektoniske kvalitetar som tar vare p\u00e5 karakteren i kulturmilj\u00f8et i omr\u00e5det. 1 Figur 3: Utsnitt fr\u00e5 ny illustrasjon i samband med politisk behandling av saka, der fasaden er vist med eit tydelegare skilje mellom tak og fasade, lysare farge p\u00e5 fasaden og tydelegare definerte vindauge med sprosser. Planomr\u00e5det ligg sentralt til ved Kronstad X og bybanestoppa p\u00e5 Kronstad. Det blir lagt til rette for ein HC-parkeringsplass for bil. Vidare blir det etablert sykkelparkering i f\u00f8rste etasje i bygget. Sentrale problemstillingar i planprosessen har vore utforming og stadtilpassing, handtering av overvatn og mobilitet. Planprosess og medverknad Planforslaget var til h\u00f8yring og offentleg ettersyn i perioden 15.04.2023 til 30.05.2023. Det kom inn to private merknader og 16 h\u00f8yringsuttaler. Hovudpunkta fr\u00e5 merknader og uttaler var f\u00f8lgjande: \u2022 Byggeh\u00f8gder og volum: Naboar er uroa for d\u00e5rlegare bukvalitet. \u2022 Kulturmilj\u00f8: Tilpassing av str\u00f8kskarakter og takform. \u2022 Transformasjon av eksisterande bygg m\u00e5 bli vurdert. \u2022 Overvatn: Utviding av gr\u00f8n buffer mot nord for betre infiltrasjon. \u2022 Samferdsle: Samordning av avk\u00f8yrsler og sp\u00f8rsm\u00e5l om sykkelparkering. Etter h\u00f8yring og offentleg ettersyn er planforslaget justert. F\u00f8resegner om byggets utforming og tiltak for naboar er revidert og det er vurdert om og eventuelt korleis eksisterande bygg kan transformerast. Planstatus og overordna f\u00f8ringar: I kommuneplanens arealdel (KPA) 2018 er planomr\u00e5det sett av til sentrumsf\u00f8rem\u00e5l innafor byfortettingssona (sone 2). Planomr\u00e5det er omfatta av omsynssone for Kulturmilj\u00f8 Danmarksplass \u2013 Kronstad. Fagetaten si vurdering og tilr\u00e5ding: Plan- og bygningsetaten (PBE) har som fagetat utarbeidd eit grundig fagnotat i saka. I det f\u00f8lgjande er dei viktigaste vurderingane gjort greie for. For meir detaljerte opplysingar om PBE sine vurderingar blir det vist til fagnotatet i sin heilskap. Riving, transformasjon og ombruk Planforslaget inneber \u00e5 rive eksisterande bygg. Til offentleg ettersyn bad PBE om at transformasjon av bygget blei vurdert. Det er avdekt at eksisterande bygg treng utbetring og at bygget ikkje oppfyller dagens krav til kontorbygg n\u00e5r det gjeld mellom anna etasjeh\u00f8gder 2 og berekonstruksjon. PBE viser til at det er utarbeidd ei ombrukskartlegging og at forslagsstillar vil vurdere ombruk av materialar i byggesaka jf. f\u00f8resegner 3.1.1.e. Stadtilpassing, inkludert byggeh\u00f8gder, volum og utforming PBE viser til at det fram mot sluttbehandling har vore jobba med \u00e5 i st\u00f8rre grad ta vare p\u00e5 omsynet til kulturmilj\u00f8 og bukvalitet p\u00e5 tilgrensande eigedomar. Det har mellom anna vore eit premiss at takflata skal ha eit reint uttrykk. Derfor er det sikra i f\u00f8resegnene at tekniske installasjonar skal integrerast i bygningskroppen og det er ikkje tillate med takoppbygg, heis eller ventilasjon over maksimal m\u00f8neh\u00f8gde. Vidare har PBE i planprosessen vurdert at det nye bygget m\u00e5 underordne seg Evangeliekirkens gesimslinje i Bj\u00f8rnsons gate. Det er no sikra i plankartet. Det har \u00f2g vore eit tema i planprosessen \u00e5 redusere dei negative konsekvensane for naboar i Hulda Garborgs gate med tanke p\u00e5 sol og skugge. PBE har bedt om at maksimal m\u00f8neh\u00f8gde blir redusert, og det er no sikra i planforslaget. Til offentleg ettersyn vurderte PBE at f\u00f8resl\u00e5tt takark ikkje tok vare p\u00e5 kyrkjebygget sin posisjon i Bj\u00f8rnsons gate og kulturmilj\u00f8et. Takarken strakk seg fr\u00e5 bakke til topp og stod fram som ein portal som konkurrerte med kyrkja sitt inngangsparti. Forslagsstillar sin arkitekt argumenterte for takarken fordi den er arkitektonisk viktig for opplevinga av gatel\u00f8pet. Justeringar er gjort basert p\u00e5 Byarkitekten sine tilbakemeldingar, og takarken er no skilt fr\u00e5 tak og fasade med ein tydeleg gesims og m\u00f8ne (sj\u00e5 figur 5). P\u00e5 denne m\u00e5ten blir det tatt i bruk fleire element fr\u00e5 nabobygga i vest, enn fr\u00e5 Evangeliekirken. PBE vurderer at takarken framleis er framst\u00e5ande, men mindre dominerande og kan derfor aksepterast. Figur 4 og 5: F\u00f8resl\u00e5tt utforming av takark til offentleg ettersyn (til venstre) og planforslag til sluttbehandling (til h\u00f8gre). PBE viser til at materialbruk er diskutert i arbeidsm\u00f8te med Byantikvaren og Byarkitekten. Byantikvaren har vist til at bygga rundt hovudsakleg har pussa mur eller m\u00e5la trekledning. Det er sikra i f\u00f8resegnene at det skal brukast gode materialar av varig kvalitet, hovudsakleg tegl/tre, som ikkje svekkjer kulturmilj\u00f8et. Ved utforming av bygget skal det bli tatt omsyn til kulturmilj\u00f8et i omr\u00e5det og det skal ikkje nyttast materiale som er reflekterande mot nabobygga. Det er vidare sikra aktive fasadar i f\u00f8rste etasje mot s\u00f8r. PBE viser til at gr\u00f8ne tak har vore vurdert i planprosessen, men at det ikkje er tilr\u00e5deleg med takvinkel over 30 grader. PBE viser til at takform er valt ut fr\u00e5 omsyn til kulturmilj\u00f8et, og at det derfor ikkje er oppmoda vidare til \u00e5 sikre gr\u00f8ne tak i dette prosjektet. 3 PBE viser til at Bymilj\u00f8etaten har tilr\u00e5dd at det blir etablert eit plantefelt for slyngplanter p\u00e5 bygget si vestside for \u00e5 bidra til eit frodigare gatemilj\u00f8. Forslagsstillar har vurdert det, men \u00f8nskjer ikkje det p\u00e5 grunn av lite areal. PBE motset seg ikkje det. Parkering PBE viser til at det ut fr\u00e5 KPA 2018 kan etablerast maksimum seks parkeringsplassar for bil per 1000 m2 BRA. Med bakgrunn i eigedomen sin storleik og plassering har ikkje forslagsstillar \u00f8nskja \u00e5 etablere parkeringsplassar utover ein HC-parkeringsplass. PBE sluttar seg til dette d\u00e5 forslaget er i tr\u00e5d med KPA 2018 og det er god kollektivdekning i omr\u00e5det. Vestland fylkeskommune anbefalte til offentleg ettersyn at avk\u00f8yrselen til kontorbygget blir sl\u00e5tt saman med avk\u00f8yrsel til tilgrensande nabo. Forslagsstillar har ikkje etterkome dette, d\u00e5 dei \u00f8nskjer \u00e5 la naboen f\u00e5 behalde si utk\u00f8yring. PBE viser til at det vil samla sett vil vere lite trafikk fr\u00e5 desse avk\u00f8yrslene. Vidare viser PBE til at Statens vegvesen til h\u00f8yring og offentleg ettersyn bad om fleire sykkelparkeringsplassar, at det blir sikra areal til transportsyklar og enkel tilkomst. PBE viser til at talet p\u00e5 sykkelparkeringsplassar er i samsvar med minimumskrav i KPA 2018, og at det i tillegg er fleire bysyklar n\u00e6rt planomr\u00e5det. Sykkelparkeringa skal plasserast i byggets f\u00f8rste etasje, og skal vere lett tilgjengeleg, jf. planf\u00f8resegnene 3.1.1.g. Som f\u00f8lgje av lite areal har ikkje forslagsstillar \u00f8nskja \u00e5 sikre areal til transportsyklar. PBE sluttar seg til f\u00f8resl\u00e5tt parkeringsdekning for syklar. Konklusjon og tilr\u00e5ding til vedtak PBE sluttar seg til planforslaget og tilr\u00e5r f\u00f8lgjande vedtak: 1. I medhold av plan- og bygningsloven \u00a7\u00a7 12-12, jf. 12-11, vedtas f\u00f8lgende forslag til detaljregulering: a. \u00c5rstad, Gnr.162, Bnr.555 m.fl., Bj\u00f8rnsons gate, n\u00e6ringsbygg, Reguleringsplan, arealplan-ID 70550000 vist p\u00e5 plankart, sist datert 04.12.2024 b. Tilh\u00f8rende reguleringsbestemmelser, sist datert 09.12.2024 M\u00f8te med forslagsstillar 13.05.2025 og 16.05.2025 Den 13.05.2025 blei det gjennomf\u00f8rt m\u00f8te mellom forslagsstillar og byr\u00e5d for byutvikling. Forslagsstillar gjorde greie for prosjektet og at h\u00f8g arkitektonisk kvalitet, stadtilpassing og eit \u00f8konomisk gjennomf\u00f8rbart prosjekt har vore premiss for prosjektet. Byr\u00e5den viste til at byr\u00e5det er opptatt av at nye bygg har god stadtilpassing og at det blir vurdert kva som kan gjerast av mindre justeringar knytt til utforming. Det blei avtalt at Byr\u00e5dsavdeling for byutvikling i etterkant av m\u00f8tet sender nokre konkrete tilbakemeldingar om \u00f8nska justeringar til forslagsstillar, og at eventuelle nye illustrasjonar kan bli lagt til grunn for den vidare behandlinga av saka. I m\u00f8tet 16.05.2025 gjorde forslagsstillar med arkitekt Paal Kahrs n\u00e6rare greie for dei arkitekturfaglege vurderingane som er gjort i planforslaget. Det blei \u00f2g lagt fram nye illustrasjonar av prosjektet etter innspel fr\u00e5 byr\u00e5den om utforming av det nye bygget. Det gjaldt tydeleggjering av korleis tak kan sj\u00e5 ut med materialbruk fr\u00e5 n\u00e6rmilj\u00f8et, enten raud takstein som p\u00e5 dagens bygg, m\u00f8rk takstein som p\u00e5 kyrkja eller skifer som p\u00e5 nabobygga mot vest. Vidare blei det vist illustrasjonar som viser tydelegare korleis bygget kan sj\u00e5 ut med tydelegare definerte vindauge tilpassa fasadane p\u00e5 nabobygga, gjerne med sprosser. I etterkant av m\u00f8tet blei det \u00f2g vist illustrasjonar som viser lysare farge enn gr\u00e5tonen som er nytta p\u00e5 perspektiva, og at fasaden har ein tydeleg tredeling. Forslagsstillar viste til at det 4 ved vedtak av detaljreguleringa er viktig \u00e5 sikre handlingsrom og fleksibilitet for vidare prosjektering og byggesak. \u00d8konomiske konsekvensar: Saka har ingen direkte \u00f8konomiske konsekvensar for Bergen kommune. Byr\u00e5det si vurdering og tilr\u00e5ding/konklusjon: Byr\u00e5det vil f\u00e5 fart p\u00e5 utviklinga av Bergen og legge til rette for at det er attraktivt \u00e5 etablere seg for alle som vil bidra til verdiskaping. Byr\u00e5det ser positivt p\u00e5 planforslaget som vil bidra til dette ved at det blir lagt til rette for n\u00e6ringsutvikling i form av eit kontorbygg sentralt p\u00e5 Kronstad. Byr\u00e5det sluttar seg i all hovudsak til PBE sine vurderingar og tilr\u00e5ding til vedtak, men vil kommentere nokre punkt. Utforming og arkitektonisk kvalitet Byr\u00e5det \u00f8nskjer \u00e5 skape ein vakker by, der det blir lagt vekt p\u00e5 kulturhistorisk og stadstilpassa arkitektur som tar vare p\u00e5 Bergen sitt s\u00e6rpreg. Byr\u00e5det vurderer at eksisterande bygg i planomr\u00e5det har gode kvalitetar og ville ideelt sett ha bevart bygget. Planprosessen har likevel vist at det eksisterande bygget ikkje vil tilfredsstille krav til kontorbygg, og byr\u00e5det er opptatt av \u00e5 legge til rette for n\u00e6ringsutvikling og verdiskaping. Byr\u00e5det ser det derfor ikkje som eit aktuelt alternativ \u00e5 bevare eksisterande bygg. Byr\u00e5det ser at det har blitt jobba mykje med tilpassing av det nye bygget til kulturmilj\u00f8et rundt og Evangeliekirken som ligg p\u00e5 nabotomta. Byr\u00e5det ser positivt p\u00e5 at arkitektonisk form og byggeh\u00f8gder p\u00e5 det nye bygget er tilpassa omr\u00e5det rundt. Det er \u00f2g positivt at det er f\u00f8resl\u00e5tt ein stadtilpassa takark, tilsvarande som p\u00e5 mellom anna nabobygga mot vest i Bj\u00f8rnsonsgate 32 og 34. Byr\u00e5det vurderer at planforslaget viser det nye bygget med fleire gode kvalitetar som er tilpassa kulturmilj\u00f8et i omr\u00e5det. Ein viktig tilpassing er at gesimsh\u00f8gda p\u00e5 det nye bygget f\u00f8lgjer tiln\u00e6rma same gesimslinje som kyrkja, b\u00e5de sett mot Bj\u00f8rnsonsgate og mot bakhagane mot nord. Vidare er det positivt at fasaden hovudsakleg best\u00e5r av vertikale og horisontale linjer som vidaref\u00f8rer den tydelege geometrien og kvalitetane i fasaden til Evangeliekirken. Det nye bygget har \u00f2g eit tydeleg inngangsparti som vidaref\u00f8rer kvalitetar fr\u00e5 kyrkja. I forslaget til planf\u00f8resegner er det sikra at det skal nyttast materialar av varig kvalitet, i hovudsak tegl og tre, som ikkje svekker kulturmilj\u00f8et. Bruken av tre og tegl er ein viktig vidaref\u00f8ring av gode materialkvalitetar som finst i det historiske bygningsmilj\u00f8et. Det kan ikkje nyttast platekledning av imitert tre og reflekterande materialar. Vidare er det stilt krav om skr\u00e5tak og utarbeiding av materialpalett til byggesaka. Byr\u00e5det vurderer at dette vil bidra til at det nye bygget f\u00e5r h\u00f8g kvalitet og at det er tilpassa omgivnadene. 5 Figur 6 og 7: Eksisterande bygg og framtidig bygg. Figur 8: Framtidig situasjon sett fr\u00e5 aust, saman med Evangeliekirken. Figur 9: Framtidig situasjon sett fr\u00e5 nordvest, der nytt bygg er vist fr\u00e5 bakg\u00e5rd. og nord. Figur 10: Utsnitt fr\u00e5 ny illustrasjon i samband med politisk behandling av saka, der fasaden er vist med eit tydelegare skilje mellom tak og fasade, lysare farge p\u00e5 fasaden og tydelegare definerte vindauge med sprosser. Byr\u00e5det viser til at det i samband med den politiske behandlinga av saka er lagt fram nye illustrasjonar som viser korleis det nye bygget kan sj\u00e5 ut med mellom anna eit tydelegare skilje mellom tak og fasade, lysare farge p\u00e5 fasaden og tydelegare definerte vindauge med sprosser, sj\u00e5 figur 10. Byr\u00e5det vurderer at dette er grep som vil sikre kvalitetar fr\u00e5 eksisterande bygg og gi betre tilpassing til omgivnadane. Byr\u00e5det ber om at utforming som vist i figur 10 blir lagt til grunn for vidare detaljprosjektering. Dei grepa som er vist i dei nye illustrasjonane er innafor handlingsrommet i forslaget til planf\u00f8resegner, men byr\u00e5det vurderer at det b\u00f8r sikrast at bygget f\u00e5r ein lys farge p\u00e5 fasaden slik det mellom anna har vore p\u00e5 eksisterande bygg og kyrkja p\u00e5 nabotomta. Vidare tilr\u00e5r byr\u00e5det at det blir sikra at 6 sokkel og gavl skal bli utforma med teglstein/naturstein som materiale, slik det delvis er vist p\u00e5 figur 6. Byr\u00e5det tilr\u00e5r f\u00f8lgjande tillegg til f\u00f8resegn 3.1.1.d. (jf. innstilling til vedtak punkt 2 a)): \u00abFasader skal ha lys fargesetting tilpasset kulturmilj\u00f8et\u00bb Vidare tilr\u00e5r byr\u00e5det f\u00f8lgjande tillegg til f\u00f8resegn 3.1.1.d. (jf. innstilling til vedtak punkt 2 b)): \u00abSokkel og gavl skal utformes med teglstein/naturstein\u00bb Parkering Byr\u00e5det er opptatt av at det blir sikra nok parkeringsplassar d\u00e5 mange har behov for \u00e5 k\u00f8yre bil for \u00e5 f\u00e5 kvardagslogistikken til \u00e5 g\u00e5 opp. Ut fr\u00e5 KPA 2018 kan det etablerast maksimalt 2-3 parkeringsplassar i planomr\u00e5det. Med bakgrunn i eigedomen sin storleik og plassering \u00f8nskjer ikkje forslagsstillar \u00e5 etablere parkeringsplassar utover ein HC-parkeringsplass. Planomr\u00e5det har eit sv\u00e6rt avgrensa areal med sv\u00e6rt avgrensa h\u00f8ve til etablering av parkeringsplassar. Vidare ligg det like ved bybanestopp for linje 1 og linje 2 p\u00e5 Kronstad, det er gode bussforbindelsar og god tilknyting til overordna sykkelnettverk. Byr\u00e5det sluttar seg derfor til f\u00f8resl\u00e5tt parkeringsdekning. Konklusjon Med bakgrunn i det som er nemnd over tilr\u00e5r byr\u00e5det \u00e5 vedta planforslaget. Grunngjeving for \u00e5 legge saka fram for bystyret: Etter plan- og bygningslova \u00a7 3-3, andre ledd, ligg det til bystyret sj\u00f8lv \u00e5 vedta reguleringsplan, jf. \u00a7 12-12. Utval for milj\u00f8 og byutvikling skal gi innstilling i saka. Byr\u00e5det innstiller til bystyret \u00e5 fatte f\u00f8lgjande vedtak: Med heimel i plan- og bygningslova \u00a7\u00a7 12-12, jf. 12-11, blir f\u00f8lgjande forslag til detaljregulering vedtatt: 1. \u00c5rstad, Gnr.162, Bnr.555 m.fl., Bj\u00f8rnsons gate, n\u00e6ringsbygg, Reguleringsplan, arealplan-ID 70550000 vist p\u00e5 plankart datert 04.12.2024. 2. Tilh\u00f8yrande reguleringsf\u00f8resegner datert 09.12.2024, med f\u00f8lgjande endringar: a) Tillegg til f\u00f8resegn 3.1.1.d.: Fasader skal ha lys fargesetting tilpasset kulturmilj\u00f8et. b) Tillegg til f\u00f8resegn 3.1.1.d.: og gavl skal utformes med teglstein/naturstein. Dato: 20. mai 2025 Christine B. Meyer Eivind N\u00e6vdal-Bolstad Byr\u00e5dsleiar Byr\u00e5d for byutvikling Dokumentet er godkjent elektronisk. Vedlegg: Fagnotat datert 12.12.2024, med f\u00f8lgjande vedlegg: 1. Plankart datert 04.12.2024 7 2. Reguleringsbestemmelser datert 09.12.2024 3. Planbeskrivelse datert 10.12.2024 4. Merknadsskjema datert 12.04.2024 5. Illustrasjonsplan datert 10.12.2024 6. Snitt og oppriss datert 10.12.2024 7. Fotomontasje, perspektiv datert 10.12.2024 8. Sol- og skyggeillustrasjoner datert 10.12.2024 9. ROS-analyse datert 06.05.2024 10. VA-rammeplan datert 18.10.2023 11. Uttalelse fra Bergen Vann datert 12.12.2023 12. Kulturminnedokumentasjon datert 25.05.2022 13. Uttalelse fra Byantikvaren datert 16.09.2022 14. Tilstandsrapport datert 20.09.2023 15. Rivedokumentasjon datert 25.05.2022 16. Klimagassberegninger datert 01.12.2023 17. Klimanorm datert 15.11.2023 18. Notat ombrukskartlegging datert 27.06.2022 19. Kvikkleirevurdering datert 03.05.2024 20. Stedsanalyse datert desember 2022 21. Vedlegg planbeskrivelse \u2013 Avsluttende kommentar datert 12.04.2024 Notat fr\u00e5 m\u00f8te med forslagsstillar 13.05.2025 Notat fr\u00e5 m\u00f8te med forslagsstillar 16.05.2025, med f\u00f8lgjande vedlegg: 1. Presentasjon fr\u00e5 m\u00f8te 2. Nye illustrasjonar 8 "
}