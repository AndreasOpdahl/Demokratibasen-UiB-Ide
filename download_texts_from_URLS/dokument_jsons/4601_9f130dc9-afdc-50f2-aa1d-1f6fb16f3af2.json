{
  "dokument_id": "9f130dc9-afdc-50f2-aa1d-1f6fb16f3af2",
  "doc_type": "case_attachment",
  "kommune": 4601,
  "tittel": "Ny samarbeidsavtale for\nSyns- og audiopedagogisk tjeneste Vestland \u2013 kommunalt oppgavefellesskap (SAPT Vestland)",
  "url": "https://bergen.kommune.no/politikere-utvalg/api/fil/bk360/7982949/Ny-samarbeidsavtale-for-Syns-og-audiopedagogisk-tjeneste-Vestland-kommunalt-oppgavefellesskap-SAPT-Vestland-",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/57012-1 Ny samarbeidsavtale for Syns- og audiopedagogisk tjeneste Vestland \u2013 kommunalt oppgavefellesskap (SAPT Vestland) Hva saken gjelder: Syns- og audiopedagogisk tjeneste (SAPT) har fungert som en interkommunal tjeneste i Hordaland siden 2000. Den tidligere samarbeidsavtalen gikk ut 1. oktober 2023. SAPT gir konsultasjon, r\u00e5d og tjenester knyttet til syns- og h\u00f8rselsfeltet til innbyggerne i kommuner og fylkeskommune som deltar i det kommunale oppgavefellesskapet, og bist\u00e5r medlemskommunene i \u00e5 oppfylle kravene i barnehagelov, oppl\u00e6ringslov og lov om folketrygd. Etter sammensl\u00e5ingen til Vestland fylke tok fylkeskommunen initiativ til at kommunene i Sogn og Fjordane skulle inviteres med i samarbeidet. Kommunedirekt\u00f8rutvalget i Vestland og KS Vestland er positive til dette initiativet. Oppstart for nye deltakerkommuner var 1. januar 2024. Ved endring av kommuneloven i 2020 kom det nye krav til interkommunale samarbeid. Dette inneb\u00e6rer blant annet at interkommunale samarbeid etter den gamle kommuneloven m\u00e5tte omdannes til \u00e9n av samarbeidsformene som er tillatt i den nye kommuneloven. SAPT ble da organisert som et kommunalt oppgavefellesskap. Kommunalt oppgavefelleskap er formelt sett en enklere form for interkommunalt samarbeid enn interkommunale selskap (IKS). Det er ogs\u00e5 lovfestet i kommuneloven kap.19 at det skal inng\u00e5s en samarbeidsavtale for kommunale oppgavefellesskap. Denne avtalen skal lages ved opprettelsen av oppgavefellesskapet og vedtas av kommunestyrene selv i alle deltakerkommunene. Videre skal det v\u00e6re obligatorisk \u00e5 velge et representantskap i oppgavefellesskapet. Dette skal v\u00e6re oppgavefellesskapets \u00f8verste organ, og alle deltakerkommunene skal v\u00e6re representert i dette folkevalgte organet. I kommunelovens \u00a7 19-3 Representantskap st\u00e5r det: \u00abRepresentantskapet er det \u00f8verste organet i et kommunalt oppgavefellesskap. Samtlige deltakere skal v\u00e6re representert med minst ett medlem i representantskapet. Hvert kommunestyre eller fylkesting velger selv sine medlemmer og minst like mange varamedlemmer. Hvis ikke noe annet er fastsatt i samarbeidsavtalen, velger representantskapet selv sin leder og nestleder. Det kan fastsettes i samarbeidsavtalen at vervene som leder og nestleder skal g\u00e5 p\u00e5 omgang mellom deltakerne. I kommuner og fylkeskommuner med parlamentarisk styreform kan kommunestyret eller fylkestinget selv fastsette at kommuner\u00e5det eller fylkesr\u00e5det skal velge kommunens eller fylkeskommunens medlemmer. R\u00e5det kan videredelegere denne 1 myndigheten til enkeltmedlemmer av r\u00e5det hvis ikke kommunestyret eller fylkestinget har bestemt noe annet.\u00bb Det skal ogs\u00e5 g\u00e5 frem av samarbeidsavtalen om oppgavefellesskapet er et eget rettssubjekt eller ikke. Dette er viktig i forhold til om oppgavefellesskapet skal ha arbeidsgiveransvar til eventuelt personell, og hvem som forpliktes overfor tredjepart ved inng\u00e5else av kontrakter. I Kommunal- og distriktsdepartementets veileder om kommunalt samarbeid (kap. 3.4. Hvilke samarbeid er et eget rettssubjekt?) st\u00e5r det at n\u00e5r et oppgavefellesskap er eget rettssubjekt, er samarbeidet fristilt fra kommunene, og organisasjonen kan sammenliknes med Interkommunale selskaper (IKS), aksjeselskap (AS) og samvirkeforetak (SA). N\u00e5r et kommunalt oppgavefellesskap ikke er eget rettssubjekt, inneb\u00e6rer det at deltakerkommunene st\u00e5r rettslig og \u00f8konomisk ansvarlig for, og derfor m\u00e5 tre inn i, alle disposisjoner oppgavefelleskapet foretar seg. Videre er samarbeidet organisatorisk en del av \u00e9n av deltakerkommunene, en s\u00e5kalt kontorkommune1, som m\u00e5 ansette personellet og inng\u00e5 eventuelle kontrakter. B\u00e5de i den tidligere og i den nye samarbeidsavtalen som n\u00e5 foreligger, er Bergen kommune tillagt arbeidsgiveransvaret for de ansatte i SAPT, og SAPT er en resultatenhet i Bergen kommune. Dette inneb\u00e6rer at Bergen kommune er rettssubjektet. Samarbeidsavtalen skal ogs\u00e5 inneholde bestemmelser om sentrale forhold ved samarbeidet. I den forbindelsen er det viktig at regelverket for oppgavefellesskap er fleksibelt, og at det ikke lovfestes flere innholdsmessige krav enn det som er n\u00f8dvendig for \u00e5 skape den n\u00f8dvendige avklaring mellom deltakerne for \u00e5 sikre at oppgavefellesskapet tilfredsstiller visse minimumskrav til representasjon, organisering og liknende. I denne saken legges det derfor fram en ny samarbeidsavtale i tr\u00e5d med kommunelovens kapittel 19 om kommunalt oppgavefellesskap. Ny samarbeidsavtale er utarbeidet av styret i SAPT og er vedlagt saken. Den nye samarbeidsavtalen er ogs\u00e5 sendt til behandling i de andre kommunene som er med i SAPT. De fleste kommunene i Hordaland har vedtatt den nye samarbeidsavtalen, med unntak av Ask\u00f8y og Vestland fylkeskommune som er i prosess. Ingen har meldt tilbake at de ikke vil godta samarbeidsavtalen, og ingen har sagt opp avtalen. I tillegg har Gulen kommune vedtatt \u00e5 g\u00e5 inn i oppgavefellesskapet. Syns- og Audiopedagogisk Tjeneste (SAPT) SAPT er organisert som en resultatenhet under byr\u00e5dsavdeling for barnehage og skole (BBS) og inng\u00e5r i Etat for spesialpedagogiske tjenester. I dag har SAPT (Vestland) 13,4 \u00e5rsverk og best\u00e5r av b\u00e5de syns- og audiopedagoger. Bergen kommune har arbeidsgiveransvar for de ansatte. Styret for SAPT har det overordnede faglige og \u00f8konomiske ansvaret for styring av de tjenestene som SAPT skal levere. Styret kan fatte beslutning n\u00e5r minst en halvdel av representantene er til stede. Styret best\u00e5r etter den tidligere samarbeidsavtalen av representanter fra kommunene, fylkeskommunen, de ansatte ved tjenesten og representanter for interesseorganisasjonene etter f\u00f8lgende oppsett: - Hordaland fylkeskommune \u00e9n representant 1 Det er n\u00e5r samarbeidet ikke er et eget rettssubjekt at det er n\u00f8dvendig med en kontorkommune. I slike tilfeller kan ikke samarbeidet selv inng\u00e5 kontrakter, ansette personell, osv. I stedet bruker kontorkommunen en eller flere av sine ansatte til \u00e5 l\u00f8se oppgavene, avgi kontorlokaler og annet materiell osv., p\u00e5 vegne av deltakerkommunene i samarbeidet. 2 - Bergen kommune utpeker styreleder. - De \u00f8vrige kommunene blir representert gjennom sine regioner og utpeker to styrerepresentanter - De ansatte oppnevner \u00e9n representant i tillegg til en observat\u00f8r. - Norges Blindeforbund oppnevner \u00e9n representant. - H\u00f8rselshemmedes Landsforbund og Norges D\u00f8veforbund oppnevner i fellesskap \u00e9n representant. SAPT har if\u00f8lge gjeldende og ny samarbeidsavtale f\u00f8lgende form\u00e5l og ansvarsomr\u00e5de: Form\u00e5let med SAPT Vestland er \u00e5 gi konsultasjon, r\u00e5d og tjenester knyttet til syns- og h\u00f8rselsfeltet til innbyggerne i kommuner og fylkeskommune som deltar i det kommunale oppgavefellesskapet, og bist\u00e5 medlemskommunene i \u00e5 oppfylle kravene i barnehagelov, oppl\u00e6ringslov og lov om folketrygd2. Barn og unge skal prioriteres. Blant voksne prioriteres brukere med de mest alvorlige h\u00f8rsels-/synstap SAPT er en tilleggstjeneste. Tjenesten skal bidra til \u00e5 sikre at kommunene og fylkeskommunen har tjenestetilbud p\u00e5 omr\u00e5der der disse ikke har tilstrekkelig faglig kompetanse p\u00e5 feltet. SAPT skal kartlegge, gi informasjon, r\u00e5d og veiledning til brukere, foresatte og nettverk innen syn og h\u00f8rsel. Dette kan gis i hjemmet, i barnehage og skole/oppl\u00e6ringssted eller p\u00e5 andre aktuelle arenaer, i form av pedagogiske, praktiske og tekniske tiltak. Fra januar 2013 har det v\u00e6rt nedfelt i samarbeidsavtalen for SAPT at barn og unge skal prioriteres. SAPT deltar i etablering og oppbygging av nettverk rundt brukere og aktuelle samarbeidspartnere. I tillegg tilbyr SAPT kurs for brukere, foresatte, ansatte i barnehage og skole, helsepersonell og andre samarbeidspartnere/nettverk. SAPT kan ogs\u00e5 bist\u00e5 PPT og OT/PPT3 med faglige r\u00e5d og veiledning, samt veilede brukere til aktuelle og relevante hjelpetjenester for videre oppf\u00f8lging. Tjenesten arbeider b\u00e5de p\u00e5 system- og individniv\u00e5. Fordeling av kostnader Vestland fylkeskommune dekker 10 prosent og de \u00f8vrige kommunene dekker 90 prosent av brutto kostnader. Fordelingen av brutto kostnader mellom kommunene baseres p\u00e5 innbyggertall per 1. januar if\u00f8lge SSB sin innbyggerstatistikk. Deltakerne i oppgavefellesskapet faktureres \u00e9n gang i \u00e5ret basert p\u00e5 budsjettert bruttokostnad og forrige \u00e5rs eventuelle over-/underskudd. Ny samarbeidsavtale Den nye samarbeidsavtalen for SAPT (vedlegg til saken) omfatter f\u00f8lgende punkter: 1. Navn p\u00e5 oppgavefellesskapet 2. Deltakerkommuner 3. Form\u00e5l og ansvarsomr\u00e5de 4. Organisasjon 5. Representantskap 6. Styresammensetning 7. Resultatsenhetsleder 8. \u00d8konomi og eierandeler 9. Rapportering 10. Uttreden og oppl\u00f8sning 11. Ikrafttreden 2 Barnehageloven kap. VII, oppl\u00e6ringsloven \u00a7 4A-2 og kap. 5 med forskrift og folketrygdloven kap. 10. 3 Oppf\u00f8lgingstjenesten (OT) er en fylkeskommunal tjeneste til ungdom mellom 16 og 21 \u00e5r som skal f\u00e5 tilbud om oppl\u00e6ring, arbeid eller annen sysselsetting. 3 De viktigste endringene i forslaget til ny samarbeidsavtale: I punkt 3 Form\u00e5l og ansvarsomr\u00e5de er det spesifisert hva som er form\u00e5let med SAPT Vestland, hvilke grupper som blir prioritert og hvilke kriterier for bistand som gjelder. Det er ikke noen endringer i hvilke grupper som prioriteres eller i kriteriene for bistand. Den nye avtalen beskriver oppgavefellesskapet p\u00e5 et overordnet niv\u00e5. Dette inneb\u00e6rer at mye av teksten i den tidligere avtalen, som omhandlet tjenestens m\u00e5l, innhold, rammer og retningslinjer p\u00e5 individ- og systemniv\u00e5, er tatt bort. Videre presiseres det i punkt 4 Organisasjon at SAPT Vestland er en resultatenhet i Bergen kommune, og at tjenesten ikke er et eget rettssubjekt, siden Bergen kommune er tillagt arbeidsgiveransvaret for de ansatte i SAPT. Punkt 5 Representantskap er et nytt punkt i forhold til den tidligere avtalen. Her vises det til at representantskapet er SAPT Vestland sin \u00f8verste myndighet, og at samtlige deltakerkommuner i oppgavefellesskapet skal v\u00e6re representert p\u00e5 representantskaps- m\u00f8tet, som skal holdes hvert \u00e5r innen utgangen av april. Punktet inneholder ogs\u00e5 informasjon om at representanter og vararepresentanter velges for fire \u00e5r av gangen, at de er beslutningsdyktige n\u00e5r minst halvparten av kommunene deltar, at representantskapets beslutninger treffes ved vanlig flertall og rutiner for innkalling til det \u00e5rlige m\u00f8tet. Et kommunalt oppgavefellesskap er ikke p\u00e5lagt \u00e5 ha et eget styre, men for SAPT Vestland har deltakerne valgt \u00e5 fortsatt ha et styre i tillegg til representantskap. Punkt 6 Styret har stort sett samme formulering som tidligere, med noen endringer. I den nye samarbeidsavtalen er Bergen kommune som tidligere gitt ansvaret for \u00e5 utpeke styreleder, og de \u00f8vrige kommunene utpeker til sammen fire styrerepresentanter, mot to tidligere. I tillegg endres punktet om at Hordaland fylkeskommune utpeker \u00e9n representant til at Vestland fylkeskommune utpeker \u00e9n representant, som ogs\u00e5 skal v\u00e6re styrets nestleder. Det er ogs\u00e5 presisert i den nye samarbeidsavtalen at for hver representant utpekes det en personlig vararepresentant fra samme region/organisasjon. I tillegg oppnevner ansatte som tidligere \u00e9n representant i tillegg til en observat\u00f8r. Norges Blindeforbund oppnevner \u00e9n representant, og H\u00f8rselshemmedes Landsforbund og Norges D\u00f8veforbund oppnevner i fellesskap \u00e9n representant. Punkt 7 Resultatenhetsleder er ogs\u00e5 nytt. I den tidligere avtalen var resultatsenhetsleder nevnt under punktet om sentrale dokumenter for tjenesten. Teksten i det nye punktet er lik den som var i den tidligere avtalen. I punkt 8 \u00d8konomi og eierandeler er fordelingen av kostnader for fylkeskommunen og de \u00f8vrige kommunene lik den som stod under punktet om finansiering i den tidligere avtalen. Teksten ellers er kortet ned i forhold til den tidligere teksten, og det er presisert at oppgavefellesskapet ikke har myndighet til \u00e5 ta opp l\u00e5n. Punkt 10 Uttreden og oppl\u00f8sning inneholder en presisering av den ett\u00e5rige varselsfristen for hver enkelt kommune/fylkeskommunen for oppsigelse av avtalen, slik den var formulert i den tidligere avtalen. Nytt er at det ogs\u00e5 presiseres at kommunene/fylkeskommunen plikter \u00e5 dekke sin forholdsmessige del av oppgavefellesskapets driftsutgifter frem til uttredelsestidspunktet. I dette punktet er det ogs\u00e5 nytt at representantskapet kan vedta oppl\u00f8sning av oppgavefellesskapet med 2/3 av de avgitte stemmene. Ved en oppl\u00f8sing, eller dersom Bergen kommune trekker seg ut av samarbeidet, overtar Bergen kommune utstyr og inventar og tar ansvar for lokaler og arbeidsgiveransvaret for tilsatte i SAPT Vestland. 4 Byr\u00e5dets vurdering av forslag til ny samarbeidsavtale for SAPT Slik byr\u00e5det leser den nye avtalen, er teksten fra den tidligere avtalen omarbeidet og omformulert slik at den er i tr\u00e5d med endringene i kommuneloven kapittel 19 om kommunalt oppgavefellesskap. Byr\u00e5det mener SAPT fungerer godt som en interkommunal tjeneste. SAPT er en tilleggstjeneste som st\u00f8tter kommunene og fylkeskommunen som er med i oppgavefellesskapet med \u00e5 utf\u00f8re lovp\u00e5lagte tjenester som krever spesialisert kompetanse og fagmilj\u00f8. Syns- og audiopedagogiske tjenester er et lite og s\u00e5rbart fagmilj\u00f8. Syns- og audiopedagoger er vanskelig \u00e5 rekruttere, siden det utdannes sv\u00e6rt f\u00e5. SAPT har erfart at en m\u00e5te \u00e5 rekruttere syns- og audiopedagoger p\u00e5, er \u00e5 ansette folk med h\u00f8y generell kompetanse innen spesialpedagogikk, som kan utdannes videre for spesifikt \u00e5 f\u00e5 kompetanse innenfor syn og h\u00f8rsel. Byr\u00e5det vurderer at selv om Bergen kunne ha etablert et eget fagmilj\u00f8 med halvparten s\u00e5 mange ansatte, vil dette ikke gi noen \u00f8konomisk gevinst sammenlignet med de kostnadene kommunen betaler per n\u00e5. Byr\u00e5det mener derfor at det vil v\u00e6re gunstig for Bergen kommune \u00e5 v\u00e6re del av et stort fagmilj\u00f8 i et kommunalt oppgavefellesskap, ved at en kan sikre tjenestekvalitet og profesjonalitet gjennom \u00e5 bygge et st\u00f8rre fagmilj\u00f8. Byr\u00e5det anser videre at Bergen kommune har en viktig rolle i oppgavefellesskapet ved \u00e5 videreutvikle en spisskompetanse p\u00e5 dette feltet som kommer alle samarbeidskommunene til gode. Byr\u00e5det er derfor positive til \u00e5 godkjenne samarbeidsavtalen. Valg av styreleder og representant til representantskapet i oppgavefellesskapet, ble ikke behandlet i bystyrets vedtak om \u00abPrinsipper for deltakelse i og oppnevning av kommunens representanter i styrer, r\u00e5d og utvalg - bystyreperioden 2023 \u2013 2027\u00bb. I kommuneloven kapittel 19 Kommunalt oppgavefellesskap, \u00a7 19-3 andre ledd st\u00e5r det at \u00ab[i] kommuner og fylkeskommuner med parlamentarisk styreform kan kommunestyret eller fylkestinget selv fastsette at kommuner\u00e5det eller fylkesr\u00e5det skal velge kommunens eller fylkeskommunens medlemmer\u00bb. Byr\u00e5det foresl\u00e5r derfor at bystyret delegerer til byr\u00e5det \u00e5 utnevne styreleder med vararepresentant og kommunens representant med vararepresentant til representantskapet. \u00d8konomiske konsekvenser: Bergen kommune hadde en utgift p\u00e5 6 406 515 kr. av en total sum p\u00e5 13 221 000 kr. for drift av SAPT i 2023. Dette tilsvarer 48,46 prosent av totalutgiftene. Se vedlegg om utgiftsfordeling for Syns- og audiopedagogisk tjeneste for n\u00e6rmere detaljer om fordelingen. For 2024 kan dette bli marginalt endret ved at Gulen kommune g\u00e5r inn i oppgave- fellesskapet. Utgiftene for Bergen kommune finansieres gjennom budsjettet for byr\u00e5dsavdeling for barnehage og skole. 5 Utgiftene for SAPT de siste fem \u00e5rene4: Budsjettet for tjenesten har \u00e5rlig blitt behandlet av styret i SAPT, og har hvert \u00e5r blitt justert i forhold til prisjusteringer. Ved en eventuell godkjenning av den nye samarbeidsavtalen, vil det v\u00e6re representantskapet i det kommunale oppgavefellesskapet som behandler og godkjenner budsjettet. Det presiseres i samarbeidsavtalen at SAPT Vestland er en resultatenhet i Bergen kommune, og at tjenesten ikke er et eget rettssubjekt, siden Bergen kommune er tillagt arbeidsgiveransvaret for de ansatte i SAPT. Ved en eventuell oppl\u00f8sing av det kommunale oppgavefellesskapet, vil dette ikke ha \u00f8konomiske konsekvenser for kommunen. Bergen kommune vil fremdeles ha behov for halvparten av de ansatte for \u00e5 utf\u00f8re de lovp\u00e5lagte tjenestene innenfor syns- og h\u00f8rselsfeltet. I tillegg vil de resterende ansatte ha en utdannelse og kompetanse som er etterspurt i kommunen, slik at det ikke vil v\u00e6re vanskelig \u00e5 eventuelt omplassere dem i nye stillinger. Hvis Bergen kommune skulle velge \u00e5 etablere et eget fagmilj\u00f8 for \u00e5 utf\u00f8re lovp\u00e5lagte tjenester innenfor syns- og h\u00f8rselsfeltet i kommunen, vil ikke dette medf\u00f8re mindre kostnader for kommunen. Per i dag betaler kommunen under halvparten av utgiftene til ansatte i tjenesten. Ved en egen kommunal tjeneste vil kommunen kunne halvere antallet syns- og audiopedagoger, alts\u00e5 noenlunde tilsvarende de utgiftene kommunen har per i dag. Samtidig vil kommunen f\u00e5 de samme kostnaden for leder- og konsulentstilling som hele det kommunale fellesskapet har i dag. Det kan ogs\u00e5 gi en reduksjon i reiseutgifter for de ansatte, men dette vil ha en minimal \u00f8konomisk konsekvens. Med f\u00e6rre ansatte vil det bli behov for mindre lokaler. Den n\u00e5v\u00e6rende leieavtalen for SAPTs lokaler ble inng\u00e5tt i 2021, og \u00f8kningen dette medf\u00f8rte ble holdt innenfor budsjettrammen. Leieavtalen inneholder et punkt om at leieforholdet ikke kan sies opp i leieperioden, det vil si f\u00f8r 31.12.2027, s\u00e5 det vil derfor ikke v\u00e6re mulig \u00e5 redusere leieutgifter f\u00f8r etter denne perioden. Byr\u00e5dets anbefaling/konklusjon Byr\u00e5det ber bystyret vedta Samarbeidsavtale for Syns- og audiopedagogisk tjeneste Vestland \u2013 kommunalt oppgavefellesskap (SAPT Vestland). Begrunnelse for framleggelse til bystyret: Reglement for Bergen bystyre og utvalgene. Vedtatt av Bergen bystyre 18.10.23 i B-sak 368- 23. 5.8 Oppgaver p\u00e5 andre omr\u00e5der som bystyret skal behandle 4 Regnskap og avvik for 2023 i denne oversikten er sannsynligvis noe p\u00e5virket av forsinkede refusjoner. 6 I tillegg til de saker som bystyret skal behandle selv og ikke kan delegere, behandler bystyret ogs\u00e5 f\u00f8lgende saker: \u00a7 5.8.4 Regionalt, interkommunalt og internasjonalt samarbeid a) Strategier for og avtaler om regionalt, interkommunalt og internasjonalt samarbeid a) Medlemskap i regionale, interkommunale og internasjonale organisasjoner som forutsetter politiske avveininger. Kommuneloven \u00a7 19-4 f\u00f8rste og andre ledd: N\u00e5r det opprettes et oppgavefellesskap, skal det inng\u00e5s en skriftlig samarbeidsavtale mellom alle deltakerne i oppgavefellesskapet. De enkelte kommunestyrene og fylkestingene i alle deltakerkommunene skal selv vedta samarbeidsavtalen og avtaleendringer som gjelder noen av momentene nevnt i fjerde ledd. Prinsipper for deltakelse i og oppnevning av kommunens representanter i styrer, r\u00e5d og utvalg - bystyreperioden 2023 \u2013 2027. Vedtatt av Bergen bystyre 27.09.2023 i B-sak 337/23 1. Etablerte prinsipper for arbeidsdeling mellom bystyret og byr\u00e5det hva ang\u00e5r oppnevning av representanter til styrer, r\u00e5d og utvalg, videref\u00f8res. Dette inneb\u00e6rer at byr\u00e5det tar stilling til hvem som skal oppnevnes til styrer, r\u00e5d og utvalg innenfor byr\u00e5dets ansvarsomr\u00e5de, og at bystyret tar stilling til oppnevning av kommunens \u00f8vrige representanter i styrer, r\u00e5d og utvalg. Byr\u00e5det innstiller til bystyret \u00e5 fatte f\u00f8lgende vedtak: 1. Bystyret vedtar Samarbeidsavtale for Syns- og audiopedagogisk tjeneste Vestland \u2013 kommunalt oppgavefellesskap (SAPT Vestland). 2. Bystyret ber byr\u00e5det utpeke representant og vararepresentant til representantskapet for SAPT Vestland. 3. Bystyret ber byr\u00e5det utpeke styreleder og vararepresentant for SAPT Vestland. Dato: 4. juni 2024 Christine B. Meyer Daniel C. E. H\u00e4gglund Byr\u00e5dsleder Byr\u00e5d for barnehage og skole Dokumentet er godkjent elektronisk. Vedlegg: Samarbeidsavtale for Syns- og audiopedagogisk tjeneste Vestland - kommunalt oppgavefellesskap (SAPT Vestland) SAPT \u2013 utgiftsfordeling samarbeidskommuner 7 "
}