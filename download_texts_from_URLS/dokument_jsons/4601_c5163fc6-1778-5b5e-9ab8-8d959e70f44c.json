{
  "dokument_id": "c5163fc6-1778-5b5e-9ab8-8d959e70f44c",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Richard Storevik (A) om s\u00f8ndags\u00e5pne butikker",
  "url": "https://bergen.kommune.no/politikere-utvalg/api/fil/bk360/10129318/Svar-pa-representantforslag-fra-Richard-Storevik-A-om-sondagsapne-butikker",
  "tekst": " BNKI - stab Til Intern korrespondanse Bystyrets kontor V\u00e5r referanse: 2024/42949-6 Saksbehandler: Gerd Nilsen Fra Dato: 7. august 2024 Byr\u00e5d for n\u00e6ring, kultur og idrett Svar p\u00e5 representantforslag fra Richard Storevik (A) om s\u00f8ndags\u00e5pne butikker. Forretningsutvalget har i m\u00f8te 19.03.2024 i sak 104/24 fattet f\u00f8lgende vedtak: 1. Representantforslag fra Richard Storevik om s\u00f8ndags\u00e5pne butikker oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 04.09.24. 3. Utvalg for finans, kultur og n\u00e6ring avgir innstilling i saken. Representanten Richard Storevik (A) har fremmet f\u00f8lgende representantforslag: Annerledesdagen s\u00f8ndag gir rom for familieliv og fellesskap, frivillig engasjement, idrett og kulturliv. I dag er det mange som m\u00e5 jobbe p\u00e5 s\u00f8ndager, blant annet ansatte innen helse, politi, brann, vakthold og transport. Likevel har de aller fleste av oss fri p\u00e5 s\u00f8ndager. Mer alminnelig s\u00f8ndagshandel vil f\u00f8re til at flere m\u00e5 jobbe p\u00e5 s\u00f8ndager. Det vil ha konsekvenser for deres familieliv, deres mulighet for engasjement i idrett og frivillighet og legge ytterligere press p\u00e5 velferdstilbud som barnehager. I sum utfordrer det v\u00e5r felles fridag. Flere s\u00f8ndags\u00e5pne butikker har ogs\u00e5 klare negative klimaeffekter. Flere m\u00e5 reise p\u00e5 jobb p\u00e5 s\u00f8ndager, det vil bli mer varetransport og energiforbruket til blant annet oppvarming vil \u00f8ke. S\u00f8ndags\u00e5pne butikker kan i tillegg gi dyrere varer for norske forbrukere og kostnadene i bransjen vil \u00f8ke. Det utgj\u00f8r en trussel mot sm\u00e5, selvstendige butikker i byene og for n\u00e6rbutikker i distriktene. Forslag til vedtak: 1. Bystyret ber byr\u00e5det utforske handlingsrommet til Bergen kommune, for \u00e5 finne ut om vi gjennom egne politiske vedtak kan redusere omfanget av s\u00f8ndags\u00e5pne butikker. 2. Bystyret ber byr\u00e5det jobbe for endringer i lovverket som reduserer butikkenes mulighet til \u00e5 holde \u00e5pent p\u00e5 s\u00f8ndager 3. Bystyret ber byr\u00e5det g\u00e5 i dialog med politi og andre relevante myndigheter for \u00e5 sikre at det sl\u00e5s ned p\u00e5 butikker som ulovlig holder \u00e5pent p\u00e5 s\u00f8ndager Byr\u00e5dets vurdering av representantforslaget: Reglene omkring s\u00f8ndagshandel er n\u00f8ye utredet i NOU 2017: 17. Utvalget pekte, den gang, p\u00e5 at \u00e5 overf\u00f8re avgj\u00f8relser om \u00e5pningstider til kommunene, ikke er hensiktsmessig, ettersom det er like vanskelig \u00e5 utforme regler p\u00e5 kommunalt niv\u00e5 som p\u00e5 statlig niv\u00e5: \u25aa \"Reglene som sikrer rettighetene til ansatte, n\u00e6ringsfrihet og konkurransevilk\u00e5r, m\u00e5 som hovedregel gjelde hele landet. Derfor mener utvalget at det er mer hensiktsmessig at Stortinget regulerer \u00e5pningstidene direkte i lov, enn at det blir gitt nasjonale rammer som kommunen kan variere innenfor\". Statsr\u00e5d Toppe har varslet ny gjennomgang av helligdagsfredloven, og byr\u00e5det ser det ikke som form\u00e5lstjenlig \u00e5 utf\u00f8re eventuelle lokale utredninger f\u00f8r etter denne er lagt frem. Christine B. Meyer - Byr\u00e5dsleder Reidar Digranes - Byr\u00e5d for n\u00e6ring, kultur og idrett Dokumentet er godkjent elektronisk. "
}