{
  "dokument_id": "f9dc8cd8-555e-5d43-aea6-e1cc949e5991",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 76 fra Eline Aresdatter Haakestad (MDG) til finansbyr\u00e5den om Schou restaurant og konkurransemessige fordeler. Utvalg for finans, kultur og n\u00e6ring",
  "url": "https://bergen.kommune.no/politikere-utvalg/api/fil/bk360/11767080/Svar-pa-skriftlig-sporsmal-nr-76-fra-Eline-Aresdatter-Haakestad-MDG-til-finansbyraden-om-Schou-restaurant-og-konkurransemessige-fordeler-Utvalg-for-finans-kultur-og-naering",
  "tekst": " BFIN - Seksjon for administrasjon Til Intern korrespondanse Bystyrets kontor V\u00e5r referanse: 2024/187123-3 Saksbehandler: Kristopher Ivan Straus Fra Dato: 15. januar 2025 Byr\u00e5d for finans Svar p\u00e5 skriftlig sp\u00f8rsm\u00e5l nr. 76 fra Eline Aresdatter Haakestad (MDG) til finansbyr\u00e5den om Schou restaurant og konkurransemessige fordeler. Utvalg for finans, kultur og n\u00e6ring Representanten Eline Aresdatter Haakestad (MDG) har den 09.12.24 sendt inn f\u00f8lgende skriftlige sp\u00f8rsm\u00e5l: \u00abBergen kommune er st\u00f8rste eier i Fl\u00f8ibanen AS. Datterselskapet Fl\u00f8irestauranten AS (heleid av Fl\u00f8ibanen AS) drifter Schou restaurant. Stedet har uttalte Michelin-ambisjoner, og fikk nylig 26/30 av stjerner i Smak-spalten til Dagens N\u00e6ringsliv. Representanten har tidligere stilt sp\u00f8rsm\u00e5l om Schou, men nye forhold gir saken \u00f8kt aktualitet. Det er noen forskjeller p\u00e5 Schou og lignende restauranten i fine-dining-segmentet i Bergen. Schou har: - Ikke behov for egenkapital - Lavere priser enn sammenlignbare restauranter i Bergen/Bergensomr\u00e5det - Monopol p\u00e5 omr\u00e5det p\u00e5 Fl\u00f8ien, Bergens meste kjente utsiktspunkt - Kommunen som st\u00f8rste eier Representanten antar at: - Schou driver med underskudd, og at underskuddet dekkes av h\u00f8yere inntjening fra andre deler av driften til Fl\u00f8irestauranten AS og/eller Fl\u00f8ibanen AS. - At Schou f\u00e5r markedsf\u00f8ringsfordeler av en ikke-ubetydelig verdi. Finansbyr\u00e5den har tidligere v\u00e6rt opptatt av at Bergen kino b\u00f8r selges fordi det er en konkurransesituasjon i bransjen i Bergen. Det samme prinsippet gjelder i h\u00f8yere grad for restauranter som Schou. Representanten synes restauranter som Schou er en berikelse for byen, men er samtidig opptatt av Fl\u00f8ibanen AS/Fl\u00f8irestauranten AS ikke skal subsidiere en akt\u00f8r som konkurrerer mot helprivate akt\u00f8rer som opererer i et marked med sm\u00e5 marginer. Bergen kommune mottar ogs\u00e5 utbytte fra Fl\u00f8ibanen AS, men holdt i mange \u00e5r tilbake \u00e5 ta utbytte fordi Fl\u00f8ibanen AS la mye penger i restaureringen av Fl\u00f8irestauranten. Kommunens \u00f8konomi henger derfor sammen med \u00f8konomien til Fl\u00f8irestauranten AS/Schou restaurant. Det er flere m\u00e5ter \u00e5 l\u00f8se en slik situasjon p\u00e5, uten at det krever for store og dramatiske grep, for eksempel anbud/konkurranse. Representanten mener eierskapet i Fl\u00f8ibanen AS er viktig for kommunen, og b\u00f8r fortsette. Sp\u00f8rsm\u00e5l til byr\u00e5den: Er byr\u00e5den bekymret for at Schou restaurant, ved \u00e5 v\u00e6re eid av Fl\u00f8ibanen AS og derfor Bergen kommune, har fordeler av et offentlig eierskap lignende akt\u00f8rer ikke har? B\u00f8r kommunen v\u00e6re st\u00f8rste eier i en gourmetrestaurant? Vil byr\u00e5den foreta seg noe i saken?\u00bb Svar fra byr\u00e5den: Innledningsvis gj\u00f8res det oppmerksom p\u00e5 at Bergen kommunes eierandel i Fl\u00f8ibanen AS utgj\u00f8r 47,36 %, og at det er 472 \u00f8vrige aksjon\u00e6rer. Fl\u00f8ibanen AS sitt form\u00e5l er \u00abdrift av elektrisk bane til Fl\u00f8yen og deltakelse i tilknyttet virksomhet som kan \u00f8ke banens trafikk\u00bb. Datterselskapene i Fl\u00f8ibanen AS f\u00f8lges opp av morselskapet, og interne transaksjoner i konsernet har Bergen kommune i utgangspunktet ikke innsikt i. Fl\u00f8irestauranten AS er et datterselskap i Fl\u00f8ibanen AS og er eiendomsselskapet som eier restaurantbygget. Dette selskapet har ingen ansatte. Fl\u00f8yen Servering AS er ogs\u00e5 datterselskap i Fl\u00f8ibanen AS, og er driftsselskapet som omfatter alt som g\u00e5r inn under servering p\u00e5 Fl\u00f8yen (Fl\u00f8istuen Kafe, Skomakerstuen og driften i Fl\u00f8irestauranten, herunder bl.a. ToppFl\u00f8yen, Peisestuen, Brasseriet og Schou). Fl\u00f8yen Servering AS leier bygget fra Fl\u00f8irestauranten AS til markedsmessige vilk\u00e5r. Schou har v\u00e6rt i drift siden 4. oktober 2024, og har \u00e5pent fire dager i uken. Schou-konseptet er integrert i restaurantbygget sammen med Brasseriet, og benytter 10 % av sitteplassene i Fl\u00f8irestauranten disse dagene, tilsvarende 2,9 % av den totale restaurantdriften pr. uke. N\u00e5r Schou ikke er \u00e5pen brukes disse plassene som en del av Brasseriet. Fl\u00f8ibanen AS opplyser at Schou \u00e5pnet med ambisjoner om \u00e5 v\u00e6re en folkelig fine dining-restaurant med tilh\u00f8rende folkelige priser, dvs. det er ikke her snakk om en restaurant som har ambisjoner om \u00e5 f\u00e5 Michelin-stjerne. Fl\u00f8ibanen AS opplyser for \u00f8vrig at Schou dekker markedsmessig husleie og andel av alle \u00f8vrige felleskostnader, og videre at denne delen av restaurantvirksomheten ikke drives med underskudd. Det fremg\u00e5r av vedtektene til Fl\u00f8ibanen AS at hovedform\u00e5let til selskapet er \u00e5 utvikle destinasjonen Fl\u00f8yen, og \u00e5 skape et allsidig tilbud til alle som bor i byen eller bes\u00f8ker den. I \u00e5rene 2020/21 ble vognene og hele baneanlegget til Fl\u00f8ibanen AS gjenstand for utskifting og omfattende rehabilitering, og dette sammen med pandemien var vesentlige \u00e5rsaker til at aksjon\u00e6rene ikke tok ut utbytte basert p\u00e5 resultatene disse \u00e5rene. I tillegg kom rehabiliteringen av restaurantbygget i \u00e5rene 2022/23. Representanten peker p\u00e5 at byr\u00e5den tidligere har v\u00e6rt opptatt av at Bergen Kino AS b\u00f8r selges grunnet konkurransesituasjonen i kinobransjen, og representanten mener videre at det samme prinsippet i h\u00f8yeste grad gjelder restauranter som Schou. Bergen Kino AS driver prim\u00e6rt med kinodrift i direkte konkurranse med tilsvarende akt\u00f8rer. Bergen kommune er foruten \u00e5 v\u00e6re eier i kinoen ogs\u00e5 konsesjonsmyndighet for bransjen, og det var bl.a. denne sammenblandingen som l\u00e5 til grunn for vurderingene knyttet til et eventuelt salg av kommunens aksjer i Bergen Kino AS. Fl\u00f8ibanen AS som elektrisk bane har ingen konkurranse som s\u00e5dan, og driften av banen skal v\u00e6re et b\u00e6rekraftig tilbud til beboerne i omr\u00e5det og bes\u00f8kende p\u00e5 Fl\u00f8yen. Representanten har likevel rett i at det kunne v\u00e6rt mulig \u00e5 velge andre l\u00f8sninger da planene for ny restaurant p\u00e5 Fl\u00f8yen ble lagt, blant annet med tanke p\u00e5 konkurransesituasjonen for Bergens restaurant- og serveringsbransje. Dette aktuelle tilfellet inntraff f\u00f8r sittende byr\u00e5d og finansbyr\u00e5d tiltr\u00e5dte, men kan fortsatt v\u00e6re en verdifull erfaring for ettertiden for kommunen som eier. Avslutningsvis vil jeg poengtere at uavhengig av prosessen, er jeg meget imponert av sluttresultatet. Jeg vil ber\u00f8mme at byen har f\u00e5tt en ny, flott restaurant, og at Schou har funnet seg til rette i kombinasjon med restaurantens andre konsepter for best mulig plassutnyttelse og til glede for byens innbyggere. Jacob M\u00e6hle - Byr\u00e5d for finans Dokumentet er godkjent elektronisk. "
}