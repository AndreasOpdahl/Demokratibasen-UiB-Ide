{
  "dokument_id": "4e936ec6-101e-5a21-bb1c-a91297137cf8",
  "doc_type": "case_attachment",
  "kommune": 4601,
  "tittel": "Omforent innspill fra arbeidstakerorganisasjonene om bemanning i sykehjem",
  "url": "https://bergen.kommune.no/politikere-utvalg/api/fil/bk360/11448125/Omforent-innspill-fra-arbeidstakerorganisasjonene-om-bemanning-i-sykehjem",
  "tekst": "Fra: \"Leversen, Bente Soltvedt\" Sendt: onsdag 6. november 2024 09:52:34 Til: \"Meland, J\u00f8rgen\" <Jorgen.Meland@bergen.kommune.no> Kopi: \"S\u00f8raas, Ingelin\" <Ingelin.Soraas@bergen.kommune.no>; \"Nordtveit, Gro Irene\" <Gro.Nordtveit@bergen.kommune.no>; \"Mosheim, Line\" <Line.Mosheim@bergen.kommune.no>; \"Gudvangen, Marita\" <Marita.Gudvangen@bergen.kommune.no> Emne: Om bemanning i sykehjem Innspill fra arbeidstakersiden vedr\u00f8rende bemanning i sykehjem: Det er v\u00e5r vurdering at det viktigste tiltaket er \u00e5 \u00f8ke grunnbemanningen i sykehjem. Dette vil ogs\u00e5 v\u00e6re \u00f8konomisk forsvarlig all den tid tjenestene i snitt har et sykefrav\u00e6r p\u00e5 over 12% og om lag 150 ubesatte stillinger. En grunnbemanning som ikke tar h\u00f8yde for dette bakgrunnsbildet er tvunget til \u00e5 leie inn dyre vikarressurser ved uforutsett frav\u00e6r og der vi har ledige stillinger for \u00e5 sikre faglig forsvarlige helsetjenester. I tillegg vil tiltaket sikre en bedret kontinuitet og kvalitet i tjenestene. Vi tror at en styrket grunnbemanning ogs\u00e5 vil redusere frafall fra yrkene pga helseutfordringer hos ansatte, slik at flere kan st\u00e5 i jobb lenger. Dette er viktig i en tid der vi mangler helsepersonell. Vi mener at en bevisst og helhetlig personalpolitikk er viktig for \u00e5 sikre kompetanse og bemanning i helsetjenesten. De ansatte er kommunens viktigste ressurs, og en tydelig og m\u00e5lrettet rekrutteringsstrategi vil v\u00e6re viktig. I andre yrker med ettertraktet kompetanse, s\u00e5 brukes l\u00f8nn som virkemiddel for \u00e5 b\u00e5de rekruttere og beholde arbeidstakere. Vi mener at et viktig tiltak som ikke brukes fullt ut, er \u00e5 tilby konkurransedyktig l\u00f8nn til helsepersonell som vi mangler og har stort behov for. Kommunen b\u00f8r ogs\u00e5 gj\u00f8re aktive grep for \u00e5 selge inn de faglige utfordringene som feltet representerer, og ikke minst hva kommunen som ansvarlig arbeidsgiver kan tilby. Tiltak som gj\u00f8r fagfeltet kjent for framtidens arbeidstakere, og de som har en genuin interesse av fagomr\u00e5det vil det v\u00e6re viktig \u00e5 tiltrekke seg. Samtidig er det avgj\u00f8rende at personalpolitikken ogs\u00e5 ivaretar beholde-perspektivet. Helse- og omsorgskompetanse er dyr kompetanse \u00e5 utvikle og ikke minst erstatte. Betydningen av en akseptabel arbeidsbelastning, godt arbeidsmilj\u00f8 s\u00e5 som jobbtrivsel, motivasjon og mulighet for faglig utvikling vil v\u00e6re viktige omr\u00e5der \u00e5 rette satsningen inn mot. Samlet vil dette ogs\u00e5 kunne bidra til at helsepersonellet vil kunne st\u00e5 lenger i stillingene. Momentene over vil det ogs\u00e5 v\u00e6re grunn til \u00e5 anta vil p\u00e5virke omfang av sykefrav\u00e6r. Gode arbeidsforhold vil gi redusert sykefrav\u00e6r, som igjen vil gi enda bedre arbeidsforhold \u2013 en selvforsterkende effekt. En ytterligere konsekvens vil bli redusert innleie av dyre vikarressurser \u2013 som ofte ogs\u00e5 representerer en lite effektiv ressursutnyttelse. Vikarer er mye dyrere enn egne ansatte og kjenner ofte ikke pasienter/brukere. Arbeidstakersiden vurderer at arbeidstid og arbeidstidsplanlegging er et sentralt innsats- eller tiltaksomr\u00e5de. Tjenestekvalitet og brukernes behov er sentralt i helsetjenesten, men samtidig er det viktig at turnus- og arbeidsplaner fremmer god helse og ivaretar de ansattes behov. Vi mener at hele stillinger skal v\u00e6re hovedregelen samt at man m\u00e5 jobbe aktivt for \u00e5 redusere/fjerne u\u00f8nsket deltid. \u00d8kning i stillingsprosenter betyr \u00f8kt kapasitet som vi har bruk for i tjenestene. Arbeidstakersiden \u00f8nsker \u00e5 understreke viktigheten av at kommunen har en helhetlig og strategisk kompetanseplan for utviklingen av tjenestene. Det er avgj\u00f8rende viktig at personellet kontinuerlig oppdateres og er p\u00e5 h\u00f8yde med de kompetansekrav som ligger i tjenestene. Vi m\u00e5 tilrettelegge for at ansatte uten formell kompetanse f\u00e5r ta fagbrev som helsefagarbeider samt ansatte som \u00f8nsker \u00e5 ta bachelorutdanninger som vi har behov for (som eksempelvis sykepleiere og vernepleiere). Digitale verkt\u00f8y skal sikre en kvalitativ god og effektiv tjenesteproduksjon. Dessverre er det heller slik at manglende tilgang- og kvalitet p\u00e5 digitale verkt\u00f8y heller hemmer- enn fremmer tjenesteproduksjonen. Kommunen m\u00e5 ha en aktiv og bevisst tiln\u00e6rming til anskaffelse- og utvikling av digitale arbeidsverkt\u00f8y. Arbeidstakersiden er av den oppfatning at arbeidsgiver m\u00e5 ha en bevisst tiln\u00e6rming til- og aktivt gjennomf\u00f8rer, gode oppgavegjennomganger- og analyser. Det er avgj\u00f8rende viktig at kompetansen brukes riktig. Byr\u00e5det har styrket bemanningen i sykehjem noe, med innf\u00f8ring av servicemedarbeidere som avlaster helsepersonellet p\u00e5 noen avdelinger enkelte ukedager. Vi f\u00e5r gode tilbakemeldinger p\u00e5 dette tiltaket og det har v\u00e6rt mange gode s\u00f8kere til disse stillingene. Det er et stort behov for at ordningen utvides til \u00e5 gjelde p\u00e5 alle avdelinger p\u00e5 b\u00e5de dagtid og kveldstid, ukedager og helg. Vennlig hilsen Bente Soltvedt Leversen Hovedtillitsvalgt Norsk Sykepleierforbund Bergen kommune P\u00e5 vegne av Fagforbundet, FO, Delta, og Norsk Sykepleierforbund i Bergen kommune "
}