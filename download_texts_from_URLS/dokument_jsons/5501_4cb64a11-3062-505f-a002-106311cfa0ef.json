{
  "dokument_id": "4cb64a11-3062-505f-a002-106311cfa0ef",
  "doc_type": "case_attachment",
  "kommune": 5501,
  "tittel": "Innspill - Romssa S\u00e1mi Searvi",
  "url": "https://innsyn.tromso.kommune.no/application/getMoteDokument?dokid=2001573471",
  "tekst": "H\u00f8ringsinnspill Sannhets- og forsoningskommisjonens rapport Romssa S\u00e1mi Searvi takker for muligheten til \u00e5 komme med innspill til Troms\u00f8 kommunes videre behandling av Sannhets- og forsoningskommisjonens rapport. Rapporten \u201cSannhet og forsoning - grunnlag for et oppgj\u00f8r med fornorskingspolitikk og urett mot samer, kvener/norskfinner og skogfinner\u201d er et historisk dokument som ikke bare viser den brutale historien om fornorskningen, men ogs\u00e5 at fornorskning fortsatt p\u00e5g\u00e5r den dag i dag. I lys av dette stiller vi i Romssa S\u00e1mi Searvi sp\u00f8rsm\u00e5lstegn ved om forsoning overhode er mulig, all den tid urett fortsetter \u00e5 skje? Ikke bare har den norske stat, ved regjeringen og Olje- og energidepartementet, alt for lenge forholdt seg passiv til H\u00f8yesteretts dom i Fosen-saken, og dermed gjort seg skyldig i menneskerettsbrudd, de har i tillegg vedtatt en enorm kraftutbygging i Finnmark uten \u00e5 konsultere samiske interesser. Ogs\u00e5 i v\u00e5re umiddelbare n\u00e6romr\u00e5der ser vi at eksempelvis reindrifta, og andre samiske interesser, m\u00e5 vike for utbygginger av ymse slag. Det ovenst\u00e5ende kommer i tillegg til en fortsatt mangelfull statlig satsning p\u00e5 \u00e5 bygge opp det som over flere hundre \u00e5r har v\u00e6rt fors\u00f8kt tatt fra oss: v\u00e5re spr\u00e5k, v\u00e5r kultur og et vitalt n\u00e6rings- og samfunnsliv. P\u00e5 bakgrunn av dette er vi i Romssa S\u00e1mi Searvi av den oppfatning at tilliten til ulike statlige sektoromr\u00e5der er sterkt svekket i den samiske befolkningen. For \u00e5 gjenoppbygge denne tilliten vil det etter v\u00e5rt syn kreve mer radikale tiltak enn de som er skissert i Sannhets- og forsoningskommisjonens rapport. Vi savner videre flere tiltak med samisk perspektiv. Med bakgrunn i tilbakemeldinger fra v\u00e5re medlemmer kommer vi under til \u00e5 gi tilbakemelding p\u00e5 pilarene 1, 2 og 4. Pilar 1: Kunnskap og formidling Under pilar 1 \u201cKunnskap og formidling\u201d mener vi i Romssa S\u00e1mi Searvi at det mangler en konkretisering av hva et nasjonalt kompetansesenter skal v\u00e6re. Vi stiller ogs\u00e5 sp\u00f8rsm\u00e5lstegn ved hvem det foresl\u00e5tte kompetansesenteret skal v\u00e6re for? Om m\u00e5lgruppen til det nasjonale kompetansesenteret skal v\u00e6re b\u00e5de majoritetsbefolkningen, samer, kvener og skogfinner frykter vi at ingen av gruppene som har v\u00e6rt utsatt for statens fornorskningspolitikk f\u00e5r det fokuset de fortjener. Dette kan igjen f\u00f8re til en intern kamp mellom de nevnte gruppene. En slik \u201ckniving\u201d illustreres godt av det faktum at det allerede n\u00e5 har oppst\u00e5tt en debatt om hvor et slikt senter skal lokaliseres. P\u00e5 lik linje som at vi i Romssa S\u00e1mi Searvi er av den formening at det hadde v\u00e6rt en styrke for b\u00e5de selve rapporteringen og det forsonende arbeidet om det hadde blitt opprettet separate kommisjoner for henholdsvis samer, kvener og skogfinner, mener vi det vil v\u00e6re en styrke om det ikke kun opprettes et nasjonalt kompetansesenter. Som et supplerende tiltak under pilar 1 foresl\u00e5r vi at staten tar ansvar og gir oss mulighet til \u00e5 opprette Samiske hus i alle omr\u00e5der i S\u00e1pmi. Vi mener at Samiske hus i seg selv kan sees p\u00e5 som lavterskel kompetansesentre, og ikke minst er det viktige arenaer for utvikling av spr\u00e5k, kultur og samhold, spesielt i bymilj\u00f8. Her vil vi ber\u00f8mme Troms\u00f8 kommune, som i samarbeid med Troms fylkeskommune og Sametinget endelig har etablert Romssa S\u00e1mi Viessu. Pilar 2: Spr\u00e5k Vi anser det som positivt at kommisjonen under pilar 2 \u201cSpr\u00e5k\u201d viser til NOU 2016: 18 Hjertespr\u00e5ket og foresl\u00e5r at det utarbeides en overordnet strategi for \u00e5 oppn\u00e5 spr\u00e5klig likestilling innen oppvekst og utdanning, helse og omsorg. Men ogs\u00e5 her etterlyser vi flere konkrete tiltak for \u00e5 styrke de samiske spr\u00e5kene. En av statens m\u00e5lsettinger med fornorskningspolitikken var \u00e5 viske ut de samiske spr\u00e5kene fra kartet, noe de i flere omr\u00e5der klarte. Vi i Romssa S\u00e1mi Searvi mener staten m\u00e5 ta et st\u00f8rre ansvar for \u00e5 gi tilbake det de har tatt fra s\u00e5 mange; selve hjertespr\u00e5ket. Et spesifikt tiltak vi savner under pilar 2 \u201cSpr\u00e5k\u201d er dermed at det opprettes et nasjonalt spr\u00e5kfond. Fondet skal utelukkende brukes til \u00e5 \u00f8ke antall samiske spr\u00e5kbrukere. Eksempelvis kan kommuner som \u00f8nsker \u00e5 gi sine ansatte permisjon med l\u00f8nn for \u00e5 l\u00e6re seg samisk s\u00f8ke midler fra fondet. P\u00e5 den m\u00e5ten skapes flere spr\u00e5kbrukere, uten at det g\u00e5r ut over verken kommunekassen eller arbeidstakernes personlige \u00f8konomi. RSS forventer at Troms\u00f8 kommune som en fremtidig spr\u00e5kforvaltningskommune tar p\u00e5 alvor det ansvaret som f\u00f8lger med. Etter v\u00e5r mening b\u00f8r kommunen n\u00e5 sette i gang planleggingen av et samiskt oppvekstsenter. Slik kan kommunen gi samiske barn et likeverdig oppl\u00e6ringstilbud. Hvis kommunen skal overholde sine plikter som en spr\u00e5kforvaltningskommune, anbefaler vi sterkt at de kommunale helsetjenestene n\u00e5 begynner \u00e5 planlegge for den kommende eldreb\u00f8lgen. Da vivet at mange demente g\u00e5r tilbake til sitt morsm\u00e5l, samisk. Disse menneskene har ogs\u00e5 rett til likeverdige helsetjenester. Pilar 4: Forebygging av konflikter Under Pilar 4 \u201cForebygging av konflikter\u201d savner vi f\u00f8lgende tiltak: \u25cf FNs konvensjon om sivile og politiske rettigheter art. 27 m\u00e5 v\u00e6re f\u00f8rende i alle arealsaker. \u25cf Sikre vilk\u00e5rene til de tradisjonelle samiske n\u00e6ringene som fiskeri, utmarksbruk, reindrift og jordbruk. \u25cf Urfolksrettigheter m\u00e5 respekteres og reindriften m\u00e5 sikres tilgang til sine tradisjonelle omr\u00e5der. Her vil vi understreke at Romssa S\u00e1mi Searvi mener det b\u00f8r innf\u00f8res sanksjonsmuligheter ovenfor offentlige myndigheter som bryter konsultasjonsplikten i henhold til Sameloven. N\u00e5r det kommer til f\u00f8lgende punkt: \u201cKommisjonen viser til NOU, Den nye sameretten og NOU, Retten til fiske i havet utenfor Finnmark og oppfordrer til at forslagene i disse utredningene f\u00f8lges opp\u201d mener vi at ogs\u00e5 de sj\u00f8samiske omr\u00e5dene s\u00f8r for Finnmark b\u00f8r tas med. Sj\u00f8samenes rett til fiske m\u00e5 ikke kun anerkjennes i lov utenfor Finnmark, men i hele det sj\u00f8samiske omr\u00e5det. "
}