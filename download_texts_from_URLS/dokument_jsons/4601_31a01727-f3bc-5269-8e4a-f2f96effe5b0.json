{
  "dokument_id": "31a01727-f3bc-5269-8e4a-f2f96effe5b0",
  "doc_type": "case_attachment",
  "kommune": 4601,
  "tittel": "Fagnotat av 16.09.2024: Tveiter\u00e5s skole (U2910). Sluttmelding ",
  "url": "https://bergen.kommune.no/politikere-utvalg/api/fil/bk360/10746221/Fagnotat-av-16-09-2024-Tveiteras-skole-U2910-Sluttmelding-",
  "tekst": " Etat for utbygging Til Fagnotat Seksjon for strategisk eiendomsforvaltning V\u00e5r referanse: 2018/25502-20 Saksbehandler: Hanne Margrethe Thorsen Fra Dato: 23. september 2024 Etat for utbygging Fagnotat av 16.09.2024: Tveiter\u00e5s skole (U2910). Sluttmelding Hva saken gjelder: Etat for utbygging har st\u00e5tt for gjennomf\u00f8ringen av investeringsprosjektet U2910-U2913 / BUD668 Tveiter\u00e5s skole \u2013 rivning og nybygg (g\u00e5rds-/bruksnummer 8/115). Prosjektet omfattet rivning av eksisterende skolebygning, bygging av ny skole p\u00e5 samme tomt, samt oppgradering av utearealene. Prosjektet er n\u00e5 avsluttet. I tr\u00e5d med Bergen kommunes \u00f8konomireglement punkt 2.3h fremlegges sluttmelding for prosjektet til behandling i denne saken. Fagetatens vurdering: Bakgrunn Tveiter\u00e5s skole er Bergen kommunes eneste spesialskole. Den er lokalisert i Haakon S\u00e6thres veg i Fana bydel. Skolen er en kombinert barne- og ungdomsskole med elever som, p\u00e5 grunn av store l\u00e6revansker og/eller utviklingshemming, har behov for s\u00e6rskilt tilrettelagt undervisningstilbud som ikke kan im\u00f8tekommes p\u00e5 n\u00e6rskolen eller i skole med forsterket avdeling. En stor del av elevgruppen har autisme, mange har multifunksjonshemming og flere er rullestolbrukere. Det opprinnelige skolebygget p\u00e5 Tveiter\u00e5s ble ferdigstilt i 1973. Bygget var tilpasset en skr\u00e5nende tomt, dette medf\u00f8rte at bygget hadde flere niv\u00e5forskjeller og dermed var lite hensiktsmessig for brukergruppen. Store arealer ble brukt til ramper. I tillegg til en problematisk planl\u00f8sning med lite fleksibilitet med hensyn til brukernes ulike behov, lite hygieniske overflater, d\u00e5rlig akustikk og ventilasjon, hadde det gamle bygget ogs\u00e5 et betydelig vedlikeholdsetterslep (jfr. Handlingsplan 2 for skoler, sak 177/13). Det var behov for en mer form\u00e5lstjenlig skole for b\u00e5de elever og ansatte. Ulike alternativer ble utredet. Det ble utredet bruk av tidligere Ulriken skole og rehabilitering av eksisterende bygg i Haakon S\u00e6thres vei parallelt med gjennomf\u00f8ring av en mulighetsstudie p\u00e5 nybygg. Basert p\u00e5 de tre alternativene ble det fremlagt fagnotat fra Etat for utbygging, med anbefaling om \u00e5 rive eksisterende bygg og f\u00f8re opp en ny skole. I bystyresak 149/18, 20.06.2018, ble det besluttet at Tveiter\u00e5s skole skulle rives og det skulle bygges ny skole p\u00e5 samme tomt. Gjennomf\u00f8ringsvedtak for prosjektet ble gitt 24.06.2020, jfr. bystyresak 217/20. Prosjektbeskrivelse Prosjektet omfattet rivning av eksisterende skole og oppf\u00f8ring av nytt skolebygg for Tveiter\u00e5s skole, samt oppgradering av utomhusanlegget. Nybygget har gitt 40 elever og ca. 60 ansatte en funksjonell skole med godt tilrettelagte arealer tilpasset gruppens behov. Det har blitt gjennomf\u00f8rt utstrakt brukerinvolvering i prosjektet. Bilde 1 \u2013 ny Tveiter\u00e5s skole. Foto: Hugo L\u00fctcherath Nybygget har alle elevarealene i f\u00f8rste plan, med undervisningsarealer, arbeidsplasser for ansatte, samt sentralt plassert allmenning, amfi, kantine og aktivitetsrom. I tillegg har bygget en mindre andreetasje med administrasjon og ledelse, personalfasiliteter, lager og tekniske rom. Skolebygget er p\u00e5 ca. 3500 m2. Bilde 2 \u2013allmenning/amfi med kunstverket Regnb\u00f8lge av kunstner Per Lysgaard. Foto: Hugo L\u00fctcherath Bilde 3 - kantine/allmenning. Foto: Hugo L\u00fctcherath (bilde 3 og 4) Bilde 4 - formings- og forskningsrom Uteomr\u00e5det ved skolen har f\u00e5tt et lekeomr\u00e5de tilrettelagt for diverse aktivitet, ballbane, amfi, gr\u00f8ntomr\u00e5de og sansehage. I tillegg er eksisterende ridesti oppgradert. Tomtearealet er p\u00e5 ca. 20800 m2. Bilde 5 \u2013 ny Tveiter\u00e5s skole med uteomr\u00e5de. Foto: Hugo L\u00fctcherath Prosjektet er gjennomf\u00f8rt med fossilfri byggeplass. I grunnarbeidsfasen ble en stor andel av masseuttaket knust og gjenbrukt p\u00e5 tomten. Sorteringsgraden p\u00e5 avfall har v\u00e6rt p\u00e5 93,5 prosent. Bygget er bygget som nullutslippsbygg (ZEB-0 \u00f7 EQ) og tilfredsstiller kravene til passivhusstandard. Solceller produserer str\u00f8m, og energibr\u00f8nner dekker energibehovet til vannb\u00e5ren oppvarming og en del tappevann. Bygget er ikke sertifisert, men prosjektet har fulgt BREEAM-systematikken under prosjektering og gjennomf\u00f8ring. Byggeprosjektet ble gjennomf\u00f8rt som totalentreprise med l\u00f8sningsforslag, for \u00e5 dra nytte av totalentrepren\u00f8rens kompetanse p\u00e5 planlegging av l\u00f8sninger, utnyttelse av tomten og p\u00e5 gjennomf\u00f8ring. Elever og ansatte ved Tveiter\u00e5s skole benyttet Sydnes erstatningsskole som erstatningslokaler fra \u00e5rsskiftet 2020/2021. Prosjektet gjorde diverse n\u00f8dvendige tilrettelegging og ombygging av lokalene og uteomr\u00e5det for \u00e5 tilpasse dem til brukergruppen. Gjennomf\u00f8ring Prosjektet ble gjennomf\u00f8rt med f\u00f8lgende fremdrift/milep\u00e6ler: \u2022 Mulighetsstudie ble gjennomf\u00f8rt i 2018 \u2022 Prosjektet ble utlyst som totalentreprise med l\u00f8sningsforslag (med prekvalifisering) i 2019/2020 \u2022 De eksisterende lokalene ble fraflyttet \u00e5rsskiftet 2020/2021 \u2022 Skisse- og forprosjekt ble gjennomf\u00f8rt h\u00f8sten 2020 til v\u00e5ren 2021 \u2022 Riveentreprisen ble gjennomf\u00f8rt v\u00e5ren 2021 \u2022 Byggefasen for nybygget ble gjennomf\u00f8rt v\u00e5ren 2021- v\u00e5ren 2023 Prosjektet fikk en noe utfordrende start fremdriftsmessig. Konkurransegrunnlaget til prosjektet forutsatte en ett-trinns s\u00f8knadsprosess. Dette ble avsl\u00e5tt av Plan- og bygningsetaten. Prosjektet m\u00e5tte g\u00e5 veien via rammes\u00f8knad med p\u00e5f\u00f8lgende s\u00f8knad om igangsettings-tillatelse. Dette medf\u00f8rte en 16 ukers s\u00f8knadsprosess. For \u00e5 innhente forsinkelsen ble det inng\u00e5tt avtale om forsering med totalentrepren\u00f8ren, samt at sluttfasen for prosjektet ble kortet inn. Prosjektevaluering Det er gjennomf\u00f8rt en prosjektevaluering av Tveiter\u00e5s skole for \u00e5 samle inn tilbakemeldinger fra ulike roller i prosjektet, som bestiller, bruker, byggeier og internt i Etat for utbygging. Sp\u00f8rsm\u00e5lene i evalueringen har v\u00e6rt formulert som positive p\u00e5stander der den som evaluerer skal respondere p\u00e5 i hvor stor grad en er enig i den enkelte p\u00e5stand, p\u00e5 en skala fra 1 til 6 (der 6 er best). Evalueringen best\u00e5r av en fellesdel som alle rollene i prosjektet svarer p\u00e5 (se utklipp under), samt egne sp\u00f8rsm\u00e5l til hver rolle. Noen av de positive tilbakemeldingene som kom frem: \u2022 Generelt er bygget godt og kvaliteten god. \u2022 God brukerinvolvering. \u2022 Det har v\u00e6rt lett \u00e5 f\u00e5 tak i aktuelle akt\u00f8rer. \u2022 God informasjonsflyt, velvilje, god tone og l\u00f8sningsfokus. \u2022 Informasjonsflyt og samarbeidet mellom prosjektleder, bestiller og skole har v\u00e6rt godt. \u2022 Rolig sluttfase med testing av tekniske anlegg, uten mye p\u00e5g\u00e5ende arbeider. \u2022 Byggherreombudet hadde teknisk kompetanse, dette var en stor fordel. \u2022 Totalentrepren\u00f8ren viste en inkluderende side og gode samarbeidsevner fra start. \u2022 Bra med byggherreombud med h\u00f8y tilstedev\u00e6relse i oppstarten p\u00e5 nytt bygg. Forbedringsomr\u00e5der som fremkom av evalueringen: \u2022 Enkelte av l\u00f8sningene er ikke robuste nok for brukergruppen, det nevnes innfesting av lysbrytere og stikkontakter, samt himlingsl\u00f8sning i aktivitetsrom. \u2022 Etat for utbygging m\u00e5 v\u00e6re strengere ved godkjenning av mekanisk ferdigstillelse og underkjenne inntil mangler er utbedret. \u2022 Kvalitetssikring/kravspesifikasjon p\u00e5 uteomr\u00e5det kunne v\u00e6rt bedre. \u2022 Avvik og mangler l\u00e5 i to ulike system, prosjektet manglet et samlet verkt\u00f8y. \u2022 Drifter av bygget m\u00e5 involveres mer fra start. \u2022 Gjennomf\u00f8ringen av oppl\u00e6ringen av driftspersonell og bruker b\u00f8r forbedres. \u00d8konomi Gjennomf\u00f8ringsvedtaket til prosjektet ble behandlet og godkjent av Bergen bystyre 24.06.2020 i sak 217/20. Total investeringskostnad var ansl\u00e5tt til 262,6 mill. Totalramme ble prisjustert med 7,7 mill. i handlings- og \u00f8konomiplan 2021-24 til 270,3 mill. Budsjettet ble trukket ned igjen med tilsvarende bel\u00f8p i forbindelse med handlings- og \u00f8konomiplan 2024- 27. I tertialrapport 1 2024 er budsjettet nedjustert med 7,3 mill. slik at ny totalramme er 255,3 mill. I forbindelse med mulighetsstudien ble det utarbeidet en kalkyle over forventede byggekostnader. Det ble gjennomf\u00f8rt usikkerhetsanalyse av kalkylen i desember 2019. Resultatet av denne, sammen med beregninger fra mulighetsstudien, ga en anbefalt total kostnadsramme (P85) p\u00e5 262,6 mill. Ved sluttmelding er det p\u00e5l\u00f8pt totalt 248,1 mill., se prosjektregnskap i vedlegg 1. Det gjenst\u00e5r noen \u00f8konomiske forpliktelser knyttet til oppf\u00f8lging. Mesteparten av dette blir oppgjort i l\u00f8pet av 2024, med behov for en mindre avsetning i 2025. Estimert sluttkostnad er 252,5 mill. Dette gir et mindreforbruk p\u00e5 kr 10,1 mill. (3,8%) i forhold til gjennomf\u00f8ringsvedtak og et mindreforbruk p\u00e5 kr 2,8 mill. (1,1%) i forhold til justert budsjett. Estimert Budsjett sluttkostnad Budsjettavvik Gjennomf\u00f8rings- Budsjettpost vedtak Justert budsjett 26.06.2024 Ifht budsjett i GV Ifht justert budsjett BUD668 Tveiter\u00e5s skole - riving og nybygg 262 600 000 255 300 000 252 500 000 10 100 000 3,8 % 2 800 000 1,1 % Fagetatens anbefaling: 1. Sluttmelding for Tveiter\u00e5s skole \u2013 riving og nybygg (BUD668, prosjektnummer U2910-U2913) godkjennes. 2. Antatt mindreforbruk p\u00e5 2,8 mill. trekkes inn ved f\u00f8rste anledning etter at gjenst\u00e5ende \u00f8konomiske forpliktelser er innfridd. Med hilsen Etat for utbygging Willy-Andre Gjesdal Hanne Thorsen direkt\u00f8r prosjektleder Dokumentet er godkjent elektronisk. Vedlegg: Prosjektregnskap "
}