{
  "dokument_id": "5887ac2f-0926-5ef6-96bf-08489293f8a6",
  "doc_type": "case_attachment",
  "kommune": 4601,
  "tittel": "Brev fra Milj\u00f8direktoratet til Bergen kommune datert 29.06.2023 - Svar-p\u00e5-anmodning-om-avklaring-av-finansiering-av-etterdrift-og-sanering-av-nedlagte-kommunale-avfallsdeponier",
  "url": "https://bergen.kommune.no/politikere-utvalg/api/fil/bk360/11180380/Brev-fra-Miljodirektoratet-til-Bergen-kommune-datert-29-06-2023-Svar-pa-anmodning-om-avklaring-av-finansiering-av-etterdrift-og-sanering-av-nedlagte-kommunale-avfallsdeponier",
  "tekst": "Bergen kommune Boks 7700 5020 Bergen Oslo, 29.06.2023 Deres ref.: V\u00e5r ref. (bes oppgitt ved svar): Saksbehandler: 2013/3975 Karoline Quintard Svar p\u00e5 anmodning om avklaring av finansiering av etterdrift og sanering av nedlagte kommunale avfallsdeponier Vi viser til Bergen kommunes brev til Klima- og milj\u00f8departementet 17. februar 2023, med anmodning om avklaring om finansiering av nedlagte kommunale avfallsdeponier. Brevet ble sendt som oppf\u00f8lging av svar fra Milj\u00f8direktoratet 11. februar 2023. Departementet har bedt Milj\u00f8direktoratet svare p\u00e5 henvendelsen. Dere ber om avklaring p\u00e5 den rettslige situasjonen, herunder hva som ligger i \"tidligere tiders deponier\" og hvordan dette forholder seg til avfallsforskriften \u00a7 9-10, samt \"avklare det rettskildemessige forholdet mellom avfallsforskriften og veilederen og Kommunal- og distriktsdepartementets (KDDs) retningslinjer for beregning av selvkost for kommunale betalingstjenester\". Forholdet mellom avfallsforskriften, veilederen og retningslinjer for beregning av selvkost Dere ber departementet klargj\u00f8re forholdet mellom avfallsforskriften, veilederen og KDDs retningslinjer for beregning av selvkost. Kommunene plikter \u00e5 dekke kostnader forbundet med avfallssektoren fullt ut gjennom avfallsgebyrer, i henhold til forurensningsloven \u00a7 34, og avfallsforskriften kapittel 15. Hvilke kostnader som kan dekkes er et rettsanvendelsessp\u00f8rsm\u00e5l. KDDs retningslinjer for beregning av selvkost og Milj\u00f8direktoratets veileder om beregning av kommunale avfallsgebyr er ment \u00e5 gi kommunene veiledning i denne prosessen. Milj\u00f8direktoratets veileder gir prinsipper for hvordan beregningen av avfallsgebyrer kan gj\u00f8res, og eksemplifiserer hvilke typer kostnader som kan inng\u00e5 i avfallsgebyret. Kommunene m\u00e5 selv gj\u00f8re den konkrete vurderingen av hva som skal inng\u00e5 i gebyrene, innenfor rammen av forurensningsloven \u00a7 34, avfallsforskriften kapittel 15 og selvkostregelverket. Selvkostprinsippet setter de ytre rammene for hva som kan dekkes av avfallsgebyret, og veilederen om beregning av kommunale avfallsgebyr m\u00e5 derfor leses i lys av retningslinjene for beregning av selvkost for kommunale betalingstjenester. Postadresse: Postboks 5672, Torgarden, 7485 Trondheim | Telefon: 73 58 05 00 E-post: post@miljodir.no | Internett: www.milj\u00f8direktoratet.no | Organisasjonsnummer: 999 601 391 Bes\u00f8ksadresser: Bratt\u00f8rkaia 15, 7010 Trondheim | Grensesvingen 7, 0661 Oslo Bes\u00f8ksadresser Statens naturoppsyns lokalkontorer: Se www.naturoppsyn.no 1 Avfallsforskriften \u00a7 9-10 og \"tidligere tiders deponier\" Avfallsforskriften \u00a7 9-10 oppstiller krav om finansiell sikkerhet og fastsetter krav om at kostnader til anlegg og drift av et deponi, ogs\u00e5 ansl\u00e5tte kostander ved avslutning og etterdrift, skal dekkes ved den prisen som kreves for deponering av avfall p\u00e5 deponiet. Utgangspunktet er alts\u00e5 at dagens forurensere skal dekke kostnadene ved deponiene i avslutnings- og etterdriftsfasen. If\u00f8lge veilederen er kommunens utgifter som nevnt i \u00a7 9-10 kostnader forbundet med avfallssektoren. Utover dette er det ingen kobling mellom denne bestemmelsen og reglene om kommunale avfallsgebyrer. Fastsettelse av avfallsgebyrer for h\u00e5ndtering av husholdningsavfall reguleres av regelverkene nevnt i forrige avsnitt. Som nevnt i v\u00e5rt forrige brev, og i brev til Trondheim kommune i 2020, mener vi det er en grense for hvor gamle nedlagte deponier kan v\u00e6re f\u00f8r det ikke lenger er naturlig \u00e5 anse kostnader knyttet til h\u00e5ndteringen av dem, som kostnader forbundet med avfallssektoren. N\u00e5r det i veilederen uttales at etterdrift av deponier som ikke dekkes av etterdriftsfond, eller utgifter knyttet til \u00e5 hindre milj\u00f8problemer fra tidligere tiders avfallsdeponering, er kostnader forbundet med avfallssektoren, m\u00e5 dette tolkes i lys av selvkostprinsippet, som bygger p\u00e5 at dagens brukere av tjenester skal betale det dagens tjenester koster. Med andre ord mener vi at det i veilederen angis hva som kan v\u00e6re relevante kostnader, men det m\u00e5 likevel vurderes konkret om det vil v\u00e6re i tr\u00e5d med selvkostprinsippet \u00e5 inkludere kostnadene i avfallsgebyret. Som vi ga uttrykk for i v\u00e5rt forrige brev til dere, har vi forst\u00e5else for at veilederens bruk av begrepet \"tidligere tiders avfallsdeponering\" kan v\u00e6re forvirrende, og vi vil se p\u00e5 hvordan dette kan klargj\u00f8res i veilederen. Vi understreker at kommunene har et selvstendig ansvar for bruken av regelverkene som gjelder ved fastsettelsen av kommunale avfallsgebyr. KDD er ansvarlig departement for selvkostregelverket, og for n\u00e6rmere sp\u00f8rsm\u00e5l om tolkningen av dette regelverket, om for eksempel generasjonsprinsippet, anbefaler vi at dere tar kontakt med dem. Hilsen Milj\u00f8direktoratet Dette dokumentet er elektronisk godkjent Kjersti Gram Andersen Karoline Quintard seksjonsleder r\u00e5dgiver Kopi til: Klima- og milj\u00f8departementet Postboks 8013 Dep 0030 OSLO Byutvikling Bergen Kommune Postboks 7700 5020 BERGEN 2 "
}