{
  "dokument_id": "a71a408e-d8d6-55c1-80eb-8d64142d6a7c",
  "doc_type": "case_attachment",
  "kommune": 4601,
  "tittel": "Dam Storediket_S\u00f8knad om konsesjon for nedlegging",
  "url": "https://bergen.kommune.no/politikere-utvalg/api/fil/bk360/12185742/Dam-Storediket-Soknad-om-konsesjon-for-nedlegging",
  "tekst": "NVE \u2013 Konsesjonsavdelingen Postboks 5091 Majorstua 0301 Oslo 19.11.2021 S\u00f8knad om konsesjon for nedlegging av Dam Storediket Bergen kommune \u00f8nsker \u00e5 legge ned Dam Storediket som demmer opp vannmagasinet Storediket i Bergen kommune i Vestland fylke, og s\u00f8ker herved om f\u00f8lgende tillatelse: Etter vannressursloven, jf. \u00a7\u00a7 8 og 41, om tillatelse til: \u2022 \u00e5 legge ned Dam Storediket og dermed varig senke vannstanden i magasinet Storediket (Dersom det ikke oppn\u00e5s enighet) II Etter oreigningslova jf. \u00a7 2, nr. 54: \u2022 Om samtykke til ekspropriasjon av manglende rettigheter dersom det ikke oppn\u00e5s minnelig avtale mellom s\u00f8ker og rettighetshavere. N\u00f8dvendige opplysninger om nedleggingsplanene fremg\u00e5r av vedlagte utredning. Med vennlig hilsen For Bergen kommune Siv Heggen Eltervaag Fj\u00f8sangerveien 68, 5068 Bergen sivheggen.eltervaag@bergen.kommune.no 414 37 455 Sammendrag Dam Storediket er en kombinert murdam og fyllingsdam bygd i 1920-21. Murdamdelen er ca. 100 meter lang, med st\u00f8rste h\u00f8yde ca. 16 meter og er fundamentert p\u00e5 berg. Fyllingsdamdelen er ca. 30 meter lang med betongtetning f\u00f8rt til berg. Dammen overholder ikke damsikkerhetsmessige krav som stilles til et anlegg i konsekvensklasse 4. Magasinet er ikke lenger n\u00f8dvendig som drikkevannskilde, og det er betydelige kostnader og klimagassutslipp knyttet til en rehabilitering av damanlegget. Dameier \u00f8nsker derfor \u00e5 legge ned anlegget som et vassdragsanlegg. Fyllingsdamdelen av dammen skal fjernes, og en ny kanal skal sprenges ut, som skal binde sammen nytt vann med eksisterende bekk. Vannstanden i magasinet senkes ca. ned til kote 367 basert p\u00e5 tilgjengelige bunnkotekart. P\u00e5 grunn av usikkerhet ang\u00e5ende bunnforhold, er det noe usikkert hvor mange meter vannstanden senkes i forskjellige deler av magasinet. Det forventes ubetydelige endringer i vassdraget nedstr\u00f8ms. Omr\u00e5det er et popul\u00e6rt turomr\u00e5de, og tiltaket kan f\u00f8re til at det blir midlertidig mindre attraktivt for friluftsliv, samt at landskapsbildet p\u00e5virkes negativt frem til at vegetasjonen har reetablert seg. P\u00e5 sikt kan tiltaket \u00e5pne opp for nye rekreasjonsmuligheter i omr\u00e5det. Det er ingen registrerte r\u00f8dlistearter som blir p\u00e5virket av tiltaket. Det er en \u00f8rretbestand i vannmagasinet som kan p\u00e5virkes negativt av et mindre innsj\u00f8areal, men etter fjerning av dammen blir det mulig for vassdraget \u00e5 p\u00e5 sikt n\u00e5 \u00abgod \u00f8kologisk status\u00bb i henhold til vannforskriften. Ettersom dagens vannstand ikke reguleres aktivt, varierer hvor mye vann som renner ut med mengden nedb\u00f8r. Vannf\u00f8ringen i vassdraget vil ogs\u00e5 etter nedleggingen i hovedsak p\u00e5virkes av mengden nedb\u00f8r, s\u00e5 det forventes kun sm\u00e5 endringer i hydrologien nedstr\u00f8ms Storediket. I byggefasen vil man m\u00e5tte tappe ned magasinet f\u00f8r riving og konstruksjon starter, men det blir ikke tappet ned til et lavere niv\u00e5 enn det som blir den nye normalen etter nedleggelsen. Murdelen av Dam Storediket er kommunalt listef\u00f8rt med sv\u00e6rt h\u00f8y verdi som teknisk kulturminne, og murdelen av dammen blir st\u00e5ende, selv om den mister sin funksjon som vassdragsanlegg. 3 Innhold S\u00f8knad om konsesjon for nedlegging av Dam Storediket .................................................... 1 Sammendrag ............................................................................................................................. 2 1 Innledning .......................................................................................................................... 4 1.1 Om s\u00f8keren ...................................................................................................................................... 4 1.2 Begrunnelse for nedlegging ............................................................................................................. 4 1.3 Geografisk plassering av vassdragsanlegget ................................................................................. 4 1.4 Beskrivelse av omr\u00e5det.................................................................................................................... 4 1.5 Eksisterende inngrep ....................................................................................................................... 5 2 Beskrivelse av tiltaket ....................................................................................................... 6 2.1 Hoveddata ........................................................................................................................................ 6 2.2 Teknisk plan for det s\u00f8kte alternativ ............................................................................................. 6 2.2.1 Anleggsfase .......................................................................................................................... 6 2.2.2 Konstruksjoner etter at dammen er fjernet........................................................................... 7 2.3 Fordeler og ulemper ved tiltaket .................................................................................................... 8 2.4 Arealbruk og eiendomsforhold ....................................................................................................... 8 2.5 Forholdet til offentlige planer og nasjonale f\u00f8ringer .................................................................... 9 3 Virkning for milj\u00f8, naturressurser og samfunn ........................................................... 10 3.1 Hydrologi (virkninger av nedleggingen) ...................................................................................... 10 3.2 Vanntemperatur, isforhold og lokalklima ................................................................................... 10 3.3 Grunnvann ..................................................................................................................................... 10 3.4 Ras, flom og erosjon ...................................................................................................................... 10 3.5 Naturmilj\u00f8 ...................................................................................................................................... 11 3.5.1 R\u00f8dlistearter ...................................................................................................................... 11 3.5.2 Terrestrisk milj\u00f8 ................................................................................................................. 11 3.5.3 Akvatisk milj\u00f8 ..................................................................................................................... 12 3.5.4 Verneplan for vassdrag og Nasjonale laksevassdrag ........................................................ 13 3.6 Landskap ........................................................................................................................................ 13 3.7 Kulturminner og kulturmilj\u00f8 ....................................................................................................... 13 3.8 Jord- og skogressurser .................................................................................................................. 14 3.9 Ferskvannsressurser ...................................................................................................................... 14 3.10 Brukerinteresser og friluftsliv ...................................................................................................... 14 3.11 Samfunnsmessige virkninger ........................................................................................................ 14 3.12 Samlet vurdering ........................................................................................................................... 15 4 Avb\u00f8tende tiltak .............................................................................................................. 15 5 Referanser og grunnlagsdata ......................................................................................... 16 6 Vedlegg til s\u00f8knaden ....................................................................................................... 18 4 1 Innledning 1.1 Om s\u00f8keren Tiltakshaver er Bergen kommune som \u00f8nsker \u00e5 legge ned Dam Storediket (Byfjellene unummerert, Bergen). Dam Storediket og alt ber\u00f8rt areal eies av Bergen kommune (R\u00e5dhusgaten 10, 5014 Bergen, org.nr. 964338531). 1.2 Begrunnelse for nedlegging Det foreligger ikke en konsesjon for det n\u00e5v\u00e6rende vassdragsanlegget, oppdemmingen av Storediket (utf\u00f8rt 1920-21) i NVEs databaser (NVE-Konsesjons- og tilsynsavdelingen 2005). Storediket brukes ikke lenger som drikkevannskilde. Eksisterende jordvoll, som utgj\u00f8r en del av dammen, tilfredsstiller ikke damsikkerhetsforskriften sine krav til sikkerhet, og dammen er i bruddkonsekvensklasse 4. Det har tidligere v\u00e6rt utredet hvilke muligheter som finnes for \u00e5 bygge om dammen slik at den overholder dagens sikkerhetskrav og hvilke kostnader alternativene ville medf\u00f8re. Ettersom kostnaden og klimagassutslippene for \u00e5 beholde og oppgradere dammen hadde v\u00e6rt mye h\u00f8yere enn det oms\u00f8kte alternativet \u00f8nsker Bergen kommune \u00e5 legge ned dammen. En nedlegging er og positivt for \u00e5 kunne betre den \u00f8kologiske tilstanden til vassdraget p\u00e5 lengre sikt, ved \u00e5 f\u00f8re det n\u00e6rmere naturtilstanden enn det er i dag. Tiltaket kan ogs\u00e5 \u00e5pne opp for nye rekreasjonsmuligheter i omr\u00e5det, og vil ivareta murdamdelen som teknisk kulturminne. Geografisk plassering av vassdragsanlegget Dam Storediket ligger i Bergen kommune i Vestland fylke. Anlegget ligger omtrent \u00e9n kilometer \u00f8st for bebyggelsen i bydelen Sandviken, og omtrent 370 meter over havniv\u00e5. Vannmagasinet Storediket er en del av vassdragsnummer 056.5. Se kart i vedlegg 1 og 2. 1.3 Beskrivelse av omr\u00e5det Dam Storediket demmer opp vannmagasinet Storediket, et omtrent 82 dekar stort magasin i byfjellene i Bergen. L\u00f8smassedekket i omr\u00e5det er tynt eller frav\u00e6rende. Omr\u00e5det rundt magasinet er dekket av skog, og det ligger en liten myr langs magasinets vestbredd. \u00d8stbredden av magasinet stiger bratt opp mot tregrensen. Magasinet har flere till\u00f8psbekker, hvor den viktigste er bekken som kommer fra Store Tindevatnet i s\u00f8r\u00f8st. Utl\u00f8psbekken fra Storediket er Muleelva som l\u00f8per ned i Skredderdalen, hvor den passerer b\u00e5de nedlagte og eksisterende diker, f\u00f8r den g\u00e5r inn i kulvert over tettbebyggelsen i Sandviken. Selve damanlegget er en kombinert murdam og fyllingsdam bygd i 1920-21. Murdamdelen er ca. 100 meter lang, med st\u00f8rste h\u00f8yde ca. 16 meter og er fundamentert p\u00e5 berg. Fyllingsdamdelen er ca. 30 meter lang med betongtetning f\u00f8rt til berg. Total lengde p\u00e5 dammen inkludert overl\u00f8p er ca. 130 m. Det er et overl\u00f8p sentralt p\u00e5 dammen med overl\u00f8psterskel p\u00e5 kote 378,85 (NN2000). Overl\u00f8pet er overbygd og utformet som en traktforma kanal f\u00f8r vatnet blir f\u00f8rt inn i et r\u00f8r og videre ned i en kulvert p\u00e5 nedstr\u00f8ms side av dammen. Det er etablert en m\u00e5lekum med et V-overl\u00f8p nedstr\u00f8ms dammen. Dette muliggj\u00f8r observasjoner og m\u00e5ling av lekkasjer. Det er kj\u00f8rbar vei helt frem til dammen. Adkomst fra Skansen via Fl\u00f8yen eller Eidsv\u00e5g via Munkebotn. 5 1.4 Eksisterende inngrep Dam Storediket, som det s\u00f8kes om \u00e5 legges ned, er det st\u00f8rste inngrepet i vassdraget i dag. Dette er en dam som hever vannstanden i vannet bak med omtrent 13 meter. Denne dammen brukes i liten grad til regulering av vannmengden i vassdraget nedstr\u00f8ms. Oppstr\u00f8ms Storediket er Store og Lille Tindevatnet demt opp, men disse vil ikke bli ber\u00f8rt av det planlagte tiltaket. Ettersom vannet i Storediket har blitt brukt til drikkevann blir vann tappet fra bunnen av dammen, og ut fra utl\u00f8p omtrent 30 meter nedenfor dammen. Nedstr\u00f8ms Storediket ligger Nedrediket og Skredderdalen. Dette er to dammer hvor Skredderdalen er den st\u00f8rste og h\u00f8yeste. Disse dammene er ogs\u00e5 tidligere brukt i forbindelse med vannforsyning. Nedstr\u00f8ms Skredderdalen g\u00e5r bekken ned til et gammelt vannverk, og deretter i r\u00f8r/kulvert. En vei, Byfjellveien, krysser bekken p\u00e5 Dam Nedrediket, mens en traktorvei krysser bekken overfor Skredderdalen. 6 2 Beskrivelse av tiltaket 2.1 Hoveddata Hoveddata for dagens vannmagasin Storediket TILSIG Nedb\u00f8rfelt km2 1,3 Spesifikk avrenning l/s/km2 113,2 Middelvannf\u00f8ring normal\u00e5r m3/s el. l/s 147 l/s MAGASIN Magasinvolum mill. m3 0,6 HRV moh. 378,9 LRV moh. 368,5 2.2 Teknisk plan for det s\u00f8kte alternativ Tiltaket inneb\u00e6rer \u00e5 legge ned dammen som et vassdragsanlegg, og \u00e5 senke vannstanden omtrent til kote 367, ved \u00e5 fjerne fyllingsdelen av dammen (Vedlegg 4, figur 12). Dette vil tilsvare ca. 12 meters senking i deler av magasinet, mens i andre deler kan vannstanden bli senket mer eller mindre, avhengig av bunnforhold. 2.2.1 Anleggsfase F\u00f8rst m\u00e5 det etableres en riggplass p\u00e5 omtrent 1000 m2. Dette inneb\u00e6rer \u00e5 fjerne opptil 3000 m2 vegetasjon. Vegetasjonsrydding og riggplass blir i hovedsak p\u00e5 nedsiden av eksisterende dam, ved dagens kulvert, og ovenfor starten av eksisterende bekk (Vedlegg 3). I tillegg vil man bruke deler av adkomstveien, som slutter ved Dam Storediket. Adkomst og inntransport av personell og utstyr blir p\u00e5 eksisterende veier, fra Munkebotn via veien Byfjellene. Disse veiene er ulovlige \u00e5 kj\u00f8re uten spesiell tillatelse. Veien Munkebotn er en kommunal vei, mens Byfjellene er en privatvei (se kap. 2.4). F\u00f8r bygging m\u00e5 vannet i magasinet tappes ned. Det vil f\u00f8rst tappes ned s\u00e5 langt som mulig ved bruk av eksisterende tappel\u00f8p. Inne i magasinet ligger en gammel dam med topp ca. 7 meter under HRV. Den gamle dammen skal brukes som fangdam i byggeperioden, for \u00e5 holde tilbake resterende vannmasser i magasinet og oppn\u00e5 gunstige arbeidsforhold. Fangdammen vil ogs\u00e5 bli gjort h\u00f8yere og utbedret ved bruk av stedlige masser. Det skal legges et nytt midlertidig tapper\u00f8r med stengeorgan gjennom denne, for \u00e5 tappe ned vannet p\u00e5 oppstr\u00f8ms side av fangdammen. Man regner med at det eksisterende tapper\u00f8ret ikke fungerer. Det midlertidige tapper\u00f8ret skal fjernes etter endt byggeperiode. Dette r\u00f8ret skal f\u00f8re vannet fra det midlertidige magasinet bak den gamle dammen, til avl\u00f8pet i murdelen av dagens dam. Etter vannet er tappet ned s\u00e5 langt det lar seg gj\u00f8re, og fangdammen holder tilbake resterende vannmasser, vil omr\u00e5det mellom fangdam og eksisterende dam pumpes tiln\u00e6rmet fritt for vann. Det vil tas et nytt hull gjennom murdelen av dammen, for \u00e5 h\u00e5ndtere vann. Uansett hvilken metode som brukes til hulltaking vil dette planlegges n\u00f8ye slik at en unng\u00e5r skader p\u00e5 murdammen. Etter nedleggingen av dammen vil hullet st\u00f8pes igjen. Tapping vil skje kontrollert med overv\u00e5king i vassdraget nedstr\u00f8ms. Nedstr\u00f8ms dam Skredderdalen renner vannet inn i et lukket overvannsystem. Kapasitet av denne er ikke kjent. Vannf\u00f8ringsm\u00e5ling i kum ved Fjellveien har registrert maks verdi lik 4 m3/s, og det var ingen registrerte skader ved denne vannf\u00f8ringen. 7 Dagens dam best\u00e5r av en del av mur, og en del best\u00e5ende av en fyllingsdam med en sentral betongtetting (Vedlegg 4, figur 1-5). Nedleggingen av dammen inneb\u00e6rer \u00e5 fjerne den delen av dammen som best\u00e5r av en fyllingsdam med en betongkjerne. Fyllingsdammen best\u00e5r av grus- og morenemasser. Fyllingsdammen fjernes ved at den f\u00f8rst graves vekk med gravemaskin til alle l\u00f8smasser er borte, og betongkjernen samt berget under er eksponert (Vedlegg 4, figur 9, 14). Etter betongkjernen er avdekket skal den rives (h\u00e5ndtering av masser beskrives lenger ned). 2.2.2 Konstruksjoner etter at dammen er fjernet Etter at jordvollen og betongkjernen er fjernet, skal det sprenges ut en kanal i berget som skal v\u00e6re nytt bekkel\u00f8p fra vannet etter nedtapping, til eksisterende bekk (Vedlegg 4, figur 11). Kanalen skal fungere som forbileding av vannet. Kanalen sprenges ut til niv\u00e5 med bunnen av murdelen av dammen. Kanalen skal ogs\u00e5 graves/sprenges ut videre innover i det som i dag er magasin, men som etter nedtapping vil v\u00e6re eksponert innsj\u00f8bunn (Vedlegg 4, figur 14). Endelig utforming av kanalen innover i magasinet er noe uklar da det ikke finnes detaljerte kart av bunnforholdene her. Nedtappingen av vannmagasinet f\u00f8rer til en vannstandsreduksjon, slik at ny vannoverflate blir p\u00e5 ca. 367 moh. (Vedlegg 4, figur 8,12). Nedtappingen vil derfor ogs\u00e5 f\u00f8re til at dagens magasin blir delt i to vann forbundet av en bekk. Dette vil f\u00f8re til eksponering av n\u00e5v\u00e6rende innsj\u00f8bunn samt den gamle dammen. Stedlige masser fra graving og sprenging vil deponeres mellom murdammen, ny kanal og nytt vann (Vedlegg 3). Bortsett fra i dette omr\u00e5det blir bunnen liggende som den er, enten med l\u00f8smasser eller med berg i dagen. Dagens bunntappel\u00f8p sitter i bunnen av dammen. Normalsituasjonen i dag er at vannet g\u00e5r over overl\u00f8pet sentralt p\u00e5 dammen, ned i en traktformet kanal, et r\u00f8r og ned i en steinsatt kulvert p\u00e5 nedstr\u00f8ms side av dammen. Etter nedleggelsen vil b\u00e5de tappel\u00f8pet og overl\u00f8pet miste sin funksjon og utl\u00f8pet fra vannet blir kun via kanalen. Over den nye utl\u00f8psbekken vil det bygges en bro, slik at man fremdeles skal kunne bruke murdelen av dammen som turvei (Vedlegg 4, figur 10). Noe arbeider vil kreve at betong flys inn med helikopter. Det vil ogs\u00e5 anlegges turvei over den gamle dammen som i dag ligger inne i magasinet. Ettersom kanalen vil m\u00e5tte g\u00e5 gjennom den gamle dammen, vil det bli n\u00f8dt til \u00e5 anlegges bro eller kulvert her. Vederlaget skal sikres med en t\u00f8rrmur (figur 14), hvor stein fra revet fyllingsdam brukes. 2.2.1 Veibygging For den planlagte nedleggingen er det ikke behov for hverken nye anleggsveier eller opprusting av eksisterende veier. Anleggsarbeidet vil foreg\u00e5 ved bruk av eksisterende veier. Eventuell \u00f8kt slitasje p\u00e5 veiene vil vurderes og rettes opp i anleggsfasen 2.2.2 Massetak og deponi Ved riving av dammen og utgraving- og sprenging av ny kanal, vil det bli behov for \u00e5 deponere b\u00e5de naturlige masser (l\u00f8smasser og sprengt berg), og kunstige masser, f\u00f8rst og fremst betong. Utgravde l\u00f8smasser, l\u00f8smasser i eksisterende fyllingsdam og berg som sprenges ut skal h\u00e5ndteres lokalt, ved \u00e5 deponeres permanent p\u00e5 blottlagt innsj\u00f8bunn (Vedlegg 3). Ettersom det er et forholdsvis stort areal tilgjengelig, og forholdvis lite masser, vil ikke deponiet bli dominerende i terrenget, og vil etter gro igjen med vegetasjon. 8 Dette deponiet av masser krever dispensasjon etter Forurensingsloven \u00a732, ettersom dette inneb\u00e6rer deponering av masser i vassdrag. Tiltakshaver m\u00e5 s\u00f8ke til Statsforvalteren. Det vil bli tatt pr\u00f8ver av betongen i den eksisterende fyllingsdammen. Hvis de blir definert som rene masser deponeres de lokalt sammen med de andre massene og dekkes til av jordmasser. Hvis betongmassene ikke er rene, skal de kj\u00f8res ut av omr\u00e5det og deponeres permanent p\u00e5 et deponi. Et mulig alternativ for deponi er anlegget til Franzefoss avd. Bergen p\u00e5 Straume. 2.3 Fordeler og ulemper ved tiltaket Fordeler \u00c5 legge ned dammen vil v\u00e6re gunstig b\u00e5de med tanke p\u00e5 sikkerhet, kostnader og klimagassutslipp sammenlignet med andre alternativer for dammens fremtid. Ettersom damanlegget ikke lenger tilfredsstiller damsikkerhetsforskriften, er det en fordel at dammen tappes ned, ettersom det reduserer faren for skade p\u00e5 personer og materiell ved en eventuell brist i dammen. At man velger \u00e5 legge ned dammen i stedet for \u00e5 ruste den opp sparer samfunnet for store kostnader. \u00c5 legge ned er estimert \u00e5 koste ca. 12 mill. kroner, mens en ombygging av dammen er estimert til \u00e5 koste mellom 43 og 49 mill. kroner, i tillegg til kostnader til oppgradering av adkomstvei p\u00e5 mellom 22 og 30 mill. kroner. Med tanke p\u00e5 mengden klimagassutslipp fra byggeprosessen er nedleggelse av dammen ogs\u00e5 mye gunstigere enn \u00e5 ruste den opp. En nedlegging er \u00f3g positivt for \u00e5 p\u00e5 lengre sikt kunne bedre den \u00f8kologiske tilstanden til vassdraget i henhold til vannmilj\u00f8forskriften, ved \u00e5 f\u00f8re det n\u00e6rmere naturtilstanden enn det er i dag (n\u00e5 klassifisert som SMVF). Ulemper Omr\u00e5det rundt magasinet er et mye brukt friluftsomr\u00e5de. Nedleggingen vil sannsynligvis gj\u00f8re omr\u00e5det mindre attraktivt for turg\u00e5ere, i og med at det blir mindre estetisk vakkert. Ettersom det i noen \u00e5r fremover vil bli buskvegetasjon rundt vannet, vil det oppleves som mindre vakkert p\u00e5 kort sikt, f\u00f8r skogen etableres p\u00e5 lengre sikt. \u00d8rretbestanden i vannmagasinet vil sannsynligvis p\u00e5virkes negativt p\u00e5 kort sikt. 2.4 Arealbruk og eiendomsforhold Arealbruk Tiltaket medf\u00f8rer \u00e5 etablere ny kanal (Vedlegg 3) til dagens bekkel\u00f8p fra det som blir ny innsj\u00f8. Bortsett fra denne vil ingen nye arealer tas i bruk etter anleggsfasen. I anleggsfasen vil det v\u00e6re behov for et riggomr\u00e5de p\u00e5 omtrent 1000 m2 (Vedlegg 3). Dagens overflateareal av magasinet er 82 dekar. Det er ikke sikkert hvor store vannene blir etter nedleggingen, men estimert t\u00f8rrlagt areal er mellom 50 og 60 dekar. Inngrep Midlertidig arealbehov Permanent arealbehov Ev. merknader (m2el. daa) (m2 el. daa) Kanal 0 Ca 300 m2 Midlertidig arealbehov inkl. i riggomr\u00e5det. Riggomr\u00e5de 1000 m2 0 M\u00e5 fjerne opptil 3000 m2 vegetasjon 9 Eiendomsforhold B\u00e5de arealet dagens damanlegg st\u00e5r p\u00e5 og, hele omr\u00e5det som i dag er dekket av vann eies av Bergen kommune. Magasinet strekker seg over to eiendommer i Bergen kommune med gnr/bnr hhv 166/22 og 168/3. Bergen kommune, som ogs\u00e5 er tiltakshaver, eier begge eiendommene. Den private veien Byfjellene vil m\u00e5tte brukes som adkomstvei. Bergen kommune er n\u00f8dt til \u00e5 komme til en enighet med veieier ang\u00e5ende bruk av denne. Om ikke en enighet n\u00e5s, kan det s\u00f8kes om samtykke til ekspropriasjon etter oreigningsloven. Hvis dette blir tilfelle, skal dokumentasjon p\u00e5 at det er fors\u00f8kt \u00e5 f\u00e5 til en minnelig ordning forelegges NVE. 2.5 Forholdet til offentlige planer og nasjonale f\u00f8ringer Kommuneplaner I gjeldende kommuneplanens arealdel (KPA) (vedtatt 2018) ligger Storediket i et omr\u00e5de med arealform\u00e5l \u00abLandbruk, natur og friluftsliv\u00bb (LNF). Selve magasinet har arealform\u00e5let \u00abDrikkevann\u00bb. Tiltaket er dermed i strid med gjeldende arealform\u00e5l. Tiltaket krever dispensasjon fra bestemmelsene til kommuneplanens arealdel \u00a731, \u00a732.6, og \u00a733.1, hvor sistnevnte viser til drikkevannsforskriften. Byfjellsomr\u00e5dene er i kommuneplanens arealdel definert som hensynssone for bevaring av kulturmilj\u00f8 (KPA 2018). Etter bestemmelsene til KPA \u00a735.5 skal \u00abom og hvordan et tiltak ber\u00f8rer kulturminner eller kulturmilj\u00f8 vurderes i samr\u00e5d med Byantikvaren\u00bb. I vedleggene til KPA st\u00e5r det ogs\u00e5 at demninger og stemmer skal s\u00e5 langt som mulig bevares, og Byantikvaren m\u00e5 involveres i tiltak som ber\u00f8rer hensynssoner for kulturmilj\u00f8 (Byantikvaren 2018). Ev. andre planer eller beskyttede omr\u00e5der Dam Storediket ligger i sin helhet innenfor verneomr\u00e5det \u00abBergens fjellstrekninger dyrelivsfredning\u00bb. Bestemmelsene i verneforskriften kommer ikke i konflikt med det planlagte tiltaket. Omr\u00e5det inng\u00e5r ikke i statlige arealplaner. EUs vanndirektiv I f\u00f8lge gjeldende Regional plan for vassregion Hordaland, er det et m\u00e5l at alle vannforekomster skal ha god kjemisk og \u00f8kologisk tilstand innen utgangen av 2021. Storediket er definert som en \u00abSterkt modifisert vannforekomst\u00bb (SMVF). Den er registrert med moderat \u00f8kologisk potensial og udefinert kjemisk tilstand. Ettersom det er en SMVF er ikke god \u00f8kologisk tilstand innen 2021 regnet som realistisk. Bekken nedstr\u00f8ms Storediket er registrert med samme tilstandsgrad som dammen, og det er heller ikke forventet at denne skal n\u00e5 god \u00f8kologisk tilstand. Grunnen til at god \u00f8kologisk tilstand ikke er regnet som realistisk for disse vannforekomstene er dammer, vassdragsreguleringer og annen infrastruktur. Ved fjerning av Dam Storediket vil vannforekomsten kunne n\u00e5 god \u00f8kologisk tilstand p\u00e5 sikt. Bekken nedstr\u00f8ms vil f\u00e5 \u00f8kt mulighet til \u00e5 n\u00e5 god \u00f8kologisk tilstand, men denne vannforekomsten er ogs\u00e5 p\u00e5virket av andre faktorer lenger nedstr\u00f8ms, som kan innvirke p\u00e5 klassifiseringen av vassdraget 10 3 Virkning for milj\u00f8, naturressurser og samfunn 3.1 Hydrologi (virkninger av nedleggingen) Vannstand i dag er stort sett lik HRV. Dette medf\u00f8rer at tiln\u00e6rmet like mye vann renner ut av magasinet som kommer inn n\u00e5r det regner. Etter tiltaket vil det v\u00e6re likt, og nedlegging av dammen vil dermed ikke endre de hydrologiske forholdene nedstr\u00f8ms. I anleggsperioden skal bekken ha tiln\u00e6rmet samme vannf\u00f8ring som normalt, med unntak av sv\u00e6rt korte perioder uten vannf\u00f8ring i forbindelse med kritiske faser i anleggsarbeidet. Hydrologisk karakterisering av bekken ved Storediket (alle tall er basert p\u00e5 rapporter generert fra NVEs database NEVINA): \u2022 Middelvannf\u00f8ringen er beregnet til \u00e5 v\u00e6re 147 l/s. \u2022 Alminnelig lavvannf\u00f8ring i nedb\u00f8rfeltet er oppgitt \u00e5 v\u00e6re 7 l/s*km2. Med et nedb\u00f8rfelt p\u00e5 1,3 km2 gir dette en alminnelig lavvannf\u00f8ring i vassdraget p\u00e5 9 l/s. \u2022 I omr\u00e5det forekommer b\u00e5de v\u00e5rflommer og h\u00f8stflommer, men h\u00f8stflommene er typisk st\u00f8rre enn v\u00e5rflommene. Etter nedleggingen av dammen vil flommene bli noe mindre dempet enn f\u00f8r, og vannf\u00f8ringen vil variere mer gjennom \u00e5ret. Indeksflommen i omr\u00e5det er oppgitt \u00e5 v\u00e6re 762 l/s* km2. Dette gir en beregnet verdi p\u00e5 991 l/s. Se ogs\u00e5 tabell 1. Etter at Muleelven nedstr\u00f8ms Storediket ble lagt i r\u00f8r har den ikke f\u00f8rt til alvorlige \u00f8deleggelser, men den skapte store \u00f8deleggelser da den flommet over h\u00f8sten 1936. Tabell 1: Flomberegninger utf\u00f8rt i 2019 av Dr. techn. Olav Olsen. 3.2 Vanntemperatur, isforhold og lokalklima Ettersom vannets areal og volum reduseres, forventes det en noe \u00f8kt fluktuasjon i vanntemperatur gjennom \u00e5ret. Som f\u00f8lge av at overflatearealet blir mindre, vil det ogs\u00e5 bli noe mindre islegging og risiko for frostr\u00f8yk. Isgang i bekken nedstr\u00f8ms dammen vil ikke endres. 3.3 Grunnvann Grunnvannstanden i omr\u00e5det er ikke kartlagt i forbindelse med nedleggingen. Det er heller ingen grunnvannsborehull i n\u00e6rheten av magasinet registrert i Nasjonal grunnvannsdatabase (NGU 2021). Grunnvannstanden i omr\u00e5det vil sannsynligvis i lite grad bli ber\u00f8rt. Myra som ligger ved vannmagasinets vestbredd kan st\u00e5 i fare for \u00e5 bli drenert. 3.4 Ras, flom og erosjon Bekken nedstr\u00f8ms dammen kan flomme v\u00e5r og h\u00f8st. Bekken flommer mest om h\u00f8sten, men med liten vannf\u00f8ring som vanligvis f\u00f8rer til liten erosjon langs vassdraget. St\u00f8rrelsen p\u00e5 flommene vil ikke bli nevneverdig p\u00e5virket av nedleggelse av dammen. 11 P\u00e5 den blottlagte innsj\u00f8bunnen kan det bli litt erosjon de f\u00f8rste \u00e5rene, men vegetasjonen vil etablere seg raskt, og erosjonen vil avta raskt n\u00e5r vegetasjonen etablerer seg (Vedlegg 4, figur 13). Dette kan f\u00f8re til \u00f8kt l\u00f8smassetransport de f\u00f8rste \u00e5rene etter nedlegging. Ettersom det er bratt terreng b\u00e5de rundt selve magasinet og i bekkedalen nedstr\u00f8ms, er det registrert som omr\u00e5der med potensiell fare for sn\u00f8skred. Noen omr\u00e5der rundt magasinet er registrert med potensiell fare for \u00abandre l\u00f8smasseskred\u00bb. Det er lite l\u00f8smasser i disse omr\u00e5dene, og risikoen ansees derfor som liten. Deler av magasinet ligger i omr\u00e5det definert som utl\u00f8psomr\u00e5de for steinsprang. Disse dataene er basert p\u00e5 modellering, og ingen skredhendelser er registret i omr\u00e5det. Eventuelle l\u00f8smasseskred og steinsprang vil kunne g\u00e5 ut i b\u00e5de n\u00e5v\u00e6rende magasin og framtidig vann, hovedsakelig langs \u00f8stsiden av magasinet. 3.5 Naturmilj\u00f8 F\u00f8lgende vurderinger er basert p\u00e5 utredning \u00abMilj\u00f8vurderinger av damriving\u00bb utarbeidet av Norconsult i 2021. Teksten er delvis kopiert ut av denne utredningen. 3.5.1 R\u00f8dlistearter F\u00f8lgende r\u00f8dlistearter er registrert i omr\u00e5det (Artsdatabanken 2021) R\u00f8dlisteart R\u00f8dlistekategori Funnsted P\u00e5virkningsfaktorer (Henriksen og Hilmo 2015) Gj\u00f8k NT N\u00e6r dammen. Klimatiske endringer. P\u00e5virkning utenfor Norge. Kystfloke NT S\u00f8r\u00f8st for Storediket, Habitatp\u00e5virkning i limnisk milj\u00f8 50 h\u00f8ydemeter over (se tekst under). vannet. 3.5.2 Terrestrisk milj\u00f8 Magasinet ligger i et omr\u00e5de dominert av barskog, og terrenget stiger raskt og blir glissent p\u00e5 vannets \u00f8stside. En liten myr ligger n\u00e6r magasinet. Ogs\u00e5 bekkedalen nedstr\u00f8ms dammen er barskogsdominert. Berggrunnen i omr\u00e5det best\u00e5r av grunnfjell med granittisk gneis og kvartsitt, og vegetasjonen kan antas \u00e5 inneholde vanlige arter for regionen som ikke krever et kalkrikt milj\u00f8. Omr\u00e5det rundt Storediket er i boreonemoral vegetasjonssone og sterkt oseanisk seksjon p\u00e5 ca. 380 meter over havet. P\u00e5 Vestlandet gir dette opphav til omr\u00e5der med myr og hei, barskog med gran og furu, samt innslag av l\u00f8vskog med rogn, osp, selje og bj\u00f8rk (Moen, 1998). Berggrunnen i omr\u00e5det best\u00e5r av grunnfjell med granittisk gneis og kvartsitt, og vegetasjonen kan antas \u00e5 inneholde vanlige arter for regionen som ikke krever et kalkrikt milj\u00f8. Grunnforholdene p\u00e5 arealene som blir blottlagt etter nedtapping vil sannsynligvis best\u00e5 av partier med grus og stein uten organisk materiale som kan danne et vekstmilj\u00f8 i startfasen, s\u00e6rlig ved dagens strandkant. P\u00e5 disse partiene vil etableringen av et vegetasjonsdekke ta lenger tid i prim\u00e6rsuksesjonen hvor det etter hvert vil dannes jordsmonn n\u00e5r gress og andre prim\u00e6rarter etableres. I omr\u00e5det der det har v\u00e6rt dypere grunner og mer stillest\u00e5ende vann vil det etter nedtapping ligge igjen et bunnsubstrat med gytje og dy. Gytje er et finkornet sediment med h\u00f8yt organisk innhold som avsettes p\u00e5 bunnen av innsj\u00f8er (Store norske leksikon, 2019). De klimatiske forholdene og vegetasjonsbildet rundt vil trolig gi opphav til en \u00e5pen heivegetasjon med gresstuer, vierbusker og noe mer fuktighetskrevende og varmekj\u00e6r vegetasjon som er vanlig for 12 Vestlandet. Vegetasjonen n\u00e6rmest vannkanten vil antagelig utvikles med planter som er tilpasset fuktigere forhold i kantsonen. I offentlig tilgjengelig databaser (Artskart, Naturbase) er det sv\u00e6rt sparsomt med registreringer av arter i og n\u00e6rt Storediket. Det er ikke registrert spesielt sjeldne eller hensynskrevende arter eller naturtyper i omr\u00e5det (Artsdatabanken, 2021) (Milj\u00f8direktoratet, 2021) (figur 4). Det er ingen registreringer av vanntilknyttet fugl i Storediket eller i bekken nedstr\u00f8ms magasinet. Ettersom vannf\u00f8ringen i bekken nedstr\u00f8ms dammen opprettholdes blir ikke naturen som i dag er avhengig av bekken, p\u00e5virket av dette. Eventuelle vanntilknyttede fugler som hekker n\u00e6r magasinet og finner f\u00f8de i magasinet i dag, vil f\u00e5 betydelig d\u00e5rligere tilgang p\u00e5 mat. Kystfloke (NT) er en r\u00f8dlistet mose som er funnet s\u00f8r\u00f8st for Dam Storediket, og 50 meter h\u00f8yere i terrenget. Dette er en mose som blir p\u00e5virket negativt av vassdragsendringer p\u00e5 sitt levested, men ettersom den her er funnet oppstr\u00f8ms tiltaket, vil den ikke p\u00e5virkes negativt. Nedtappingen av vannstanden i Storediket kan f\u00f8re til drenering og gjengroing av den lille myra ved Storedikets vestbredd. 3.5.3 Akvatisk milj\u00f8 Det forutsettes at \u00f8rret forekommer i Storediket, og at denne reproduserer naturlig (at ikke bestanden er avhengig av utsettinger) da det ikke er fremskaffet opplysninger om det motsatte. Dette betyr at en eller flere till\u00f8psebekker i dag har funksjon som gyte- og oppvekstomr\u00e5de for \u00f8rret. Da det verken er gjort unders\u00f8kelser i selve magasinet eller i till\u00f8psbekk(er) de siste \u00e5rene, foreligger det ingen oppdatert informasjon om bestandsst\u00f8rrelse, tetthet/rekruttering eller kvalitet p\u00e5 fisken. I en kalkingsplan fra 1995 er Storediket klassifisert som \u00abgod bestand\u00bb hva ang\u00e5r parameteren \u00abfiskestatus\u00bb (Bj\u00f8rklund, Johnsen, & K\u00e5l\u00e5s, 1996). Da magasinet i dag normalt ikke reguleres, men st\u00e5r p\u00e5 tiln\u00e6rmet samme vannstand gjennom \u00e5ret, antas det at strandsonen (litoralsonen) er relativt intakt. Det er i denne sonen h\u00f8y produksjon av planter og bunndyr som krepsdyr, snegl og insektslarver, og typisk produseres om lag 60-80 % av fiskematen i litoralsonen (Berge, 2010). I regulerte innsj\u00f8er blir denne sonen \u00f8delagt og utarmet grunnet jevnlig t\u00f8rrlegging, der omfanget gjerne er avhengig av den aktive reguleringsh\u00f8yden. I s\u00e5 m\u00e5te kan man forvente at de positive effektene for fisk ved damrivinger vil v\u00e6re st\u00f8rst i magasiner som er utsatt for vannstandsregulering, slik at produksjonen i litoralsonen reetableres. Selv om Storediket er regulert, kan alts\u00e5 trolig vannets produksjon av planter og bunndyr mer sammenlignes med uregulerte innsj\u00f8er. Det kan derfor ikke forventes noe stor endring i kvalitetene til vannets strandsone, annet enn at arealet reduseres. Ved fjerning av dammen og \u00abnedsenking\u00bb av magasinet til naturlig niv\u00e5, vil vanndekt areal og vannvolum reduseres betydelig. Dette medf\u00f8rer at fisketettheten \u00f8ker, og tilsvarende at konkurransen mellom individene \u00f8ker. Dette vil kunne gi utslag i redusert n\u00e6ringstilgang og d\u00e5rligere kondisjon p\u00e5 fisken. Det er imidlertid knyttet store usikkerheter til dette grunnet mangelfull kunnskap om den lokale \u00f8rretbestanden. Utl\u00f8psbekken vil kunne fungere som gyte- og oppvekstomr\u00e5de for \u00f8rret fra Storediket dersom innsj\u00f8ens utl\u00f8p til bekk nedstr\u00f8ms etableres slik at b\u00e5de opp- og nedstr\u00f8ms fiskevandring hensyntas. Det er ikke unders\u00f8kt hvor stor del av eksisterende bekkestrekning nedstr\u00f8ms dammen som vil kunne bli tilgjengelig, og dette vil i stor grad avhenge av bekkens fallgradient/vandringsforhold. Uansett er det naturlig \u00e5 anta at till\u00f8psbekk(er) ogs\u00e5 etter en eventuell riving vil utgj\u00f8re de viktigste delene av gyte- og oppvekstarealene, gitt at dette eksisterer per i dag. For \u00f8rretbestanden i Storediket vurderes damriving isolert sett ikke n\u00f8dvendigvis \u00e5 bidra positivt, grunnet betydelig reduksjon i tilgjengelig areal. Over tid er det imidlertid rimelig \u00e5 anta at bestanden i st\u00f8rre grad vil kunne tilpasses en ny og mer naturlig situasjon. De aller f\u00f8rste \u00e5rene etter nedtapping vil trolig produksjonen av n\u00e6ringsdyr i litoralsonen reduseres. Over noe tid, n\u00e5r dette blir beliggende 13 p\u00e5 grunnere partier med solinnstr\u00e5ling, vil produksjonen av b\u00e5de planter og insekter tilta og igjen \u00f8ke vannets produktivitet. Ettersom vassdragsanlegget blir fjernet, vil vannforekomsten kunne n\u00e5 \u00abgod \u00f8kologisk tilstand\u00bb i henhold vannforskriften, fra dagens status som \u00abSterkt modifisert vannforekomst\u00bb (SMVF). I de f\u00f8rste \u00e5rene etter nedtappingen kan det ha en negativ p\u00e5virkning p\u00e5 det akvatiske milj\u00f8et, men p\u00e5 lengre sikt er det positivt \u00e5 f\u00e5 fjernet vassdragsanlegg. 3.5.4 Verneplan for vassdrag og Nasjonale laksevassdrag Omr\u00e5det inng\u00e5r ikke i Verneplan for vassdrag og er heller ikke et Nasjonalt laksevassdrag. 3.6 Landskap Omr\u00e5det ligger i landskapsregion \u00abYtre fjordbygder p\u00e5 Vestlandet\u00bb etter NIBIOs definisjon, og etter NiN sorterer det under \u00abMiddels kupert \u00e5s- og fjellandskap underskoggrensen med bebygde omr\u00e5der\u00bb. Dammen ligger i skogen litt under tregrensen, stedvis med bratte skrenter b\u00e5de ovenfor og nedenfor dammen (Vedlegg 4, figur 7). Det er flere utsiktspunkter rundt vannet. Vegetasjonen rundt Storediket best\u00e5r i stor grad av grantr\u00e6r med innslag av yngre l\u00f8vtr\u00e6r. I omr\u00e5det s\u00f8r-vest for vannet er det et myromr\u00e5de med \u00e5pen vegetasjon, flere gressarter og innslag av furu. Det er ogs\u00e5 et tjern her med kvalitet for lysl\u00f8ypene som g\u00e5r i dette omr\u00e5det. Fra de omkringliggende turdestinasjonene som for eksempel Rundemannen, er vannet sv\u00e6rt synlig. En spesiell kvalitet som skiller Dam Storediket fra de omkringliggende oppdemmede vannende i Byfjellene er veien p\u00e5 dammen som g\u00e5r i flukt med vannet, og ved h\u00f8y vannstand ligger lavere enn vannet (Vedlegg 4, figur 6). Dette gj\u00f8r det mulig \u00e5 ta p\u00e5 vannet og komme i direkte kontakt med vannflaten. Etter nedleggingen vil Storediket miste vannspeilet og mye av rekreasjonsverdien. Det vil mest sannsynlig akkumuleres noe vann i den s\u00f8rlige delen og litt i den nordlige, men mengdene er usikre. Dammuren vil oppleves sv\u00e6rt h\u00f8y i forhold til omgivelsene, og vannet vil ligge langt fra eksisterende stier og l\u00f8yper.. Den gamle dammen \u00abDen gamle stemme\u00bb som i dagens situasjon ligger under vann, vil v\u00e6re synlig, men det er usikkert hvilken stand den er i. Omr\u00e5det vil i perioden like etter nedtappingen kunne oppleves som et \u00abgj\u00f8rmehull\u00bb, men ny vegetasjon vil etableres ganske raskt (Vedlegg 4, figur 13). Den nye vegetasjonen vil v\u00e6re av annen karakter enn den omkringliggende, og det vil ta flere \u00e5r f\u00f8r vegetasjonen oppn\u00e5r samme egenskaper. Sideterrenget vil ogs\u00e5 gro igjen, og med \u00e5rene vanskeliggj\u00f8re for sikt til resterende vann og dam. Fjerning av jorddelen av dammen er et stort inngrep som vil etterlate synlige spor i naturen og dagens terreng. De store mengdene med overskuddsmasser m\u00e5 deponeres i magasinet, men ettersom det er forholdsvis sm\u00e5 mengder, og et ganske stort omr\u00e5de som skal brukes til deponi, vil ikke massene bli dominerende i terrenget.. 3.7 Kulturminner og kulturmilj\u00f8 Byfjellsomr\u00e5dene er i kommuneplanens arealdel definert som hensynssone for bevaring av kulturmilj\u00f8 (KPA 2018). Etter bestemmelsene til KPA \u00a735.5 skal \u00abom og hvordan et tiltak ber\u00f8rer kulturminner eller kulturmilj\u00f8 vurderes i samr\u00e5d med Byantikvaren\u00bb. Murdelen av Dam Storediket er registrert som et kulturminne. Det er ikke vernet, men kommunalt listef\u00f8rt som verneverdig kulturminne. Byantikvaren (2021) skriver at Storediket har sv\u00e6rt h\u00f8y verdi som teknisk kulturminne. Dammen ble bygget i 1919, og vil fram til nedleggingen fortsette \u00e5 fungere som dam. Etter nedleggingen vil dammen miste sin funksjon, ettersom vannet ikke lenger vil st\u00f8te mot 14 dammen. Murdelen av dammen vil bli st\u00e5ende ur\u00f8rt etter nedleggingen, men vil i nordvestre ende ikke lenger henge sammen med en jordvoll, men vil st\u00f8te mot en kanal, og bli tilknyttet en bro som skal strekkes over til nordvestre bredd av den nye kanalen. Dikene i Mulelv-vassdraget har h\u00f8y kultuminneverdi if\u00f8lge Riksantikvaren (2016). Dam Nedrediket, som ligger nedstr\u00f8ms Storediket er registrert som et kulturminne. I dette omr\u00e5det finnes ogs\u00e5 bypass- kanaler og m\u00f8lleanlegg, men i og med at vannf\u00f8ringen opprettholdes p\u00e5 dagens niv\u00e5 blir ikke disse kulturminnene nevneverdig p\u00e5virket. De er ikke vernet. I vedleggene til KPA st\u00e5r det ogs\u00e5 at demninger og stemmer skal s\u00e5 langt som mulig bevares, og Byantikvaren m\u00e5 involveres i tiltak som ber\u00f8rer hensynssoner for kulturmilj\u00f8 (Byantikvaren 2018). 3.8 Jord- og skogressurser Nedleggingen p\u00e5virker ikke dyrket mark eller dyrket mark i skog. Omr\u00e5det er ikke registrert som utmarksbeite. Skogen i omr\u00e5det rundt dammen er regnet som produktiv skog, og vil fremdeles v\u00e6re dette etter nedleggingen av dammen. 3.9 Ferskvannsressurser Magasinet har i KPA form\u00e5l som reservevannkilde, har blitt brukt som reservevannkilde, men brukes ikke lenger som dette. Bergen kommune har bestemt at det er ikke lenger behov for magasinet som drikkevannskilde. Magasinet vil ikke kunne brukes som reservevannkilde etter nedleggingen. 3.10 Brukerinteresser og friluftsliv Dammen ligger i byfjellene i Bergen i et omr\u00e5de med mye turisme og rekreasjon (Vedlegg 4, figur 5). Vannets plassering gj\u00f8r det sv\u00e6rt attraktivt for brukerne av byfjellet, og det er derfor flittig brukt blant turg\u00e5ere - \u00e5ret rundt. En av de mye brukte traseen fra Fl\u00f8yen til Stoltzekleiven g\u00e5r over dagens dam, og lysl\u00f8ypen p\u00e5 Fl\u00f8yen f\u00f8lger de s\u00f8rlige delene av vannet. Her er flere utsiktspunkter som er tilrettelagt med benker og utsikt over diket. Fra de omkringliggende turdestinasjonene som for eksempel Rundemannen, er vannet sv\u00e6rt synlig. Det er i dag strenge restriksjoner til omr\u00e5det p\u00e5 grunn av status som nedb\u00f8rsfelt for drikkevann som har lagt b\u00e5nd p\u00e5 en rekke aktiviteter. Rekreasjonsverdien knyttet til selve vannet (som bading og fisking) og randsonen er dermed av begrenset karakter. Etter nedleggingen vil Storediket miste vannspeilet og det meste av rekreasjonsverdien. Stiene og turl\u00f8ypene kommer til \u00e5 bli opprettholdt. Det vil muligens bli mindre attraktivt for friluftsliv. Nedlegging kan \u00e5pne opp for nye rekreasjonsmuligheter i omr\u00e5det. 3.11 Samfunnsmessige virkninger N\u00e5r dammen ble bygd i 1920 var magasinet en vesentlig og viktig del av byens vannforsyning, men i forhold til total magasinkapasitet i vannforsyninga i dag utgj\u00f8r Storediket en liten del (ca. 2%.). Vassdraget har heller ikke v\u00e6rt tilknyttet vannforsyninga etter 2014 da det utvidede magasinet i Svartavatnet ved Gullfjellet ble tatt i bruk. Med hensyn til vannforsyning er det ikke vurdert som problematisk \u00e5 legge ned Storediket som magasin. 15 3.12 Samlet vurdering F\u00f8lgende tabell sammenstiller de forventede konsekvensene. I sum vurderes konsekvensgraden som liten negativ. Temaene brukerinteresser og landskap er mest ber\u00f8rt (middels negativ), mens tiltaket vurderes \u00e5 ha ubetydelig eller liten negativ konsekvens for \u00f8vrige temaer. Tema Konsekvens S\u00f8ker/konsulent sin vurdering Vanntemp., is og lokalklima Ubetydelig Konsulent Ras, flom og erosjon Liten negativ Konsulent Ferskvannsressurser Liten negativ Konsulent Grunnvann Ubetydelig Konsulent Brukerinteresser Middels negativ Konsulent R\u00f8dlistearter Ubetydelig Konsulent Terrestrisk milj\u00f8 Ubetydelig Konsulent Akvatisk milj\u00f8 Liten positiv Konsulent Landskap Middels negativ Konsulent Kulturminner og kulturmilj\u00f8 Liten negativ Konsulent Jord og skogressurser Ubetydelig Konsulent Oppsummering Liten negativ Konsulent 4 Avb\u00f8tende tiltak Rekreasjon og friluftsliv For \u00e5 b\u00f8te p\u00e5 skadene p\u00e5 omr\u00e5det som rekreasjonsomr\u00e5de skal det anlegges bro for \u00e5 opprettholde turstien over dammen. Den gamle dammen \u00abDen gamle Stemme\u00bb som gjennom nedsenkning av vannet vil komme til synet igjen, vurderes restaurert som gangsti, og turstier kan etableres. Utplanting av ny vegetasjon b\u00f8r vurderes for raskere gjengroing i den tidligere dammen, og hvor jorddammen fjernes. 16 5 Referanser og grunnlagsdata Artsdatabanken. (2021). https://artskart.artsdatabanken.no. Hentet fra www.artskart.artsdatabanken.no. Berge, D. (2010). Vassdragsreguleringer og biologisk produksjon i innsj\u00f8er - Kan b\u00e6rekraftig fiskeoppdrett v\u00e6re et avb\u00f8tende tiltak? Norsk institutt for vannforskning (NIVA). Rapport LNR 6066- 2010. Bergen kommune (2019). Bestemmelser og retningslinjer [til kommuneplanens arealdel]. https://www.bergen.kommune.no/hvaskjer/tema/kommuneplanens-arealdel-2018/kpa2018-ble-vedtatt- i-bystyret-19-juni-2019 Bj\u00f8rklund, A., Johnsen, G., & K\u00e5l\u00e5s, S. (1996). Kalkingsplan for Bergen kommune, 1995. R\u00e5dgivende Biologer AS. Byantikvaren (2018). Utfyllende informasjon til hensynssoner for bevaring kulturmilj\u00f8 (H570), \u00a7 35.5 KPA2018. https://www.bergen.kommune.no/hvaskjer/tema/kommuneplanens-arealdel-2018/kpa2018- ble-vedtatt-i-bystyret-19-juni-2019 Byantikvaren (2021). Kulturminnegrunnlag for Muleelvsvassdraget. Forskrift om fredning av dyrelivet i omr\u00e5de i Bergen kommunes fjellstrekninger, Bergen kommune, Hordaland. https://lovdata.no/dokument/LF/forskrift/1946-05-03-6?q=bergen%20fjellstrekninger Henriksen S og Hilmo O (2015). Norsk r\u00f8dliste for arter 2015. Artsdatabanken. https://artsdatabanken.no/Rodliste Nedlastet 13.10.2021 Hordland fylkeskommune. 2016-2021 Regional plan for vassregion Hordaland. file:///C:/Users/haulie/Downloads/Regional-plan--for-vassregion-hordaland-2016-2021.pdf Kilden NIBIO. Arealinformasjon https://kilden.nibio.no/?topic=arealinformasjon&lang=nb&X=6735922.83&Y=- 29893.99&zoom=10.593783528631121&bgLayer=graatone_cache&layers_opacity=0.75,0.75&layers =basis_eiendomsgrenser,basis_gnr_bnr. Hentet 01.10.21 Kommuneplanens arealdel. https://bergen.maps.arcgis.com/apps/webappviewer/index.html?id=10118e25d3a44cd8a294869b99c2f 137 Hentet 01.10.21 Milj\u00f8direktoratet. deponering av rene masser. https://www.miljodirektoratet.no/publikasjoner/2018/desember-2018/mellomlagring-og- sluttdisponering-av-jord--og-steinmasser-som-ikke-er-forurenset/ 04.10.2021 Milj\u00f8direktoratet. (2021). https://www.miljodirektoratet.no/tjenester/naturbase/. Hentet fra https://kart.naturbase.no/. Moen, A. (1998). Nasjonalatlas for Norge, vegetasjon. Statens kartverk. NGU \u2013 Granada http://geo.ngu.no/kart/granada_mobil/ 06.10.21 17 NGU. L\u00f8smassekart. https://geo.ngu.no/kart/minkommune/ 06.10.21 Norconsult (2021). Dam Storediket \u2013 milj\u00f8vurderinger av damriving Norconsult (2021). Dam Storediket. Forprosjekt Norconsult (2021). Dam Storediket. Landskapsvurdering av ulike alternativer for ombygging og nedtapping av Dam Storediket. NVE-Konsesjons- og tilsynsavdelingen (2005). Vassdragskonsesjoner kronologisk (1890-1941). Hentet fra https://www.nve.no/konsesjon/eldre-vassdrags-og-grunnvannskonsesjoner/ 18.10.21 NVEs innsj\u00f8database 01.10.21. https://temakart.nve.no/link/?link=innsjodatabase NVE. Vann-nett. https://www.vann-nett.no/portal/#/waterbody/056-26668-L NVE Atlas. https://atlas.nve.no/Html5Viewer/index.html?viewer=nveatlas# 06.10.21 NVE \u2013 NEVINA. https://nevina.nve.no/ Olav Olsen (2019). Flomberegning. Nytt Floml\u00f8p Skredderdalen, Store- og Nedrediket. Riksantikvaren (2016). Kulturhistoriske landskap av nasjonal interesse i Hordaland. Store norske leksikon. (2019). Gytje - geologi. Hentet fra snl.no: https://snl.no/gytje_-_geologi 18 6 Vedlegg til s\u00f8knaden 1. Regionalt kart. 2. Oversiktskart (1:50 000). 3. Detaljert kart over omr\u00e5det (1:5000). 4. Fotografier av ber\u00f8rt omr\u00e5de og tekniske inngrep. 5. Oversikt over ber\u00f8rte grunneiere og rettighetshavere 6. Dam Storediket \u2013 milj\u00f8vurderinger av damriving. Norconsult 2021. "
}