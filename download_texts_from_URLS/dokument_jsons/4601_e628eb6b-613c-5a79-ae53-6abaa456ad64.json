{
  "dokument_id": "e628eb6b-613c-5a79-ae53-6abaa456ad64",
  "doc_type": "case_presentation",
  "kommune": 4601,
  "tittel": "Interpellasjon nr. 17 (tidligere nr. 13) fra Katrine N\u00f8dtvedt (MDG) om stans av nedbygging av matjord i Bergen kommune. Bergen bystyre 10.04.24",
  "url": "https://bergen.kommune.no/politikere-utvalg/api/fil/bk360/10171798/Framstilling-Interpellasjon-nr-17-tidligere-nr-13-fra-Katrine-Nodtvedt-MDG-om-stans-av-nedbygging-av-matjord-i-Bergen-kommune-Bergen-bystyre-10-04-24",
  "tekst": " Bystyrets kontor Til Intern korrespondanse BNKI - stab V\u00e5r referanse: 2024/43759-2 Saksbehandler: Anette Hatlemark Drabl\u00f8s Fra Dato: 2. april 2024 Bystyrets kontor Interpellasjon nr. 17 (tidligere nr. 13) fra Katrine N\u00f8dtvedt (MDG) om stans av nedbygging av matjord i Bergen kommune. Bergen bystyre 10.04.24 I byr\u00e5dsplattformen kan vi lese at: \u00abMatsikkerhet er avgj\u00f8rende for v\u00e5r overordnede beredskap. Nedbygging av matjord inneb\u00e6rer en svekkelse av v\u00e5r evne til \u00e5 br\u00f8df\u00f8 egen befolkning. Byr\u00e5det vil derfor legge vekt p\u00e5 vern av matjord og rent drikkevann\u00bb. Og videre kan vi lese at byr\u00e5det vil: \u00abStyrke jordvernet i kommunen\u00bb. Samtidig har byr\u00e5det i sin plattform g\u00e5tt vekk fra arealn\u00f8ytralitet, som ville beskyttet matjorden i kommunen. I sitt \u00e5rsoppdrag til Plan- og bygningsetaten skriver May Britt Hernes, konstituert kommunaldirekt\u00f8r BBU: \u00abEtaten bes sikre at gr\u00f8nne lunger i byen bevares, og at jordvernet i kommunen styrkes\u00bb. De siste \u00e5rene har ogs\u00e5 regjeringen varslet sterkere jordvern, selv om det er usikkert hvordan dette vil f\u00f8lges opp i praksis. Det er kommunen som f\u00f8rst og fremst har makt og myndighet innenfor gjeldende lovverk. Representanten har spurt byr\u00e5den om hvor mange p\u00e5g\u00e5ende planer etter plan- og bygningsloven, som ligger til behandling hos plan- og bygningsetaten eller p\u00e5 byr\u00e5dsavdelingen, som vil f\u00f8re til nedbygging av matjord om de vedtas. Representanten har ogs\u00e5 spurt om oversikt over antall dekar med matjord som er i ferd med \u00e5 omreguleres til andre form\u00e5l. Byr\u00e5den har ingen oversikt over matjord som er i nedbyggingsfare, men heldigvis trengs ikke det for \u00e5 styrke jordvernet. Man vet utmerket godt om forslag til planer inneb\u00e6rer nedbygging og/eller flytting av matjord, og man kan enkelt g\u00e5 gjennom planer under arbeid for \u00e5 se om matjord er i spill. Samtidig mener representanten at det b\u00f8r vurderes byggeforbud i omr\u00e5der hvor det foreligger planer om \u00e5 bygge ned matjord, ogs\u00e5 der matjord ikke er regulert som LNF i dag. Dette for \u00e5 sikre faktisk jordvern og ivaretakelse av matjord. Sp\u00f8rsm\u00e5l: Vil byr\u00e5det s\u00f8rge for \u00e5 stanse alle planinitiativ og p\u00e5g\u00e5ende planer som inneb\u00e6rer nedbygging og/eller flytting av matjord? Med hilsen Bystyrets kontor Anette H. Drabl\u00f8s - F\u00f8rstekonsulent Dokumentet er godkjent elektronisk. Kopi: Byr\u00e5dsleders avdeling stab (Arbeidssted) "
}