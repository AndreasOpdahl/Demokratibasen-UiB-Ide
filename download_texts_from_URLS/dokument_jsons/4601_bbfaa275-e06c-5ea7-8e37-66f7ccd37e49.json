{
  "dokument_id": "bbfaa275-e06c-5ea7-8e37-66f7ccd37e49",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 97 fra Katrine N\u00f8dtvedt (MDG) til byutviklingsbyr\u00e5den om felling av tr\u00e6r langs E39 ved Danmarkspl",
  "url": "https://bergen.kommune.no/politikere-utvalg/api/fil/bk360/10542212/Svar-pa-skriftlig-sporsmal-nr-97-fra-Katrine-Nodtvedt-MDG-til-byutviklingsbyraden-om-felling-av-traer-langs-E39-ved-Danmarkspl",
  "tekst": " BBU \u2013 Kommunaldirekt\u00f8rens svar Til Intern korrespondanse Bystyrets kontor V\u00e5r referanse: 2024/83334-4 Saksbehandler: Malene Nesse Gr\u00f8nningen Fra Dato: 30. mai 2024 Byr\u00e5d for byutvikling Svar p\u00e5 skriftlig sp\u00f8rsm\u00e5l nr. 97 fra Katrine N\u00f8dtvedt (MDG) til byutviklingsbyr\u00e5den om felling av tr\u00e6r langs E39 ved Danmarksplass/Solheim gravplass - Utvalg for milj\u00f8 og byutvikling Bakgrunn: Sp\u00f8rrer er kjent med at flere eldre og friske tr\u00e6r skal felles langs E39 ved Danmarksplass/Solheim gravplass. Sp\u00f8rrer viser til byggesak BYGG-2023/14251. I utgangspunktet fremst\u00e5r dette som en \u00f8konomisk beslutning, uten at for eksempel verdiene til tr\u00e6rne er tatt hensyn til. Tr\u00e6rne har en egenverdi, men st\u00e5r ogs\u00e5 for flere \u00f8kosystemtjenester som har stor pengemessig verdi. I tillegg reduserer tr\u00e6rne vinden i omr\u00e5det (bra for beboere) og de renser luften p\u00e5 et av stedene i Bergen som er mest plaget av h\u00f8yt luftforurensing. I en tid med \u00f8kt varme, spesielt i byene, vil ogs\u00e5 tr\u00e6rne ha en stadig viktigere rolle som nedkj\u00f8lende element i bybildet. Flere internasjonale studier verdsetter derfor store bytr\u00e6r til flere titalls millioner per tre. Danmarksplass/Solheim s\u00f8r og nord er ogs\u00e5 et omr\u00e5de med levek\u00e5rsutfordringer, noe som taler for \u00e5 bevare tr\u00e6rne. Sp\u00f8rrer h\u00e5per Bergen ogs\u00e5 er en \u00abja-by\u00bb n\u00e5r det gjelder \u00e5 ta vare p\u00e5 natur, ikke bare bygge den ned. \u00c5 felle tr\u00e6rne fremst\u00e5r ikke som en n\u00f8dvendighet, men noe som er beleilig. Det er kommunen som m\u00e5 ta ansvaret for \u00e5 ta vare p\u00e5 tr\u00e6rne, som en del av en helhetlig beslutning. Bystyret har ogs\u00e5, flere ganger, de siste \u00e5rene vedtatt omfattende planer for flere bytr\u00e6r, da er det feil retning \u00e5 felle friske tr\u00e6r som ikke utgj\u00f8r fare for omgivelsene sine. Sp\u00f8rsm\u00e5l til byr\u00e5den: 1. Vil byr\u00e5den foreta seg noe for \u00e5 endre byggesaken og ta vare p\u00e5 tr\u00e6rne? 2. I hvilken grad vurderes tr\u00e6r sine verdier n\u00e5r de \u00f8nskes felt av for eksempel Statens Vegvesen? 3. Hva mener kommunens fagmyndigheter p\u00e5 feltet i denne saken, er for eksempel Bymilj\u00f8etaten mot \u00e5 felle tr\u00e6rne? 4. Vil byr\u00e5den f\u00f8lge opp bystyrets vedtak \u00e5 sikre flere bytr\u00e6r fremover?\u00bb Svar fra byr\u00e5den: Byr\u00e5den viser til svar p\u00e5 skriftlig sp\u00f8rsm\u00e5l nr. 40, fra representant Ingrid Nergaard Fjeldstad, med lignende tematikk. Plan- og bygningsetaten har gitt tilbakemelding om at de ga en rammetillatelse p\u00e5 vilk\u00e5r 11.01.24. Utover dette har det ikke v\u00e6rt ytterligere utvikling i saken. I rammetillatelsen ga PBE tillatelse til \u00e5 fjerne de 11 eksisterende tr\u00e6rne mot at de ble erstattet av nye tr\u00e6r. Begrunnelsen for at tr\u00e6rne m\u00e5tte fjernes var at det var stor fare for at de ville falle ned enten i anleggsperioden eller at tr\u00e6rne ble \u00absyke\u00bb p\u00e5 grunn av skade ved graving og dermed kunne falle \u00abuanmeldt\u00bb i etterkant. Statens Vegvesen har under hele saken \u00f8nsket at tr\u00e6rne skulle fjernes, mens Plan- og bygningsetaten og Bymilj\u00f8etaten jobbet iherdig for \u00e5 beholde tr\u00e6rne. De kom da til enighet med SVV om at eksisterende tr\u00e6r kunne felles og erstattes med nye ettersom de ville bli plassert p\u00e5 en bedre m\u00e5te langs muren. En ny dispensasjon m\u00e5tte gis, ettersom den tidligere dispensasjonen innebar \u00e5 beholde de tr\u00e6rne som kunne bevares. Byr\u00e5den vurderer sikring av bytr\u00e6r i alle relevante prosjekter, men dette m\u00e5 sees i et helhetsbilde av andre prioriteringer. Christine Kahrs \u2013 Byr\u00e5d for byutvikling Dokumentet er godkjent elektronisk. "
}