{
  "dokument_id": "af401de3-70ad-5c38-a8cf-a20e65e724d2",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 58 fra Linn Kristin Eng\u00f8 (A) om tilskuddene til LIM - Utvalg for barnehage, skole og idrett",
  "url": "https://bergen.kommune.no/politikere-utvalg/api/fil/bk360/11034267/Svar-pa-skriftlig-sporsmal-nr-58-fra-Linn-Kristin-Engo-A-om-tilskuddene-til-LIM-Utvalg-for-barnehage-skole-og-idrett",
  "tekst": " BNKI - stab Til Intern korrespondanse Bystyrets kontor V\u00e5r referanse: 2024/129775-3 Saksbehandler: Gerd Nilsen Fra Dato: 9. september 2024 Byr\u00e5d for n\u00e6ring, kultur og idrett Svar p\u00e5 skriftlig sp\u00f8rsm\u00e5l nr. 58 fra Linn Kristin Eng\u00f8 (A) om tilskuddene til LIM - Utvalg for barnehage, skole og idrett Representanten Linn Kristin Eng\u00f8 (A) har 22.08.2024 sendt inn f\u00f8lgende skriftlige sp\u00f8rsm\u00e5l: I utvalgsm\u00f8te 20.08 beskriver idrettsbyr\u00e5den en omlegging av tilskuddene for LIM, hvor blant annet bel\u00f8pene knyttet til idrett og mat vil ligge til hans byr\u00e5dsavdeling, mens bel\u00f8pene for leksehjelp knyttes til byr\u00e5dsavdeling for barnehage og skole. Sp\u00f8rsm\u00e5l: 1. Hvordan vil en omlegging av tilskuddene til LIM p\u00e5virke tilbudet? 2. Er Idrettsr\u00e5det involvert i omleggingen? 3. Hva er dagens LIM-tilbud (antall dager og innhold)? Og er det endret siden skole\u00e5ret 2023/24? Svar fra byr\u00e5den: Midlene til LIM overf\u00f8res fra Etat for idrett til Idrettsr\u00e5det. Idrettsr\u00e5det fordeler og forvalter midlene, og rapporterer p\u00e5 dette. Det blir overf\u00f8rt kr. 1.058.000 til LIM i 2024, mens det i 2023 ble overf\u00f8rt kr. 1.000.000. Summen dekker utgifter til l\u00f8nn til prosjektleder, instrukt\u00f8rer, leie av private haller, utstyr og mat. Byr\u00e5dsavdeling for barnehage og skole har ikke gitt tilskudd til tiltaket etter at idrettsfeltet ble flyttet til ny byr\u00e5dsavdeling, og de skal heller ikke gj\u00f8re det fremover. Der det finnes LIM- tilbud, kan skolene derimot bidra med personell til leksehjelp, noe skolene finansierer selv ved hjelp av de ordin\u00e6re midlene til leksehjelp. Ogs\u00e5 i \u00e5rets tilbud, som startet i uke 35, deltar pedagoger fra skolene p\u00e5 leksehjelpen. LIM tilbys i skole\u00e5ret 2024/25 p\u00e5 fire skoler, og har f\u00f8lgende omfang: Slettebakken skole (5., 6. og 7. trinn) 3 dager pr. uke 80 p\u00e5meldte Fridalen skole (5. og 6. trinn) 2 dager pr. uke 40 p\u00e5meldte Ny-Krohnborg skole (5. og 6. trinn) 1 dag pr. uke 40 p\u00e5meldte M\u00f8hlenpris skole (5. og 6. trinn) 1 dag pr. uke 60 p\u00e5meldte Loddefjord skole hadde tilbudet i 2023/24 som et pr\u00f8veprosjekt, men Idrettsr\u00e5det har ikke funnet \u00f8konomisk grunnlag for \u00e5 videref\u00f8re tilbudet der. De andre LIM-tilbudene har eksistert i 3 -7 \u00e5r i strekk. I perioder har noen av skolene lagt ut for mat som servers i LIM. Dette er det mindre rom for n\u00e5. Men LIM mottar noe st\u00f8tte fra omr\u00e5desatsingen i Bergen kommune til mat, og matsentralen i \u00c5sane leverer mat til alle LIM-skolene, slik at utgifter til br\u00f8d og p\u00e5legg som m\u00e5 dekkes av tilskuddet fra BNKI er begrenset. Reidar Digranes - Byr\u00e5d for n\u00e6ring, kultur og idrett Dokumentet er godkjent elektronisk. "
}