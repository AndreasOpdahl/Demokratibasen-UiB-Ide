{
  "dokument_id": "892573bd-0423-5307-9487-1ae2ff62ab36",
  "doc_type": "case_presentation",
  "kommune": 4601,
  "tittel": "Ortun badeanlegg. Sluttmelding",
  "url": "https://bergen.kommune.no/politikere-utvalg/api/fil/bk360/9369168/Framstilling-Ortun-badeanlegg-Sluttmelding",
  "tekst": " BYR\u00c5DET Byr\u00e5dssak /23 Saksframstilling V\u00e5r referanse: 2018/06099-23 Ortun badeanlegg. Sluttmelding Hva saken gjelder: Etat for utbygging har st\u00e5tt for gjennomf\u00f8ringen av investeringsprosjektet Ortun skole badeanlegg. Prosjektet omfattet en ny sv\u00f8mmehall med to basseng, herunder et oppl\u00e6ringsbasseng og et treningsbasseng. Prosjektet er n\u00e5 avsluttet. I tr\u00e5d med Bergen kommunes \u00f8konomireglement punkt 2.3 fremlegges sluttmelding for prosjektet til behandling i denne saken. Fagetatens vurdering og anbefaling: Bakgrunn: I gjeldende idrettsplan for Bergen kommune (Idrettsplan 2017-2027- Idrettsbyen Bergen \u2013 aktiv og attraktiv for alle, vedtatt av Bystyret i sak 73-17) er sv\u00f8mmehallen ved Ortun skole omtalt som et anlegg som skal rehabiliteres og utvikles. Bystyret vedtok gjennomf\u00f8ring av prosjektet i m\u00f8te 29.01.2020, sak BY 22/20. Det ble vedtatt at eksisterende sv\u00f8mmehall rives og erstattes med et nytt badeanlegg med to basseng, herunder et treningsbasseng med st\u00f8rrelse 25 x 12,5 m og et oppl\u00e6ringsbasseng med st\u00f8rrelse 16,5 x 10,75 m. 1 Det var opprinnelig tenkt \u00e5 gjennomf\u00f8re en samlet rehabilitering av skolen og sv\u00f8mmehallen. P\u00e5 grunn av manglende avlastningslokaler for elevene ble det besluttet \u00e5 utsette rehabilitering av skoledelen, men g\u00e5 videre med badeanlegget. Det ble vurdert at bygging av badeanlegget kunne gjennomf\u00f8res med skole i normal drift. Tidlig i prosjekteringsfasen viste det seg at \u00e5 rehabilitere den gamle sv\u00f8mmehallen ville f\u00e5 en tiln\u00e6rmet lik kostnad som \u00e5 bygge en ny sv\u00f8mmehall. Det ble av den grunn besluttet \u00e5 rive det gamle og bygge et nytt moderne badeanlegg. Dav\u00e6rende byr\u00e5dsavdeling for barnehage, skole og idrett (BBSI) \u00f8nsket \u00e5 utvide prosjektet til \u00e5 omfatte flere fasiliteter og kvaliteter enn den gamle sv\u00f8mmehallen i tr\u00e5d med ambisjonene i idrettsplanen. Prosjektbeskrivelse: Sv\u00f8mmehallen ved Ortun skole ble oppf\u00f8rt i 1970 sammen med skolebygningen. Etter femti \u00e5rs drift ble sv\u00f8mmehallens tilstand vurdert til \u00e5 v\u00e6re s\u00e5 d\u00e5rlig at rehabilitering ikke ble ansett som \u00f8konomisk regningssvarende. Det nye badeanlegget er tilpasset brukere med ulike behov med hensyn til funksjonsevne og helse. Badeanlegget blir benyttet av skolene i bydelen for sv\u00f8mmeoppl\u00e6ring. Etter skoletid benyttes badeanlegget av sv\u00f8mmeklubbene og publikum. I tillegg til det nye badeanlegget er det gjennomf\u00f8rt st\u00f8rre oppgraderinger av skolens utearealer og atkomstveg. Vegen fra Torgny Segerstedts vei inn til skolen og badeanlegget er betydelig oppgradert. Vegen har f\u00e5tt nytt, bredere fortau, ny teknisk infrastruktur og ny veibelysning som \u00f8ker sikkerheten for elevene. Skolen har ogs\u00e5 f\u00e5tt bedre sykkelparkering og det er bygget nytt innend\u00f8rs sykkelparkering for l\u00e6rerne. Vedlagte fagnotat beskriver n\u00e6rmere prosjektgjennomf\u00f8ringen og utfordringer man m\u00f8tte i forbindelse med det, samt den medvirkning som har v\u00e6rt til stede. Det beskriver ogs\u00e5 den gjennomf\u00f8rte evalueringen av prosjektet, der gjennomf\u00f8ringen har f\u00e5tt gode score fra de medvirkende. 2 \u00d8konomiske konsekvenser: Fra usikkerhetsanalysen fremkom det en anbefalt kostnadsramme p\u00e5 249,0 mill. Resultatet av usikkerhetsanalysen ble innarbeidet i gjennomf\u00f8ringsvedtaket til prosjektet som ble behandlet og godkjent av Bergen bystyre 29.01.2020, sak BY 22/20. En investeringsramme p\u00e5 184,7 mill. var tidligere vedtatt i gjeldende budsjett og resterende behov p\u00e5 64,3 mill. ble innarbeidet i handlings- og \u00f8konomiplan 2020-2023. Grunnet h\u00f8y l\u00f8nns- og prisstigning i senere perioder ble prosjektet indeksjustert i forbindelse med innspill til handlings- og \u00f8konomiplan 2021-2024. Samlet prisjustering utgjorde 6,3 mill. og justert budsjett bel\u00f8per seg til 255,3 mill. Ved avslutning av prosjektet er det p\u00e5l\u00f8pt totalt 222,2 mill., se prosjektregnskap i vedlegg 1. Dette gir et mindreforbruk p\u00e5 kr 33,1 mill. i forhold til justert budsjett (13 %). I forhold til budsjett p\u00e5 tidspunkt for gjennomf\u00f8ringsvedtak er det et mindreforbruk p\u00e5 26,8 mill. (10,8 %). I 2.tertialrapport 2022 og revidert budsjett 2023 ble totalprognosen justert ned med totalt 17,0 mill. Totalprognosen ble dermed justert ned til 228,3 mill. Det foresl\u00e5s at det settes av 6 mill. til gjenst\u00e5ende \u00f8konomiske forpliktelser. Da st\u00e5r det det igjen 0,1 mill. i ubrukte midler som kan trekkes inn ved rullering av handlings- og \u00f8konomiplan. I tillegg vil eventuelle ubrukte midler av de 6 mill. bli trukket inn p\u00e5 et senere tidspunkt n\u00e5r alt gjenst\u00e5ende arbeid er ferdig. Fagetatens vurdering er at prosjektet er vellykket og at sluttmeldingen kan godkjennes. Byr\u00e5dets vurdering og anbefaling/konklusjon: Byr\u00e5det slutter seg til fagetatens vurdering av sv\u00f8mmeanlegget p\u00e5 Ortun. Bassengtiden er fordelt p\u00e5 flere brukere; skoler, idrett, publikum og enkelte folkehelsetiltak. P\u00e5 dagtid benyttes bassengene til oppl\u00e6ring for elever p\u00e5 barne- og ungdomsskoler. Sv\u00f8mmeidretten er tildelt hovedtiden av tilgjengelig bassengtid p\u00e5 ettermiddags- og kveldstid. Her er aktiviteten b\u00e5de sv\u00f8mmetrening og sv\u00f8mmeoppl\u00e6ring, samt ulike typer vannsport. Publikum har ogs\u00e5 tilgang til bassengene i helgene og enkelte ettermiddager. Bes\u00f8kstallene viser stor interesse, og hittil i \u00e5r har det v\u00e6rt rundt 8500 bes\u00f8kende i publikumstiden. Den resterende bruken av bassenget er til s\u00e5kalte folkehelseform\u00e5l. Det kan dreie seg om ulike typer fysioterapitjenester for barn og unge eller i regi av Senter for migrasjonshelse. Tilbakemeldingene fra brukerne er at de er sv\u00e6rt positive til badeanleggets fasiliteter, og at anlegget er et godt tilskudd til \u00e5 l\u00f8se de ulike behovene til brukerne. Prosjektet er gjennomf\u00f8rt i tr\u00e5d med gjennomf\u00f8ringsvedtaket, og kravene satt i prosjektet harmonerer ogs\u00e5 med b\u00e5de byggtekniske \u00f8nskede standarder, samt vedtak fattet i sak 19/21 Fremtidig bassengstruktur. Dette er elementer som gj\u00f8r at prosjektet ikke n\u00f8dvendigvis er sammenlignbart med andre gjennomf\u00f8rte sv\u00f8mmeanlegg, men byr\u00e5det vil understreke at man i fremtidige investeringer m\u00e5 s\u00f8ke \u00e5 l\u00f8se prosjektenes behov innenfor en forsvarlig \u00f8konomisk ramme. Byr\u00e5det anbefaler p\u00e5 bakgrunn av dette at sluttmeldingen for prosjektet Ortun skole badeanlegg godkjennes. 3 Begrunnelse for framleggelse til bystyret: I tr\u00e5d med Bergen kommunes \u00f8konomireglement punkt 2.3, bokstav h) fremlegges sluttmelding for prosjektet til godkjenning til det organ som besluttet gjennomf\u00f8ring. Byr\u00e5det innstiller til bystyret \u00e5 fatte f\u00f8lgende vedtak: 1. Sluttmelding for prosjekt BUD568 Ortun skole badeanlegg godkjennes. 2. Det settes av 6 mill. til gjenst\u00e5ende \u00f8konomiske forpliktelser. Resterende mindreforbruk p\u00e5 ca. 0,1 mill. i forhold til justert budsjett trekkes inn ved neste anledning. Dato: 12. desember 2023 Christine B. Meyer Eivind K. N\u00e6vdal-Bolstad Byr\u00e5dsleder Byr\u00e5d for finans. Dokumentet er godkjent elektronisk. Vedlegg: Fagnotat av 25. oktober 2023 Kostnadsskjema 4 "
}