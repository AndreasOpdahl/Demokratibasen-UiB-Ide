{
  "dokument_id": "ac22cd55-245c-595e-b8bd-c317b8bfd1a4",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 49 fra Christian Haugen (FrP) om markering av Pride-m\u00e5neden juni - Utvalg for helse og sosial 2024",
  "url": "https://bergen.kommune.no/politikere-utvalg/api/fil/bk360/10493502/Svar-pa-skriftlig-sporsmal-nr-49-fra-Christian-Haugen-FrP-om-markering-av-Pride-maneden-juni-Utvalg-for-helse-og-sosial-2024",
  "tekst": " BBSM-kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/83935-3 Bystyrets kontor v/ Anne Marit Myrstad Eriksen Saksbehandler: Heidi Beate Fagerbakke Aasen Dato: 7. juni 2024 Fra Byr\u00e5d for barnevern, sosiale tjenester og mangfold Svar p\u00e5 skriftlig sp\u00f8rsm\u00e5l nr. 49 fra Christian Haugen (FrP) om markering av Pride-m\u00e5neden juni - Utvalg for helse og sosial 2024 Representanten Christian Haugen (FrP) har den 21. mai 2024 sendt inn f\u00f8lgende skriftlige sp\u00f8rsm\u00e5l: Juni m\u00e5ned er Pride-m\u00e5ned og en anledning for b\u00e5de offentlige og private akt\u00f8rer \u00e5 vise sin solidaritet med skeives rettigheter og vise st\u00f8tte i kampen om friheten til \u00e5 leve frie liv. Pride er b\u00e5de en feiring av all den positive utviklingen som har v\u00e6rt, men ogs\u00e5 en arena for \u00e5 l\u00f8fte problemstillinger som gjenst\u00e5r for \u00e5 sikre like rettigheter og muligheter for alle mennesker i Norge og Bergen. Bergen kommune har i mange \u00e5r v\u00e6rt en solid akt\u00f8r og st\u00f8ttespiller for mangfold og likeverd med \u00e5 st\u00f8tte opp om b\u00e5de kompetansehevende tiltak, Regnbuedagene og arbeidet til de skeive organisasjonene. Dessverre ser vi at b\u00e5de lokalt her hjemme i Norge, p\u00e5 vestlandet og i Bergen er gjentakende fors\u00f8k blant annet p\u00e5 \u00e5 stemple Pride som radikal kj\u00f8nnsideologi eller \u00e5 fremstille Pride som skadelig for barn. I juni 2022 under Oslo Pride ble det utf\u00f8rt et terrorangrep i et omr\u00e5de hvor mange tilknyttet homobevegelsen oppholder seg og angrepet er blitt hyllet av ekstremistiske religi\u00f8se grupperinger. PST har varslet \u00f8kt risiko for fremtidige terrorangrep p\u00e5 skeive m\u00e5l som f. eks Pride og det er dessverre blitt n\u00f8dvendig med politibeskyttelse under slike arrangementer. Hatvold og hatytringer er et \u00f8kende problem og s\u00e6rlig transpersoner og ikke-bin\u00e6re er s\u00e6rlig utsatt. Hele den skeive delen av befolkningen er og overrepresentert p\u00e5 statistikker for psykisk uhelse og selvmord. I kj\u00f8lvannet av dette er det en tilbakevennende diskusjon om hvorvidt ulike kommuner skal tillatte, oppfordre til eller forby flagging med Pride-flagg. I \u00c5lesund har man politisk bestemt at skoler skal nektes \u00e5 flagge med Pride-flagg: Skolene i \u00c5lesund f\u00e5r ikke heise Pride-flagget (tv2.no) og hvert \u00e5r i juni kan vi lese om Pride-flagg som brennes, stjeles eller vandaliseres p\u00e5 andre m\u00e5ter. Pride er og skal v\u00e6re \u00e5pent for alle. Organisasjonen FRI, tidligere kjent som LLH har som hovedm\u00e5l: \u00abSeksuell orientering, kj\u00f8nn, kj\u00f8nnsidentitet eller uttrykk skal ikke ha innvirkning p\u00e5 hvilke rettigheter man har som menneske. FRI mener at alle skal ha like rettigheter, plikter og beskyttelse i tr\u00e5d med menneskerettighetene.\u00bb FRI mener \u2013 FRI \u2013 Foreningen for kj\u00f8nnsog seksualitetsmangfold (foreningenfri.no) Det burde ikke v\u00e6re radikalt eller kontroversielt \u00e5 jobbe for dette hos noen. Som Erna Solberg uttalte: \u00abPride om at alle skal kunne elske den de vil, og at folk skal f\u00f8le seg trygge uansett hvem de er og hvem de er glad i. Ingen skal oppleve hets, trusler og vold p\u00e5 bakgrunn av hvem de er. Alt dette b\u00f8r v\u00e6re helt ukontroversielt og noe alle burde kunne stille seg bak. Et f\u00e5tall har klart \u00e5 skape et inntrykk av at man ved \u00e5 feire Pride m\u00e5 innta et bestemt sett politiske meninger. Det er veldig synd, for det er helt feil. Ingen \u00abeier\u00bb Pride- flagget\u00bb. Sp\u00f8rsm\u00e5l til byr\u00e5den: 1. Hvordan har byr\u00e5det tenkt til at Bergen kommune skal markere Pride-m\u00e5neden juni? 2. Hva mener mangfoldsbyr\u00e5den at skal v\u00e6re praksis for flagging ved skoler, barnehager og andre offentlige bygninger? 3. Vil eventuelle f\u00f8ringer fra byr\u00e5det omfatte b\u00e5de kommunale, private og ideelle akt\u00f8rer innen barnehage og skole? Svar fra byr\u00e5den: For byr\u00e5det er det viktig \u00e5 vise at Bergen kommune st\u00f8tter LHBTI+-personers rettigheter. Kommunen har lokalt vedtatt \u00e5 flagge p\u00e5 \u00e5pningsdagen for Regnbuedagene med Regnbueflagget i midten av to Norgesflagg ved Det gamle R\u00e5dhus. I tillegg vil Bergen kommune flagge p\u00e5 selve paradedagen p\u00e5 fullmakt fra byr\u00e5dsleder. Byr\u00e5det vil fortsette \u00e5 markere med flagg i solidaritet med LHBTI+-personer. Som mangfoldsbyr\u00e5d skal jeg ogs\u00e5 markere Pride-m\u00e5neden ved \u00e5 delta i \u00e5rets Pride-parade sammen med ansatte i kommunen og har deltatt i debatt i Pride Park om mangfold i det offentlige rom. Alle politikerne i bystyret inviteres ogs\u00e5 med til \u00e5 g\u00e5 i paraden sammen med resten av kommunen. P\u00e5 generelt grunnlag mener jeg det er positivt at offentlige etater og tjenester synliggj\u00f8r at de er inkluderende for LHBTI+-personer og st\u00f8tter deres rettigheter. Jeg mener praksis for flagging ved skoler, barnehager og andre offentlige bygninger m\u00e5 v\u00e6re opp til den enkelte enhet. Videre mener jeg det er viktig at private eller ideelle eiere av barnehager og skoler selv bestemmer hvorvidt de \u00f8nsker \u00e5 markere Regnbuedagene og Pride-m\u00e5neden med flagg eller andre symboler. Charlotte Spurkeland - Byr\u00e5d for barnevern, sosiale tjenester og mangfold Dokumentet er godkjent elektronisk. "
}