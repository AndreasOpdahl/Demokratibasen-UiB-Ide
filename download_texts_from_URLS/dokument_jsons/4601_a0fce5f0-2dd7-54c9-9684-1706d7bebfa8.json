{
  "dokument_id": "a0fce5f0-2dd7-54c9-9684-1706d7bebfa8",
  "doc_type": "case_presentation",
  "kommune": 4601,
  "tittel": "Fana, gnr. 62, bnr. 2, Bontveitvegen 474. Klage over avslag p\u00e5 s\u00f8knad om diverse bygninger og terrenginngrep/ridebane",
  "url": "https://bergen.kommune.no/politikere-utvalg/api/fil/bk360/9804171/Framstilling-Fana-gnr-62-bnr-2-Bontveitvegen-474-Klage-over-avslag-pa-soknad-om-diverse-bygninger-og-terrenginngrep-ridebane",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/210946-7 Fana, gnr. 62, bnr. 2, Bontveitvegen 474. Klage over avslag p\u00e5 s\u00f8knad om diverse bygninger og terrenginngrep/ridebane Hva saken gjelder: Ansvarlig s\u00f8ker, ing. Lyder K. Leithaug klager p\u00e5 vedtak datert 21.04.2023. Avslagshjemler er KPA 2018 \u00a7 3.1 (plankrav), \u00a7 6.2.2 (byggegrense langs vassdrag) og \u00a7 31.2 (LNF- omr\u00e5de). Dispensasjon fra \u00a7 32.1.4 om forbud mot bekkelukking er ikke realitetsbehandlet. Tiltakshaver er Frotveit G\u00e5rd. Tiltakene er ikke nabovarslet, da det if\u00f8lge s\u00f8keren ikke er naboer eller gjenboere til tiltakene. S\u00f8knaden gjelder legalisering av f\u00f8lgende tiltak: Flyfoto til venstre nedenfor viser det aktuelle omr\u00e5det, tegning til h\u00f8yre viser tiltakene, ca. 6 km opp langs Bontveitvegen fra kryss ved E39. 1 Bymilj\u00f8etaten (BME) har avgitt uttale datert 03.11.2023. Uttalen gjelder parkeringsanlegg, terrenginngrep i form av ridebane og diverse bygg. BME viser til at et terrenginngrep i s\u00e5 stor skala, langs/i vassdrag og i LNF-omr\u00e5de uten godkjent s\u00f8knad, er sv\u00e6rt uheldig. BME ser derfor sv\u00e6rt alvorlig p\u00e5 saken. En utfylling og planering av et omr\u00e5de st\u00f8rre enn 10 dekar til p-plass og ridebane er helt klart i strid med gjeldende arealform\u00e5l og avstandskravet til vassdrag i KPA 2018. Planering og deponering av masser i dette omfanget har medf\u00f8rt stor avrenning av partikler til vassdraget i anleggsfasen. N\u00e5r dette blir gjort uten tillatelse har ikke myndighetene f\u00e5tt mulighet til \u00e5 stille krav om rene masser og avb\u00f8tende tiltak. N\u00e5r det gjelder byggene, med unntak av garasjen, er de av beskjeden st\u00f8rrelse og har liten eller ingen p\u00e5virkning p\u00e5 naturverdier, friluftsliv eller landskapet. Unders\u00f8kelser utf\u00f8rt av Bergen kommune og Vestland fylkeskommune i bekken ved parkeringsplassen viser sv\u00e6rt h\u00f8ye verdier av bakterier og n\u00e6ringsstoffer. Dette tyder p\u00e5 utslipp fra spredt avl\u00f8p og/eller hestem\u00f8kk. Oppsummert mener BME at et skianlegg med parkering av en slik st\u00f8rrelse burde v\u00e6rt omhandlet i en reguleringsplan og markert i KPA. Ut fra en naturfaglig vurdering mener BME at ridebanen, p-plassen, varmestue ved skistadion og garasjeanlegget b\u00f8r tilbakef\u00f8res. Hvis det likevel gis dispensasjon m\u00e5 det utf\u00f8res n\u00e6rmere definerte avb\u00f8tende tiltak, bl.a. i medhold av Forurensningsloven. BME frar\u00e5der dispensasjon. Etat for landbruk har avgitt uttale datert 04.11.2023. Etaten viser til at den aktuelle eiendommen er en landbrukseiendom, og dermed ber\u00f8rt av KPA \u00a7 3 om plankrav. Unntak fra plankravet her er if\u00f8lge KPA \u00a7 31.3: \u00abSm\u00e5 tiltak p\u00e5 fradelt og bebygd eiendom, som ikke p\u00e5virker LNF-verdiene negativt, kan normalt behandles som s\u00f8knad om tiltak, uten reguleringsplan\u00bb. Etat for landbruk vurderer det aktuelle tiltaket som s\u00e5 stort og omfattende, at det ikke kan komme inn under nevnte unntak om reguleringsplan. I LNF-omr\u00e5der er det if\u00f8lge KPA \u00a7 31.1, bare tillatt med \u00abTiltak som er n\u00f8dvendig for g\u00e5rdens n\u00e6ringsvirksomhet\u00bb og \u00abEnkel tilrettelegging for friluftsliv\u00bb. If\u00f8lge KPA \u00a7 31.2: \u00abVed plassering av nye tiltak skal det tas hensyn til landbruk, natur- og kulturmilj\u00f8, friluftsliv og landskap\u00bb. Etaten viser til at teigen s\u00f8knaden gjelder, ligger i hensyssonene: - Landbruk (16 %) - naturmilj\u00f8 (10,6 %) - b\u00e5ndlegging i KPA (43,9 %) - faresone H310, skredfare (31,2 %) - gul st\u00f8ysone (3,1 %) For at driften p\u00e5 g\u00e5rden skal komme inn under LNF-form\u00e5let m\u00e5 tiltaket v\u00e6re knyttet til g\u00e5rden eller det behovet g\u00e5rden har for varer og tjenester, eller det er n\u00f8dvendig i forbindelse med annen n\u00e6ringsvirksomhet knyttet til jordbruk, skogbruk eller lignende. Det vises i s\u00f8knaden til \u00abLandbruk pluss\u00bb. Landbruk pluss viser til \u00abAnlegg for oppstalling av hest, mindre ridehall og rideanlegg inkl. utleie/utl\u00e5n, hvis anlegget er tilpasset brukets st\u00f8rrelse og drift\u00bb. Eiendommen har 21 hester og 12 sauer. Antall hester er da etter Etat for landbruk sin oppfatning, ikke tilpasset driften p\u00e5 en landbrukseiendom. Tiltaket kommer etter etaten sin oppfatning dermed ikke inn under LNF-form\u00e5let. De bygningene og tiltakene som er ulovlig utf\u00f8rt og er s\u00f8kt legalisert, er for det meste knyttet til hestedriften. Ulempen med de oms\u00f8kte tiltakene, kan v\u00e6re \u00e5 fortrenge mulig produksjon av grovf\u00f4r til landbruksproduksjon og beite, og at mulig dyrkbar jord blir bebygd/ lagt under grus. Tiltaket kommer etter Etat for landbruk sin vurdering, ikke inn under tradisjonell landbruksdrift, i et LNF-omr\u00e5de, jf. \u00a7 31 i KPA 2018. Ved et eventuelt positivt vedtak etter plan- og bygningsloven, m\u00e5 s\u00f8ker m\u00e5 sende inn s\u00f8knad om tillatelse til omdisponering av Side 2 av 5 dyrket/dyrkbar jord, jf. jordloven \u00a7 9. S\u00f8knaden sendes til Etat for landbruk, s\u00e5 snart saken er ferdig behandlet av Plan- og bygningsetaten. Tiltaket er ikke lovlig f\u00f8r det er gitt en eventuell tillatelse etter b\u00e5de jordloven og plan- og bygningsloven. Etat for landbruk frar\u00e5der at det gis tillatelse til det oms\u00f8kte tiltaket, og at det kreves reguleringsplan eller tilbakef\u00f8ring. Klagerens anf\u00f8rsler: Klagen er datert 12.05.2023 og inneholder f\u00f8lgende merknader til avslaget, i hovedpunkt: 1. Mangelfull vurdering av hva som inng\u00e5r i LNF-omr\u00e5de. 2. Tiltak unntatt fra s\u00f8knad og byggesaksbehandling. 3. Mangelfull vurdering av barn og unges oppvekstmilj\u00f8. 4. Misvisende og uriktig framstilling av faktum. Klager viser til at de fleste tiltakene gjelder anlegg for hestehold. I Departementet sin veileder \u00abGarden som ressurs\u00bb omtales hestesenter og ride anlegg som eksempler p\u00e5 tiltak som inng\u00e5r i LNF-form\u00e5let. Bergen kommunes landbruksavdeling sin konklusjon om det motsatte anf\u00f8res \u00e5 v\u00e6re i direkte strid med Departementets veileder, og det anf\u00f8res at saksbehandler ikke kan v\u00e6re kjent med denne veilederen. Flere av byggene anf\u00f8res \u00e5 v\u00e6re unntatt s\u00f8knad om byggesaksbehandling. Klager viser til SAK10 \u00a7 3-1 og pbl \u00a7 20-4 eller \u00a7 20-5 i forhold til st\u00f8rrelsen p\u00e5 byggene. Videre i forhold til SAK10 \u00a7 3-2 i forhold til landbruksbygg. Spesielt trekkes det frem det ene bygget (grillhytte p\u00e5 10 kvm), dissa anf\u00f8res at det er normalt at settes opp p\u00e5 LNF-omr\u00e5der uten at de krever s\u00f8knad. Bygg nr. 3, 6 og 7 m\u00e5 klart v\u00e6re innenfor driften av g\u00e5rden. Klager viser til at anlegget for hestehold i stor grad dreier seg om et tilbud om aktivitet for barn og unge, og dette burde v\u00e6rt vektlagt som positivt. Grunneier har avtale med flere skoler om mottak av elever som trenger et aktivitetstilbud. Det kommer elever en dag i uken, og ellers kommer det folk p\u00e5 timesbasis. Skoler og Bergen kommune har stor nytte av g\u00e5rden. Klager anf\u00f8rer at etat for landbruk sin vurdering om at \u00absamtlige tiltak som s\u00f8kes legalisert, har omdisponert landbruket fra delvis beitemark med h\u00f8y bonitet til opparbeidete arealer i form av asfalt og grus\u00bb er feil. Ingen omr\u00e5der er asfaltert, byggene er beskjedne, tiltakene har ikke omdisponert landbruket og hestehold ligger innenfor LNF-form\u00e5let. Fagetatens vurdering og anbefaling: Fagetaten er ikke enig i at hestedrift er et tradisjonelt landbruk som omfattes av pbl. sin arealkategori \u00ablandbruk\u00bb. En slik drift vil bare omfattes dersom hestehold drives som et mindre tillegg ved siden av en prim\u00e6r landbruksproduksjon som f.eks. sau, storfe m.m. Klager viser til Departementet sin veileder G\u00e5rden (H-2401) som ressurs med blant annet tabell 1.2 i denne veilederen som omtaler \u00abHestesenter og rideanlegg\u00bb. Denne veilederen og tabellen er ikke ment \u00e5 vise til hvilken n\u00e6ring som skal ansees som landbruk som hovedn\u00e6ring. Den er ment \u00e5 vise til hvilke bygninger og tilleggsn\u00e6ringer som kan oppf\u00f8res p\u00e5 en eksisterende landbrukseiendom. Blant annet nevnes det at den samme tabellen oppgir f.eks. tiltak som \u00abdyrepensjonat, kennel\u00bb, \u00abGardsbutikk og gardskafe\u00bb \u00abNaust, rorbuer, jakt- og fiskebuer, jakt-t\u00e5rn mv.\u00bb for \u00e5 nevne noen. Dette er heller ikke tiltak som kan drives innenfor Landbruk alene, men som tilleggsn\u00e6ringer til en landbruksproduksjon. I veilederen under \u00abHestesenter og rideanlegg\u00bb st\u00e5r det blant annet at det m\u00e5 v\u00e6re tilpasset \u00ab... brukets st\u00f8rrelse og drift\u00bb. Det er igjen en henvisning til at en drift av hestesenter m\u00e5 v\u00e6re underordnet landbruksproduksjonen p\u00e5 eiendommen. P\u00e5 denne g\u00e5rden er hestedrift den prim\u00e6re n\u00e6ringen. Side 3 av 5 Fagetaten viser til at byggene som s\u00f8kes oppf\u00f8rt p\u00e5 eiendommen ikke er unntatt fra s\u00f8knadsplikt etter reglene i pbl. og saksbehandlingsforskriften SAK10. Tiltakene er derfor avhengige av dispensasjon fra LNF-form\u00e5let. Fagetaten er ellers enig i at tiltakene kan v\u00e6re positive for barn og unge og at dette er et moment i dispensasjonsvurderingen jf. pbl \u00a7 19-2. Det er derimot en helhetsvurdering av flere hensyn, og at hesteholdet nyttes mye av barn og unge har ikke blitt vurdert \u00e5 v\u00e6re et avgj\u00f8rende moment for at det skal gis en dispensasjoner. Det er her snakk om legaliseringstiltak, og vurderingen skal gj\u00f8res som om tiltakene ikke var bygget. Klager viser videre til at det er vanskelig \u00e5 se at byggene har \u00abomdisponert landbruket\u00bb p\u00e5 eiendommen. Fagetaten viser her i stor grad til Etat for landbruk sin uttale datert 04.11.2022. Etat for landbruk viser til en rekke historiske bilder og at omr\u00e5det tiltakene er p\u00e5 har v\u00e6rt brukt delvis til beite og delvis var dekket av skog. Uttalen ansees som tilstrekkelig dokumentasjon, og det vil kreve en tillatelse etter jordloven \u00a7 9 for \u00e5 omdisponere dyrket/dyrkbar jord p\u00e5 eiendommen. En slik s\u00f8knad sendes til og behandles av Etat for landbruk. Fagetaten anbefaler at vedtak om avslag opprettholdes. Byr\u00e5dets vurdering og anbefaling/konklusjon: Byr\u00e5det har vurdert klagen og anbefaler at fagetatens vedtak opprettholdes. Byr\u00e5det viser til vedtaket datert 21.04.2023 og slutter seg til de vurderingene som framg\u00e5r der. Byr\u00e5det tar til orientering opplysningen fra Etat for landbruk om at de oms\u00f8kte tiltakene faller utenfor LNF- form\u00e5let. Byr\u00e5det viser til at hvert tiltak isolert sett muligens kunne v\u00e6rt vurdert for dispensasjonsbehandling, men i dette tilfellet er det totale omfanget av tiltak s\u00e5pass stort at hvis tiltakene skal legaliseres, utl\u00f8ses krav om reguleringsplan etter KPA \u00a7 3.1, jf. pbl. \u00a7 12- 1, andre og tredje ledd: \u00abKommunestyret skal s\u00f8rge for at det blir utarbeidet reguleringsplan for de omr\u00e5der i kommunen hvor dette f\u00f8lger av loven eller av kommuneplanens arealdel, samt der det ellers er behov for \u00e5 sikre forsvarlig planavklaring og gjennomf\u00f8ring av bygge- og anleggstiltak, flerbruk og vern i forhold til ber\u00f8rte private og offentlige interesser.\u00bb For gjennomf\u00f8ring av st\u00f8rre bygge- og anleggstiltak og andre tiltak som kan f\u00e5 vesentlige virkninger for milj\u00f8 og samfunn, kreves det reguleringsplan. Tillatelse etter \u00a7 20-2, jf. 21-4 for slike tiltak, kan ikke gis f\u00f8r det foreligger reguleringsplan\u00bb Summen av de oms\u00f8kte tiltakene utgj\u00f8r etter byr\u00e5dets vurdering et \u00abst\u00f8rre bygge- og anleggstiltak\u00bb som utl\u00f8ser reguleringsplikt. I vurderingen m\u00e5 medtas at tiltakene faller utenfor LNF-form\u00e5let. Byr\u00e5det har ogs\u00e5 vektlagt at det er betydelige milj\u00f8messige utfordringer ved rideanlegg av en viss st\u00f8rrelse, og s\u00e6rlig ved deponering av hestem\u00f8kk. Byr\u00e5det viser til opplysningene fra Bymilj\u00f8etaten om at bekken ved parkeringsplassen viser sv\u00e6rt h\u00f8ye verdier av bakterier og n\u00e6ringsstoffer. Bekken blir etter hvert til Austevollselva som har sitt utl\u00f8p i Kalandsvannet. Byr\u00e5det viser til KPA 2018 \u00a7 23.3.1 om forurensning n\u00e6r vassdrag: \u00abVed tiltak n\u00e6rt vassdrag skal det i en tidlig planfase avklares om det kreves avb\u00f8tende tiltak eller plangrep for \u00e5 hindre forurensning i anleggsperioden eller senere.\u00bb Saken sett under ett er det et klart behov for \u00e5 f\u00e5 tiltakene inn i ordnede former dersom de skal best\u00e5. Byr\u00e5det mener i dette tilfellet at de hensyn som ligger bak plankravet blir vesentlig tilsidesatt ved en dispensasjon, og at fordelene ved en dispensasjon ikke er klart st\u00f8rre enn ulempene, jf. pbl. \u00a7 19-2, andre ledd. En dispensasjon eller byggesak med vilk\u00e5r vil ikke p\u00e5 samme m\u00e5te som en reguleringsplan kunne ivareta hensyn til offentlighet og medvirkning fra private og offentlige parter. Side 4 av 5 Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Fagetatens vedtak datert 21.04.2023 opprettholdes. Klagen tas ikke til f\u00f8lge. Dato: 19. mars 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagetatens notat datert 18.08.2023 med f\u00f8lgende vedlegg: 1. Oversiktskart 2. Oversiktsfoto 3. Situasjonskart 4. Klage datert 12.05.2023 5. Avslag datert 21.04.2023 6. Uttale fra Bymilj\u00f8etaten datert 03.11.2022 7. Uttale fra Etat for landbruk datert 04.11.2023 8. Vedtak fra Fylkeskommunen, vei 9. S\u00f8knad og diverse dokumenter 10. S\u00f8knad om dispensasjoner 11. Tegninger Side 5 av 5 "
}