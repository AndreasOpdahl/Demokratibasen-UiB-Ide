{
  "dokument_id": "a136afba-8eb8-5b93-983a-ff4d6d8565dc",
  "doc_type": "case_attachment",
  "kommune": 4601,
  "tittel": "Vedlegg 5 - Referat fra m\u00f8te 05.10.2018 mellom Kystverket og Bergen kommune",
  "url": "https://bergen.kommune.no/politikere-utvalg/api/fil/bk360/12721012/Vedlegg-5-Referat-fra-mote-05-10-2018-mellom-Kystverket-og-Bergen-kommune",
  "tekst": " M\u00f8tereferat V\u00e5r referanse: 2017/04777-25 Saksbehandler: Anne Louise Schilbred Dato: 29. oktober 2018 Tid: Sted: 05.10.2018 Bergen kommunes lokaler, Rosenkrantzgate 3 Til stades: Fr\u00e5 Bergen kommune: Kommunaldirekt\u00f8r Kristin Ulvang, Kommunaldirekt\u00f8r Tor Corneliussen, Seksjonssjef Anne Louise Schilbred, Advokat Herdis Helle (Kommuneadvokaten), Advokat Fillip Truyen (Wikborg Rein), Advokat G\u00f8ran Mjelde Aarvik (Wikborg Rein) Fr\u00e5 Bergen og omland havnevesen (BOH): Ulrik J\u00f8rgensen, ass. havnedirekt\u00f8r Fr\u00e5 Kystverket: Avdelingsdirekt\u00f8r Sven Martin T\u00f8nnessen, Seniorr\u00e5dgiver Ingvild Kragset Seniorr\u00e5dgiver Bjarte Buanes Referat fra m\u00f8te 05.10.2018 mellom Kystverket og Bergen kommune Kommunaldirekt\u00f8r Ulvang ynskte velkommen og orienterte om Bergen kommune sitt brev til Kystverket av 21. juni 2018, medrekna om bakgrunnen for at kommunen ynskte eit dialogm\u00f8te f\u00f8r Kystverket svarte p\u00e5 brevet. Dette handla dels om \u00e5 kartlegge om det er mogeleg \u00e5 etablere ei semje om at arbeidet med \u00e5 fordele verdiar mellom hamnekapitalen og bykassen kan byggje vidare p\u00e5 utgangspunkta fr\u00e5 Wikborg Rein sin rapport (WR-rapporten) som fylgde brevet av 21. juni 2018. Dels handla det om kommunen kan basere verdsetjinga av verdiar p\u00e5 taksering gjort i 2011, eventuelt p\u00e5 indeksjustert takst. Ulvang understreka at sj\u00f8lv om Bergen kommune i denne omgang ikkje har forfylgt \u00abgjeldsperspektivet\u00bb, s\u00e5 er det fordi kommunen ynskjer \u00e5 sj\u00e5 om det er mogeleg \u00e5 kome fram til ei omforent l\u00f8ysing via \u00abeigarperspektivet\u00bb. For det tilfellet at ein ikkje kjem fram til ei slik l\u00f8ysing, understreka ho at kommunen vil fasthalde \u00abgjeldsperspektivet\u00bb. Ulvang orienterte vidare om vanskane med \u00e5 kome fram til intensjonsavtalen for BOH, og om behovet for \u00e5 kome i gang med omorganiseringa av BOH fr\u00e5 \u00a7 27-samarbeid til aksjeselskap. Seksjonssjef Schilbred gjorde merksam p\u00e5 at det ville bli skrive referat som ville bli sendt til Kystverket for merknader. Ho orienterte ogs\u00e5 om tidlegare arbeid i kommunen der ein har pr\u00f8vd \u00e5 fastsl\u00e5 grensa mellom hamnekapital og bykasse, og om kor arbeids- og kostnadskrevjande dette har vore. Ho understreka kommunen sitt ynskje om \u00e5 kome fram til ei snarleg og praktikabel l\u00f8ysing, og at dette er sv\u00e6rt viktig b\u00e5de for utviklinga av hamneverksemda i heile regionen og for alle samarbeidskommunane. Advokatane Truyen og Aarvik fekk ordet til ein kort presentasjon av WR-rapporten, og gjorde greie for kjeldegrunnlag, dei juridiske utgangspunkta, hovudkonklusjonane og dei viktigaste usikkerhetsmomenta. Det vart presisert at det med omgrepet \u00abeierskap\u00bb i rapporten er sikta til allokering av verdiar mellom hamnekapital og bykasse. BOH er ikkje eit eige rettssubjekt som er tilordna eigedomsrett, i ordets juridiske forstand, til fast eigedom og andre aktiva. (Disposisjonen til WR-presentasjonen fylgjer vedlagt referatet) Kystverket fekk ordet for merknader til WR-rapporten/presentasjonen. Det vart understreka at Kystverket ikkje kunne binde seg til noko i m\u00f8tet, og at alt som ville bli presentert i m\u00f8tet var f\u00f8rebelse og uforpliktande synspunkt, samt framlegg til korleis Bergen kommune kunne arbeide vidare med saka. Kystverket hadde ikkje umiddelbare motsegner til at WR-rapporten tok erverv av grunneigedom som utgangspunkt for vurderinga av om hamnekassen eller bykassen har \u00abeigedomsrett\u00bb.Kystverket var heller ikkje usamd i at utfyllingsretten i utgangspunktet ligg til strandeigar, men p\u00e5peika at sedvane ville kunne tilseie andre l\u00f8ysningar lokalt. Etter Kystverket sitt syn var det uansett mogleg for strandeigar \u00e5 la andre nytte utfyllingsretten. I situasjonar der kommunen (bykassa) ikkje har tatt atterhald om \u00e5 verte eigar av nytt areal, var det, slik Kystverket s\u00e5g, naturleg \u00e5 legge til grunn at hamnekapitalen har vorte eigar av arealet. Dette mellom anna p\u00e5 bakgrunn av hamnekapitalreglane. For tilfelle der \u00abeigarskapet\u00bb til utfylt sj\u00f8grunn skal tilordnast bykassen, men hamnekassen har bekosta utfyllinga og har \u00abdisposisjonsrett\u00bb, kunne Kystverket akseptere at hamnekassen m\u00e5tte n\u00f8ye seg med \u00e5 verte tilordna eit vederlag. Kystverket delte likevel ikkje utan vidare synspunktet fr\u00e5 WR-rapporten om at ein for dette vederlagskravet kunne bygge p\u00e5 eit avskrivingsperspektiv. N\u00e5r det galdt overordna forholdstal for fordeling av verdiar, s\u00e5g Kystverket det som eit problem at forholdstalet ikkje tok omsyn til at dei ulike tomtane har ulik verdi. For det tilfellet at Bergen kommune klarer \u00e5 kome fram til eit forholdstal for fordeling av verdiar mellom hamnekassen og bykassen som Kystverket kan akseptere \u2013 medrekna for den delen av eigedommane i Bergen hamn som ikkje er omfatta av WR-rapporten \u2013 var Kystverket dessutan av den oppfatninga at det ikkje utan vidare ville akseptere at verdien av hamnekapitalen i 2011 kunne leggast til grunn for verdsetjinga av det som skal fordelast forholdsmessig. Kystverket signaliserte at det heller ikkje utan vidare kunne akseptere ei l\u00f8ysing som utelukkande byggjer p\u00e5 ei indeksregulering. Advokat Truyen fekk ordet til replikk og understreka at prinsippa for verdsetjing av verdiane som skal fordelast forholdsmessig mellom bykassen og hamnekapitalen, ikkje var tatt stilling til i WR-rapporten. Advokat Helle fekk ordet, og gjorde n\u00e6rmare greie for kommunen sin intensjon om \u00e5 investere ein del av Bergen kommune sin hamnekapital i eit Bergen og omland havn AS. Etter intensjonsavtalen med omegnskommunane, er no planen \u00e5 etablere selskapet med verknad fr\u00e5 1. januar 2019. Bergen kommune sin eigarandel i BOH AS (50%) vil inng\u00e5 i den delen av hamnekapitalen som blir liggande att i Bergen kommune. Det vil ogs\u00e5 avkastninga fr\u00e5 aksjane til Bergen kommune, jf. hamnelova \u00a7 47 tredje ledd. Helle gjorde imidlertid merksam p\u00e5 Bergen kommune sitt h\u00f8yringssvar til framlegget om ny hamnelov, og peika p\u00e5 at Bergen kommune meiner det er behov for ei lovendring som opnar for at bykassen kan ta utbytte fr\u00e5 hamnekapital/hamneverksemd. Helle gjorde greie for kva som var Bergen kommune sitt planlagde bidrag til eigenkapitalen i BOH AS med utgangspunkt i Bergen kommune sitt brev til Kystverket av 28. mars 2017. Ho understreka at eigedomsretten til grunneigedommar ikkje var ein del av det som p\u00e5 side 1 i brevet er omtala som \u00abannen egenkapital\u00bb. Til denne posten h\u00f8yrer laus\u00f8yre til d\u00f8mes i form av b\u00e5tar, kranar, k\u00f8yret\u00f8y og eigedomsretten til bygningane Hurtigruteterminalen og Skolten med punktfeste/festerett. Eigedomsretten til all grunneigedom BOH AS skal disponere, vert liggande i Bergen kommune. All fast eigedom som BOH AS skal bruke (kaifrontar, kaier og bakanforliggande areal) skal BOH AS feste/leige fr\u00e5 Bergen kommune til marknadspris. Kommunen ser imidlertid for seg at marknadsprisen til kaifrontar/kaiareal vil verte sv\u00e6rt l\u00e5g. Bakgrunnen for dette er at vedlikehaldsplikta skal ivaretakast av BOH AS. Bergen kommune sitt standpunkt er at framtidige inntekter fr\u00e5 leigebetaling/festeavgift skal tilordnast bykassen, ikkje Bergen kommune sin hamnekapital. Helle peika vidare p\u00e5 at BOH AS skal drive hamneverksemd og hamne- og farvannsforvaltning. Selskapet skal ikkje drive eigedomsforvaltning og eigedomsutvikling. Myndighetsut\u00f8ving knytt til hamn og kommunale farvatn skal ut\u00f8vast gjennom eit IKS som vil bli oppretta med verknad fr\u00e5 01.01.2019. Helle framheva dessutan at kommunen ser p\u00e5 Bergen kommune sin hamnekapital som ein bunden kapital. Kommunen legg ikkje opp til ei ordning der dei eigedommane som i dag blir disponert og til dels forvalta av BOH, skal disponerast over/forvaltast i eit separat organisasjonsledd i Bergen kommune med den konsekvensen at storleiken p\u00e5 hamnekapitalen vert p\u00e5verka av kvaliteten p\u00e5 eigedomsforvaltninga eller den alminnelege verdiutviklinga. Hamnekapitalen som er att i Bergen kommune vil derimot auke dersom verdien p\u00e5 Bergen kommune sine aksjar i BOH AS stig, og dersom det blir tatt utbytte (avkastning) fr\u00e5 selskapet. Etter gjeldande rett skal slik avkastning allokerast til den hamnekapitalen som er att i kommunen, jf. hamnelova \u00a7 47 tredje ledd. N\u00e5r hamneverksemda flyttar fr\u00e5 Dokken, vil ogs\u00e5 hamnekapitalen i Bergen kommune bli frigitt ytterlegare MNOK 450 fr\u00e5 bykassen. Helle peikte avslutningsvis p\u00e5 at det er vanskeleg \u00e5 tilr\u00e5 Byr\u00e5dsavdeling for Finans \u00e5 etablere BOH AS med verknad fr\u00e5 1. januar 2019 dersom kommunen ikkje f\u00e5r sikre signal fr\u00e5 Kystverket om at ei eventuell usemje om storleiken p\u00e5 Bergen kommune sin hamnekapital og bykassen forblir ei sak utelukkande mellom Kystverket og Bergen kommune. Storleiken p\u00e5 hamnekapitalen til Bergen kommune ber\u00f8rer etter kommunen sitt syn korkje BOH AS eller andre aksjon\u00e6rar(kommunar) i selskapet. Etter intensjonsavtalen vil nabokommunane til Bergen f\u00e5 tilf\u00f8rt 50% av eigenkapitalen i BOH AS, nemleg MNOK 270. Likeeins m\u00e5 Bergen kommune f\u00e5 sikre signal fr\u00e5 Kystverket om at kommunen ikkje vert forplikta til \u00e5 investere ein st\u00f8rre del av kommunen sin hamnekapital i BOH AS enn det kommunen har sagt i intensjonsavtalen at den vil gjere. Samarbeidet i BOH AS m\u00e5 s\u00e5leis vere up\u00e5verka av om den delen av Bergen kommune sin hamnekapital som ikkje vert investert per opprettingstidspunktet i BOH AS er MNOK 450 eller ein l\u00e5gare/h\u00f8gre verdi Kystverket ved Kragset fekk replikk og sa at Bergen kommune etter hamnelova st\u00e5r fritt til \u00e5 investere ein del av hamnekapitalen i eit AS. Kystverket m\u00e5 imidlertid ta stilling til om hamnelova gjev adgang til \u00e5 investere hamnekapital i andre kommunar, noko Kystverket som eit f\u00f8rebels standpunkt antok at den gjorde. Kystverket uttalte at deira oppfatning var at leigeinntekter/festeavgift som BOH AS betaler til Bergen kommune, kan tilordnast bykassa s\u00e5 framt det er tale om eigedom som tilh\u00f8yrer bykassa. Motsett, dersom eigedommen tilh\u00f8yrer hamnekapitalen, skal hamnekapitalen godskrivast inntekter/avgift. Kystverket p\u00e5peika imidlertid at dersom det vart usemje om dette, s\u00e5 kunne leigeinntekter/festeavgift \u00abdeponerast/s\u00e6rskilt avsetjast\u00bb fram til ei eventuell usemje vart l\u00f8yst. Advokat Truyen fekk ordet og gjorde greie for kva som som l\u00e5g i posten \u00abGjeldsovertakelse Bergen kommune\u00bb, sj\u00e5 side 1 i Bergen kommune sitt brev av 28. mars 2017. N\u00e5r verksemda i BOH blir overf\u00f8rt til BOH AS, vil Bergen kommune ved bykassen ogs\u00e5 overta noverande langsiktige gjeld i BOH, tidlegare ansl\u00e5tt til MNOK 350. Framlegget til l\u00f8ysing av kapitalfordeling mellom hamnekassen og bykassen inneber derved at Bergen kommune har akseptert at om lag MNOK 1350 av bruttoverdiane som BOH i dag disponerer, skal tilordnast hamnekassen (dels i BOH AS og dels i Bergen kommune). Leigeinntekter/festeavgift fr\u00e5 BOH AS for eigedommar tilh\u00f8yrande kommunen etter oppl\u00f8ysinga av BOH, meiner kommunen difor m\u00e5 tilordnast bykassen. Kystverket v/T\u00f8nnessen tok ordet og spurte om korleis omlandskommunane i BOH s\u00e5g p\u00e5 eit framtidig aksjeselskap i lys av Hamne- og farvannslovutvalet sitt framlegg om \u00e5 overf\u00f8re det meste av myndighetsut\u00f8vinga og forvaltninga i hamn- og farvatn til Staten v/Kystverket. Kommunaldirekt\u00f8r Corneliussen opplyste at Bergen kommune ikkje hadde f\u00e5tt opplysningar som tilsa at omegnskommunane s\u00e5g p\u00e5 dette som ein \u00abbristande f\u00f8resetnad\u00bb for selskapsetableringa, men at Byr\u00e5dsavdeling for Finans tvert i mot fekk signal om at omegnskommunane var utolmodige p\u00e5 \u00e5 f\u00e5 gjennomf\u00f8rt intensjonsavtalen og overf\u00f8rt hamneverksemda i BOH til BOH AS. J\u00f8rgensen fr\u00e5 BOH fekk ordet og gjorde greie for planane for \u00e5 flytte godsaktiviteten fr\u00e5 Dokken Vest til \u00c5gotnes (Sotra). Byr\u00e5det har lagt til grunn at dette f\u00f8rst skal skje n\u00e5r Sotrasambandet er realisert (ansl\u00e5tt 2026). J\u00f8rgensen informerte vidare om at dei st\u00f8rste cruiseskipa i dag vert lagt i Jekteviken, medan \u00f8vrige cruiseskip vert lagt p\u00e5 Skolten / Bontelabo. Advokat Helle overleverte Kystverket rekneskapen til Bergen kommune for 2017, og gjorde s\u00e6rskilt merksam p\u00e5 det som stod i noteapparatet om at BOH ikkje er eit eige rettssubjekt. Ho gjorde ogs\u00e5 merksam p\u00e5 at BOH aldri har blitt sett p\u00e5 eller behandla som eit s\u00e6rskilt rettssubjekt i Bergen kommune sine rekneskaper. Kommunaldirekt\u00f8r Ulvang og Kystverket v/ Kragset oppsummerte m\u00f8tet, og vidare framdrift i arbeidet. Skissert slik: 1) Kystverket vil f\u00f8rst ta opp dei s\u00e6rskilde sp\u00f8rsm\u00e5la knytt til investering av deler av Bergen kommune sin hamnekapital i BOH AS i eit eige brev, medrekna om Bergen kommune kan vere trygg p\u00e5 at overf\u00f8ringa av hamneverksemda til BOH AS, og investering av delar av kommunen sin hamnekapital i ein slik transaksjon, i framtida ikkje vil bli endra/p\u00e5verka av den \u00f8vrige delen av hamnekapitalen i Bergen kommune, den endelege storleiken og disponeringa av denne. 2) WR-rapporten. Kystverket ville kome tilbake til dei juridiske utgangspunkta og konklusjonane i rapporten i eit eige brev, men signaliserte allereie no at det ville sj\u00e5 n\u00e6rare p\u00e5 det som var lagt til grunn for utfylt sj\u00f8grunn, medrekna avskrivingsprinsipp knytt til slik grunn. Det vart likeeins p\u00e5peka at Kystverket sitt syn p\u00e5 dette ville p\u00e5verke forholdstalet for tilordning av verdiar mellom hamnekassa og bykassa. Kystverket si f\u00f8rebelse vurdering var likevel at det ikkje kan byggjast vidare p\u00e5 eit overordna forholdstal som ikkje tek omsyn til at dei ulike tomtene har ulik verdi. 3) For dei delane av Bergen hamn som ikkje var omfatta av WR-rapporten, ville Kystverket f\u00f8r det vurderte n\u00e6rmare om forholdstalet for eigedommane som er omfatta av WR-rapporten kunne overf\u00f8rast til eigedommar som ikkje er omfatta av rapporten, ha opplysningar fr\u00e5 Bergen kommune om kor stor del av hamna (BOH sitt anleggsregister) som ikkje var omfatta av rapporten. Bergen kommune gjorde merksam p\u00e5 at dei mest verdifulle grunneigedommane var omfatta, med eit mogeleg unntak for Tollbodkaien. 4) Kystverket ville likeeins kome attende til kva utgreiingar som vil verte naudsynte for at Kystverket kan vurdere tilordning av verdiar mellom hamnekapital og bykasse for p\u00e5st\u00e5ande bygningar (b\u00e5de for bygningar p\u00e5 grunneigedommar som er og ikkje er omfatta av WR-rapporten). 5) Verdsetjing. Kystverket meinte at eigedommane skal verdsetjast til marknadsverdi, og at marknadsverdien skal reflektere det potensialet som marknaden prisar inn i eigedommen, jf. Kystverket sitt brev til kommunen datert 24. august 2017. Dei eigedommane som inng\u00e5r i BOH sitt anleggsregister vart taksert til marknadsverdi i 2011. Marknadsverdien byggjer p\u00e5 at eigedommane er regulert til hamnef\u00f8rem\u00e5l. Kystverket meinte at 2011-taksten, medrekna indeksregulert takst, ikkje utan vidare kan leggast til grunn for verdsetjing no. Det peika p\u00e5 at utgangspunktet for taksten den gongen var hamneform\u00e5l, og at Kystverket no vurderte at det var n\u00e6rliggande at kommunen ville kome til \u00e5 omregulere einskilde eigedommar til andre f\u00f8rem\u00e5l. Etter Kystverket sitt syn m\u00e5tte verdsetjinga ta omsyn til det. Kystverket inviterte Bergen kommune til \u00e5 kome med framlegg til verdsetjingsprinsipp. 6) Bergen kommune presiserte at det ikkje er aktuelt for kommunen \u00e5 g\u00e5 inn p\u00e5 ei ordning der ein fastset forholdstal hamnekapital/bykasse, men let verdsetjinga for ein (til d\u00f8mes Dokken Vest) eller fleire av eigedommane utst\u00e5 til den/dei ikkje lenger er i bruk til hamnef\u00f8rem\u00e5l. For verdsetjing er det elles Bergen kommune sitt syn at ein ikkje kan operere med ulike takstar for fordeling hamnekasse/bykasse, og for fastsetjing av marknadsleiga/festeavgifta BOH AS skal betale til kommunen. \u00c5 operere med ulike takstar vil skape problem i forhold til st\u00f8tteregelverket. Seksjon for strategisk eiendomsforvaltning (Arbeidssted) Tor Corneliussen - Kommunaldirekt\u00f8r Anne Louise Schilbred - Seksjonssjef Dokumentet er godkjent elektronisk. "
}