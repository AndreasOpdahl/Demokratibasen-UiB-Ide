{
  "dokument_id": "01d7a5a0-f268-57f3-8619-42522926ce76",
  "doc_type": "case_attachment",
  "kommune": 4601,
  "tittel": "H\u00f8ringsuttalelse - Fysisk aktivitet i forebygging og behandling - anbefaling om fysisk aktivitet ved depresjon",
  "url": "https://bergen.kommune.no/politikere-utvalg/api/fil/bk360/11779491/Horingsuttalelse-Fysisk-aktivitet-i-forebygging-og-behandling-anbefaling-om-fysisk-aktivitet-ved-depresjon",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2024/168091-2 H\u00f8ringsuttalelse - Fysisk aktivitet i forebygging og behandling - anbefaling om fysisk aktivitet ved depresjon Hva saken gjelder: Helsedirektoratet reviderer og digitaliserer Aktivitetsh\u00e5ndboken \u2013 fysisk aktivitet i forebygging og behandling. Reviderte kapitler publiseres fortl\u00f8pende p\u00e5 Helsedirektoratet sine nettsider. H\u00f8ringsfrist: 31. januar 2025 Aktivitetsh\u00e5ndboken skal gi oppdaterte faglig r\u00e5d for veiledning og oppf\u00f8lging med individuelt tilpasset fysisk aktivitet. Den skal v\u00e6re et praktisk verkt\u00f8y for helsepersonell, helsefagstudenter og andre fagpersoner. Helsedirektoratet har n\u00e5 sendt p\u00e5 ekstern h\u00f8ring kapittelet om anbefaling om fysisk aktivitet ved depresjon. Helsedirektoratet \u00f8nsker tilbakemelding p\u00e5 innholdet i: - r\u00e5det (tittel) - utfyllende tekst til r\u00e5det - praktisk informasjon om r\u00e5det - begrunnelse av r\u00e5det - Det er ogs\u00e5 \u00f8nskelig med innspill til eventuelle justeringer av tekst og innspill knyttet til implementering Byr\u00e5dens vurdering og forslag til h\u00f8ringsuttalelse: Bergen kommune st\u00f8tter r\u00e5det om at personer med depresjon b\u00f8r f\u00e5 veiledning og tilbud om individuelt tilpasset fysisk aktivitet og trening som del av oppf\u00f8lging og behandling. Vi har imidlertid innspill knyttet til implementering og gjennomf\u00f8ring av dette r\u00e5det. Det faglige grunnlaget for bruk av fysisk aktivitet som forebygging og behandling av depresjon er udiskutabelt. B\u00e5de fordi fysisk aktivitet har positiv effekt p\u00e5 psykisk helse, og fordi personer med psykiske lidelser som gruppe har \u00f8kt risiko for livsstilssykdom og tidlig d\u00f8d. Fysisk aktivitet et kostnadseffektivt i et samfunns\u00f8konomisk perspektiv, og det er tiln\u00e6rmet fritt for bivirkninger. Kunnskapsgrunnlaget om fysisk aktivitet og helse er solid og omfattende. Selv om vi vet at fysisk aktivitet som behandlingstiltak er like effektivt som samtaleterapi og medikamenter ved lette til moderate tilfeller av depresjon, er det en utfordring at fysisk aktivitet b\u00e5de som forebyggende og behandlende tiltak ofte blir nedprioritert til fordel for andre behandlingstiltak. Unders\u00f8kelser viser at mange fastleger bruker samtaleterapi i sine konsultasjoner av pasienter med depresjon. Hvorvidt de i den anledning snakker om fysisk aktivitet er usikkert. Et insentiv for \u00e5 f\u00e5 flere fastleger til \u00e5 ta i bruk \u00abAktivitetsh\u00e5ndboken\u00bb og fysisk aktivitet som behandlingstiltak mot depresjon, men ogs\u00e5 andre sykdommer og plager hvor vi vet at fysisk 1 aktivitet har dokumentert effekt, er \u00e5 utvide takstgruppe 101-forebygging. I dag gjelder denne takstgruppen kun hjerte- og karsykdom, diabetes 2 og fedme. R\u00e5dgivning alene vil imidlertid ikke v\u00e6re nok, og kan ogs\u00e5 bidra til \u00e5 \u00f8ke helseforskjeller i befolkningen. Personer med depresjon har ofte st\u00f8rre behov for st\u00f8tte og tett oppf\u00f8lging b\u00e5de for \u00e5 komme i gang med, men ogs\u00e5 \u00e5 opprettholde fysisk aktivitet over tid. Sosial st\u00f8tte, et forpliktende opplegg, og mulighet til \u00e5 delta i treningsgrupper ledet av instrukt\u00f8rer med kunnskap og kompetanse er sentralt for \u00e5 oppn\u00e5 \u00f8kt bruk av fysisk aktivitet som behandlingstiltak for denne pasientgruppen. Dersom fysisk aktivitet skal v\u00e6re eneste behandlingstiltak ved milde og moderate depresjoner, slik r\u00e5det tilsier, kan det \u00e5 kun motivere og gi r\u00e5d inneb\u00e6re risiko for at pasienten ikke f\u00e5r behandling i det hele tatt. Dette kan forsterke sosiale helseforskjeller i befolkningen fordi resurssterke pasienter med h\u00f8y helsekompetanse har bedre forutsetninger for \u00e5 nyttiggj\u00f8re seg og f\u00f8lge r\u00e5dene enn de med f\u00e6rre ressurser og lavere helsekompetanse. R\u00e5det beskriver godt hvilke utfordringer og barrierer helsepersonell m\u00e5 v\u00e6re oppmerksomme p\u00e5 i forbindelse med bruk av fysisk aktivitet som behandlingstiltak hos pasientgruppen. I spesialisthelsetjenesten brukes fysisk aktivitet som ledd i behandling av psykiske lidelser som depresjon og angst. Det er imidlertid problematisert at tiltak iverksatt i sykehus ikke f\u00f8lges opp etter utskriving fordi kommuner mangler et oppf\u00f8lgingstilbud som for mange pasienter er sentralt for \u00e5 opprettholde livsstilsendringen over tid.1 Frivilligheten har en viktig rolle, og tilbud som \u00abAktiv p\u00e5 dagtid\u00bb og \u00abPsykiatrialliansen\u00bb er viktige akt\u00f8rer. Likevel er det behov for kommunale tilbud med kvalifisert personell fordi dette r\u00e5det legger opp til et behandlingsl\u00f8p med individuell oppf\u00f8lging og veiledning som forutsetter personell med kompetanse innen testing og treningsfysiologi. Kommunen er av helse- og omsorgstjenesteloven p\u00e5lagt \u00e5 tilby forebyggende og helsefremmende tjenester. Frisklivssentraler er utviklet og utpr\u00f8vd i kommunene, og en anbefalt m\u00e5te \u00e5 organisere slike helsetjenester p\u00e5. Ofte viser ogs\u00e5 nasjonale r\u00e5d og anbefalinger til Frisklivssentraler som aktuelle tjenester man kan henvise innbyggere og pasienter til. Da er det problematisk at ikke alle kommuner har frisklivssentral, og at flere kommuner som f\u00f8lge av en krevende kommune\u00f8konomi, mangel p\u00e5 helsepersonell og h\u00f8yt sykefrav\u00e6r n\u00e5 ser seg n\u00f8dt til \u00e5 avvikle frisklivssentraler eller tilsvarende forebyggende helsetjenester. For kommunene er det utfordrende \u00e5 m\u00e5tte velge mellom forebygging og behandling. Dersom den faglige anbefalingen om bruk av fysisk aktivitet i forebygging og behandling av depresjon, men ogs\u00e5 over 30 andre sykdomsgrupper og plager skal v\u00e6re realistisk \u00e5 gjennomf\u00f8re, m\u00e5 kommunene tilf\u00f8res ressurser. Bergen kommune mener at Frisklivssentraler b\u00f8r v\u00e6re en lovp\u00e5lagt forebyggende helsetjeneste, og kommunene m\u00e5 sikres \u00f8konomiske ressurser til drift. Vedtakskompetanse: Byr\u00e5dets fullmakter vedtatt av Bergen bystyre 27. november 2024 i sak 462/24, pkt. 2.10: H\u00f8ringsuttalelser: 2.10.1.Byr\u00e5det avgir h\u00f8ringsuttalelser p\u00e5 vegne av Bergen kommune, der forretningsutvalget har fordelt oppgaven til byr\u00e5det. Forretningsutvalget har i m\u00f8tet 12.11.2024 sak 374/24 fattet f\u00f8lgende vedtak: 1 Fysisk aktivitet er god terapi mot psykisk sykdom | Tidsskrift for Den norske legeforening 2 Byr\u00e5det avgir eventuelt h\u00f8ringssvar til \u00abH\u00f8ring \u2013 fysisk aktivitet i forebygging og behandling \u2013 anbefaling om fysisk aktivitet ved depresjon\u00bb p\u00e5 vegne av Bergen kommune. Byr\u00e5d for innstiller til byr\u00e5det \u00e5 fatte f\u00f8lgende vedtak: 1. Byr\u00e5det avgir h\u00f8ringsuttalelse til \u00abH\u00f8ring \u2013 fysisk aktivitet i forebygging og behandling \u2013 anbefaling om fysisk aktivitet ved depresjon\u00bb slik den fremkommer av byr\u00e5dens forslag. 2. Melding om vedtak sendes Bystyrets kontor. Dato: 21. januar 2025 Marte Joan Monstad Byr\u00e5d for eldre, helse og omsorg Dokumentet er godkjent elektronisk. Vedlegg: H\u00f8ringsbrev - H\u00f8ring - Fysisk aktivitet i forebygging og behandling - anbefaling om fysisk aktivitet ved depresjon H\u00f8ringsutkast: Fysisk aktivitet i forebygging og behandling - Helsedirektoratet 3 "
}