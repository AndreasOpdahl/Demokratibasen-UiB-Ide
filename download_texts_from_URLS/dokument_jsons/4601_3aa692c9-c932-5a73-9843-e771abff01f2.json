{
  "dokument_id": "3aa692c9-c932-5a73-9843-e771abff01f2",
  "doc_type": "case_presentation",
  "kommune": 4601,
  "tittel": "Fana gnr 43 bnr 150 Midtunvegen 122. Klage over avslag p\u00e5 s\u00f8knad om fradeling av 1 parsell til boligform\u00e5l",
  "url": "https://bergen.kommune.no/politikere-utvalg/api/fil/bk360/9499474/Framstilling-Fana-gnr-43-bnr-150-Midtunvegen-122-Klage-over-avslag-pa-soknad-om-fradeling-av-1-parsell-til-boligformal",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/240743-5 Fana gnr 43 bnr 150 Midtunvegen 122. Klage over avslag p\u00e5 s\u00f8knad om fradeling av 1 parsell til boligform\u00e5l Hva saken gjelder: Saken gjelder klage over avslag p\u00e5 s\u00f8knad om fradeling av 1 parsell til boligform\u00e5l fra gbnr. 43/150. Avslaget ble gitt den 31.08.2023 da en kom til at fradelingen er i strid med pbl. \u00a7 26- 1 om opprettelse og endring av eiendom og \u00a7 28-1 om byggegrunn, milj\u00f8forhold m.m. Plan- og bygningsetaten kom ogs\u00e5 til at det ikke forel\u00e5 rettslig grunnlag for \u00e5 dispensere fra regulerte tomtegrenser, jf. pbl. \u00a7 19-2. Vedtaket er p\u00e5klaget den 25.09.2023 av tiltakshaver Randi Elisabeth Dalhaug. S\u00f8ker er Grieg Arkitekter AS v/ Ida Nordanger. Eiendommen omfattes av reguleringsplan nummer 4601_5730000, Fana. del av gnr 43, Midtun, vedtatt 17.09.1984 og er regulert til eksisterende boligomr\u00e5de. Kommuneplanens arealdel viser eiendommen som sentrumsform\u00e5l, byfortettingssone. Det er s\u00f8kt om dispensasjon fra regulerte tomtegrenser, jf. pbl. \u00a7 19-1. Ansvarlig s\u00f8ker opplyser at det er foretatt nabovarsling i samsvar med bestemmelsene i pbl. \u00a7 21-3, og det er mottatt merknad fra gbnr. 43/989 (Lene Stavseng) og gbnr. 43/168 (Hanne og Fredrik Dahl Anundsen). Stavseng forutsetter at VA-anlegg p\u00e5 den aktuelle eiendom sikres og at eventuelle inngrep ikke medf\u00f8rer tekniske, materielle, driftsmessige eller \u00f8konomiske konsekvenser. Dahl Anundsen viser p\u00e5 sin side til egne fortettingsplaner og p\u00e5peker at den muligens vil ta noe utsikt for huset som planlegges bygget p\u00e5 tomten. Nabomerknadene er gjengitt i avslagsvedtakets pkt. 3.2. Bergen Vann har i uttalelse datert 27.10.2022 ingen merknader til delingen. Det kan p\u00e5regnes tilknytningsrett til offentlig vann- og avl\u00f8psnett for ny bolig. Bymilj\u00f8etaten er i uttalelse datert 10.01.2023 positiv til utvidet bruk av etablert avkj\u00f8rsel fra kommunal vei p\u00e5 n\u00e6rmere betingelser. Klage: Klager beskriver terrenget som en \u00ablett skr\u00e5ning\u00bb, og p\u00e5peker at det aldri har v\u00e6rt noe ras p\u00e5 eiendommen. Det vises til at Midthun er blitt et fortettingsomr\u00e5de og at flere boliger er bygget p\u00e5 eiendommer i skr\u00e5tt terreng. I supplerende klage datert 05.11.2023 anf\u00f8rer klager usaklig forskjellsbehandling av hensyn til tillatelser innvilget for utbygging p\u00e5 n\u00e6rliggende eiendommer med lignende terrengforhold. Det vises til klage og supplerende klage i sin helhet. Fagetatens vurdering og anbefaling: Plan- og bygningsetaten som fagetat opprettholder sin vurdering om at det er forhold ved tomtens terrenghelning, som tilsier at det ikke er \u00abtilstrekkelig sikkerhet mot fare eller vesentlige ulempe som f\u00f8lge av natur- eller milj\u00f8forhold\u00bb, jf. pbl. \u00a7 28-1. Da det ikke er s\u00f8kt 1 om eller gitt byggetillatelse til oppf\u00f8ring av nytt bolighus, m\u00e5 en i denne sak gj\u00f8res en vurdering om parsellen oppfyller krav om egnethet, jf. pbl. \u00a7 26-1. Fagetaten viser i denne sammenheng til at boligparsellen er sv\u00e6rt bratt, hvilket medf\u00f8rer en reell skredfare. Fagetaten anbefaler i den sammenheng at forholdene avklares i et konkret byggetiltak. Av samme grunn finner ikke fagetaten at vilk\u00e5rene for dispensasjon er oppfylt, jf. pbl. \u00a7 19-2. Hva gjelder anf\u00f8rsel om forskjellbehandling, viser fagetaten til at denne byggetomten ikke har tilstrekkelig likhetstrekk med andre sammenlignbare tilfeller med hensyn til st\u00f8rrelse og terrengforhold. Det vises til fagetatens notat av 06.11.2023 i sin helhet. \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Byr\u00e5det har vurdert saken p\u00e5 nytt med bakgrunn i mottatt s\u00f8knad og sakens dokumenter for \u00f8vrig, og er kommet til at klagen ikke kan tas til f\u00f8lge. Pbl. \u00a7 28-1 om byggegrunn, milj\u00f8forhold mv., jf. pbl. \u00a7 26-1 Etter pbl. \u00a7 26-1 m\u00e5 det ikke opprettes ny grunneiendom \u00abp\u00e5 en slik m\u00e5te at det oppst\u00e5r forhold som strider mot denne lov, forskrift eller plan\u00bb. Det m\u00e5 heller \u00abikke gj\u00f8res slik at det dannes tomter som er uegnet til bebyggelse p\u00e5 grunn av sin st\u00f8rrelse, form eller plassering etter reglene i denne lov\u00bb. I vurderingen i denne sak skal det blant annet legges vekt p\u00e5 fremtidig husplassering, st\u00f8rrelse p\u00e5 bebyggelse og byggelinjer i plan, se Ot.prp.45 (2007- 2008) s. 337. Det f\u00f8lger videre av pbl. \u00a7 28-1 at \u00abgrunn kan bare bebygges, eller eiendom opprettes eller endres, dersom det er tilstrekkelig sikkerhet mot fare eller vesentlig ulempe som f\u00f8lge av natur- eller milj\u00f8forhold\u00bb. Vurderingen om vilk\u00e5ret om \u00abtilstrekkelig sikkerhet\u00bb beror p\u00e5 en konkret vurdering av risikomomentene, jf. Ot.prp. nr. 45 (2007-2008) s. 338. Byr\u00e5det mener p\u00e5 bakgrunn av fagetatens konkrete vurderinger ut ifra de opplysningene som foreligger p\u00e5 dette tidspunkt, at parsellen ikke synes \u00e5 ha \u00abtilstrekkelig sikkerhet mot fare eller vesentlig ulempe som f\u00f8lge av natur- eller milj\u00f8forhold\u00bb, jf. pbl. \u00a7 28-1. Det vises s\u00e6rskilt til at b\u00e5de illustrasjoner fra s\u00f8ker og relevante kart antyder sv\u00e6rt bratt terreng der hvor boligen er skissert plassert og p\u00e5 n\u00e6rliggende arealer. En kan av hensyn til dette vanskelig komme til den konklusjon at boligparsellen innehar \u00abtilstrekkelig sikkerhet\u00bb mot rasfare mv. Byr\u00e5det stiller seg imidlertid positiv til \u00f8nsket om fortetting i boligomr\u00e5det, se byr\u00e5dets avsluttende kommentarer i saken. Byr\u00e5det finner f\u00f8lgelig at det her er s\u00f8kt om boligparsell \u00absom er uegnet til bebyggelse p\u00e5 grunn av sin [...] plassering etter reglene i [Plan og bygningsloven]\u00bb og at det \u00aboppst\u00e5r forhold som strider med [Plan- og bygningsloven]\u00bb, jf. pbl. \u00a7 26-1, jf. Dispensasjon fra regulerte tomtegrenser og forskjellsbehandling Byr\u00e5det tiltrer for \u00f8vrig fagetatens vurderinger knytte til oms\u00f8kte dispensasjon fra regulerte tomtegrenser og anf\u00f8rt forskjellsbehandling. I denne saken er det tale om \u00e5 fradele en relativt liten boligparsell (cirka 428 m2), der hvor det er skissert h\u00f8y bebyggelse p\u00e5 utfordrende terreng. Fremfor at det fradeles og etableres boligparseller som ikke kan bebygges, b\u00f8r en fortrinnsvis avklare nevnte forhold i en byggesaksprosess. Byr\u00e5det anser dessuten det p\u00e5 dette tidspunkt h\u00f8yst sannsynlig at bolig p\u00e5 oms\u00f8kte parsell fordrer vesentlig bruk av murer og skj\u00e6ringer i strid med kommunens retningslinjer til pbl. \u00a7 29-2 i KPA 2018 \u00a7 8.2.9. 2 Om nabomerknad Byr\u00e5det vil for \u00f8vrig p\u00e5peke uten betydning for ovennevnte vurdering, at det fremst\u00e5r usikkert om en innehar de privatrettslige rettighetene for en eventuell fremtidig bygges\u00f8knad av hensyn til nabos VA-ledninger, jf. pbl. \u00a7 21-6. Byr\u00e5det finner ikke i denne sammenheng at forhold som nevnt i nabomerknad fra Stavseng, er n\u00e6rmere dr\u00f8ftet fra s\u00f8kers side. Byr\u00e5det viser dessuten til at stikkledninger som hovedregel ikke skal overbygges, jf. TEK17 \u00a7\u00a7 15-7 tredje ledd bokstav a og 15-8 fjerde ledd bokstav b. Se relevante utklipp: Utklipp fra VA-ledningskart vedlagt s\u00f8knad Utklipp fra skisse av fremtidig utnyttelse vedlagt s\u00f8knad Avsluttende kommentarer Byr\u00e5det er sv\u00e6rt positiv til \u00f8nsket om fortetting i dette boligomr\u00e5det av hensyn til eiendommens plassering i byfortettingssone og i n\u00e6rhet til Bybanen. Byr\u00e5det oppfordrer f\u00f8lgelig tiltakshaver til \u00e5 f\u00f8lge fagetatens anbefaling om \u00e5 f\u00f8rst s\u00f8ke om oppf\u00f8ring av bolig p\u00e5 parsellen for \u00e5 avklare tomtens egnethet og \u00f8vrige forhold som nevnt. I tilfelle det p\u00e5 senere tidspunkt foreligger byggetillatelse p\u00e5 parsellen, vil byr\u00e5det kunne stille seg annerledes til en s\u00f8knad om fradeling. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Fagetatens vedtak datert 31.08.2023 opprettholdes. Klagen tas ikke til f\u00f8lge. Dato: 16. januar 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagetatens notat av 06.11.2023 med f\u00f8lgende vedlegg: 1. Situasjonskart 2. D-1 Situasjonsplan 3. Flyfoto 4. Klage over avslag 5. Avslag p\u00e5 s\u00f8knad om opprettelse og endring av eiendom 3 6. Uttalelse fra Bergen Vann 7. Uttalelse fra Bymilj\u00f8etaten 8. S\u00f8knad om deling 9. Nabomerknader 4 "
}