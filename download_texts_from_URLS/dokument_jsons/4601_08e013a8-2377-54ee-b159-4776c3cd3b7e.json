{
  "dokument_id": "08e013a8-2377-54ee-b159-4776c3cd3b7e",
  "doc_type": "case_presentation",
  "kommune": 4601,
  "tittel": "Oppheving av eldre veiplaner. 2. gangs behandling",
  "url": "https://bergen.kommune.no/politikere-utvalg/api/fil/bk360/9643046/Framstilling-Oppheving-av-eldre-veiplaner-2-gangs-behandling",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2022/198247-92 Oppheving av eldre vegplaner. 2. gangs behandling Hva saken gjelder: Plan- og bygningsetaten (PBE) foresl\u00e5r \u00e5 oppheve 20 eldre reguleringsplaner, vedtatt i tidsperioden mellom 1948 og 1982. Planene regulerer i all hovedsak veganlegg. Kommunaldirekt\u00f8ren besluttet oppstart av planarbeidet i mars 2023, og offentlig ettersyn av planarbeidet i juli 2023. Saken fremmes n\u00e5 til sluttbehandling. Oversiktskart over planene som foresl\u00e5s opphevet er vist i figur 1. Figur 1. Oversiktskart over plassering av planene som foresl\u00e5s opphevet i dette planarbeidet Bakgrunnen for planarbeidet er at Plan- og bygningsetaten i \u00e5rsoppdraget for 2023 ble bedt om \u00e5 videref\u00f8re prosjekt for oppheving av eldre arealplaner, startet i 2022. Oppheving av eldre reguleringsplaner er en del av oppryddingen i kommunens planregister og plangrunnlag. 1 Oppheving av reguleringsplanene inneb\u00e6rer at planene som er foresl\u00e5tt opphevet mister sin rettsvirkning og fjernes som plangrunnlag p\u00e5 eiendommene. Et resultat av opphevingen er at eiendommene blir uregulert. Dette forenkler plangrunnlaget i byggesaksbehandlingen. N\u00e5r planene er opphevet, vil det i hovedsak v\u00e6re kommuneplanens arealdel (KPA 2018) og eventuelt nyere arealplaner som gjelder ved behandling av byggesaker. Prosess og medvirkning For oppheving av reguleringsplan gjelder samme prosess som for utarbeiding av ny plan; oppstart, offentlig ettersyn og vedtak i bystyret. Ber\u00f8rte parter skal bli varslet og informert i de ulike fasene i prosessen. Planforslaget ble sendt p\u00e5 h\u00f8ring og lagt ut til offentlig ettersyn i perioden 26.08.2023- 10.10.2023. Det kom inn 2 private merknader og 4 uttalelser fra h\u00f8ringsinstanser. Disse er oppsummert og kommentert i merknadsskjema datert 05.12.2023. I uttalelsene og merknadene blir det i hovedtrekk pekt p\u00e5 f\u00f8lgende: - Merknadsgiver \u00f8nsker \u00e5 beholde plan 30930000 for Hop (\u00d8stre Hopsvegen), eventuelt kun oppheve deler av den. Viser til behov for vegutbedringer. - Statens vegvesen er enig med Bergen kommune om at disse planene ikke egner seg som styringsverkt\u00f8y og at de med fordel kan oppheves. - Bymilj\u00f8etaten har ingen motforestillinger til oppheving av reguleringsplanene. - Vestland fylkeskommune og byantikvaren har ingen vesentlige merknader. Det er ikke gjort endringer etter offentlig ettersyn. Fagetatens vurdering og anbefaling: Plan- og bygningsetaten har utarbeidet et grundig fagnotat, som ligger ved saken. Under vil bare de viktigste vurderingene gjengis. For mer detaljerte opplysninger om PBE sine vurderinger blir det vist til fagnotatet i sin helhet. Forhold til overordnet plan I dag er plangrunnlaget til eiendommene innenfor planomr\u00e5dene fastsatt b\u00e5de i KPA 2018 og i de eldre reguleringsplanene. Plan- og bygningsetaten foresl\u00e5r \u00e5 oppheve de eldre reguleringsplanene fra plangrunnlaget, slik at nye byggetiltak innenfor planomr\u00e5dene kun behandles etter overordnet plan. Eksisterende godkjent bruk, samt drift og vedlikehold av arealene kan fortsette som f\u00f8r uavhengig av opphevingen. Plan- og bygningsetaten vurderer bestemmelsene og f\u00f8ringene i KPA 2018 til \u00e5 v\u00e6re tilfredsstillende plangrunnlag i byggesaksbehandling for s\u00f8knad om nye byggetiltak. Reguleringsplanene som foresl\u00e5s opphevet er av eldre dato hvor de fleste nye tiltak uansett utl\u00f8ser krav om \u00e5 utarbeide ny reguleringsplan (jf. \u00a7 3 i KPA 2018), samt at ekspropriasjonsgrunnlaget er utg\u00e5tt. Byggegrenser mot offentlig veg Vedtaksmyndighet knyttet til byggegrenser mot offentlig veg ligger hos vegmyndighetene i uregulerte omr\u00e5der og hos planmyndigheten i regulerte omr\u00e5der. Ved oppheving av reguleringsplanen vil det v\u00e6re dagens veglov som fastsetter byggegrensen mot offentlig veg. Byggegrensen mot offentlig veg vil f\u00f8lgelig \u00f8ke fra 3,5 meter til 15 meter for kommunal veg, og til 50 meter for riksveg samt til 15 meter for offentlig gang- og sykkelveg. \u00d8kt byggegrense kan gi noe \u00f8kt saksbehandling knyttet til dispensasjon fra byggegrense mot offentlig veg. I dag f\u00e5r vegmyndighetene tiltakene som er innenfor byggegrensene til uttale i omr\u00e5der som er regulert, mens det ved uregulert grunn vil v\u00e6re vegmyndighetene som gj\u00f8r vedtak om dispensasjon fra byggegrensen. Vegeier f\u00e5r dermed \u00f8kt muligheten til \u00e5 avgrense bygging n\u00e6rt vegen dersom fremtidige behov for fortau, sykkelanlegg, utvidelse av vegen, overvannsh\u00e5ndtering med mer tilsier det. 2 Vurdering av planID 30930000 (\u00d8stre Hopsvegen) Det kom en privat merknad i forbindelse med offentlig ettersyn, som gjaldt en av vegplanene. Merknadsgiver ber om at reguleringsplan for Fana, Hop planID 30930000 beholdes, eventuelt kun oppheve deler av planen. Merknadsgiver bor langs \u00d8stre Hopsvegen, og p\u00e5peker behov for vegutbedring og at vegen er for smal i dag. Videre p\u00e5pekes vegens samfunnsfunksjon som gangveg til bybanen (Hop-stoppet). Den eldre reguleringsplanen for Fana, Hop planID 30930000 samsvarer ikke med slik vegen faktisk er blitt bygget. Vegen er etablert smalere og f\u00f8lger en annen vegtras\u00e9 enn det som er regulert. PBE vurderer at ulempen med \u00e5 oppheve planen er at en fjerner historikken om at det var tiltenkt en bredere veg til boligomr\u00e5det i det juridiske plangrunnlaget til eiendommene. Ekspropriasjonsgrunnlaget er imidlertid for lengst utg\u00e5tt, og behov for vegutvidelser krever i dag avtale om \u00e5 erverve areal, noe som kan gj\u00f8res uavhengig av reguleringsplan. Deler av vegbredden er ogs\u00e5 regulert p\u00e5 kommunal eiendom som er avsatt til gr\u00f8nnstruktur i overordnet plan. Bymilj\u00f8etaten (BME) uttaler til oppstart at \u00abEnkelte av planene ber\u00f8rer eksisterende naturomr\u00e5der, der BME st\u00f8tter oppheving av planene\u00bb. Plan- og bygningsetaten anbefaler etter en samlet vurdering \u00e5 oppheve hele reguleringsplanen for Fana, Hop planID 30930000. \u00d8konomiske konsekvenser: Oppheving av reguleringsplanene vil ikke f\u00e5 \u00f8konomiske konsekvenser for Bergen kommune. Byr\u00e5dets vurdering og anbefaling/konklusjon: Byr\u00e5det anser det som positivt at det arbeides med opprydding av kommunens planregister. Dette vil b\u00e5de forenkle forst\u00e5elsen av gjeldende plangrunnlag og forvaltningen av plandatabasen, og s\u00f8rge for at planene forblir tidsriktige. Byr\u00e5det er opptatt av at gjeldende reguleringsplaner er oppdaterte, entydige og gode styringsverkt\u00f8y for behandling av byggesaker. Siden de eldre vegplanene ble vedtatt har situasjonen og utviklingen av omr\u00e5dene endret seg og planstatus stemmer i mange tilfeller ikke overens med den bygde situasjon. Vegplanene fremst\u00e5r i dag som utdaterte og lite anvendelig i byggesaker. Byr\u00e5det merker seg at byggegrense mot offentlig veg vil \u00f8kes ved oppheving av vegplanene, og at dette vil medf\u00f8re at flere fremtidige bygningstiltak vil havne innenfor byggegrensen og derfor kreve dispensasjon fra vegloven. Byr\u00e5det \u00f8nsker at det skal bli enklere for innbyggerne \u00e5 bygge, utvikle og vedlikeholde egen bolig og eiendom. Det er derfor positivt at eldre reguleringsplaner oppheves slik at behovet for dispensasjoner fra planmyndigheter generelt blir mindre. Opphevingen medf\u00f8rer imidlertid at private grunneiere i st\u00f8rre grad kan m\u00e5tte s\u00f8ke dispensasjoner fra vegmyndigheter ved nye tiltak p\u00e5 egen eiendom. Samtidig ser byr\u00e5det at det er viktig at vegeier f\u00e5r \u00f8kt mulighet til \u00e5 avgrense bygging n\u00e6rt vegen for \u00e5 ivareta viktige samfunnsinteresser som trafikksikkerhet og drift og vedlikehold av veganlegget. Byr\u00e5det er opptatt av at byens vegnett og kollektivtilbud skal utvikles, og ser dette i sammenheng med at opphevingen vil gi vegmyndigheter st\u00f8rre handlingsrom. Plan- og bygningsetaten har gjort en grundig og helhetlig vurdering av oppheving av plan 30930000 i sitt fagnotat. Byr\u00e5det viser til dette, og st\u00f8tter PBE sin konklusjon om \u00e5 anbefale oppheving av hele reguleringsplanen for Fana, Hop planID 30930000. Konklusjon Byr\u00e5det anser saken for \u00e5 v\u00e6re tilstrekkelig opplyst. Byr\u00e5det legger vekt p\u00e5 at plangrunnlaget i kommunen skal v\u00e6re oppdatert og relevant grunnlag for vurderinger i byggesaker, og at det derfor er viktig \u00e5 rydde i kommunens planbeholdning. Etter en samlet vurdering st\u00f8tter byr\u00e5det forslaget om \u00e5 oppheve de eldre reguleringsplanene. 3 Begrunnelse for framleggelse til bystyret: Etter plan- og bygningslovens \u00a7 3-3, andre ledd, ligger det til bystyret selv \u00e5 vedta reguleringsplan, jf. \u00a7 12-12. For oppheving av reguleringsplan gjelder samme bestemmelser som for utarbeiding av ny reguleringsplan, jf. pbl. \u00a7 12-14. Utvalg for milj\u00f8 og utvikling skal gi innstilling i saken. Byr\u00e5det innstiller til bystyret \u00e5 fatte f\u00f8lgende vedtak: I medhold av plan- og bygningsloven \u00a7 12-14, opphever Bergen bystyre f\u00f8lgende reguleringsplaner: a) ARNA. R 560, HOVEDVEGER INDRE ARNA, ESPELAND, ENDRING AV VEGTRAS\u00c9, planID 3050100, vedtatt 27.04.1979. b) BERGENHUS. \u00d8YJORDEN - STEMMEMYREN, REGULERING AV VEIER, planID 11050000, vedtatt 08.03.1961. c) BERGENHUS. TOLLBODALLMENNINGEN - N\u00d8STET, REGULERING AV TUNNEL, planID 10420000, vedtatt 29.04.1949. d) BERGENHUS. PUDDEFJORDSBROEN VEI TIL FYLLINGSDALEN, planID 11240000, vedtatt i 09.09.1963. e) BERGENHUS/\u00c5RSTAD. HOVEDINNFARTS\u00c5REN FRA SYD DANMARKSPLASS \u2013 STR\u00d8MGATEN, planID 11600000, vedtatt 28.02.1969. f) BERGENHUS. MOLLESMAUET, REGULERINGSENDRING, planID 11670000, vedtatt 28.02.1969. g) LAKSEV\u00c5G. VEI OVER PUDDEFJORDENS VESTRE BROHODE TIL FYLLINGSDALEN, planID 40230000, vedtatt 24.09.1963. h) FYLLINGSDALEN. GNR 19, KR\u00c5KENESVEIEN, planID 30210000, vedtatt 14.06.1961. i) FYLLINGSDALEN. HOVED\u00c5REN FRA SKARPHAUGEN \u2013 LAUV\u00c5, planID 11260000, vedtatt 23.11.1963. j) FANA. GNR 9, TVEITER\u00c5S, planID 30650000, vedtatt 28.11.1953. k) FANA. GNR 42, NESTTUN, planID 30200000, vedtatt 25.11.1957. l) FANA. HOP, planID 30930000, vedtatt 14.02.1967. m) FANA. SM\u00d8R\u00c5SVEGEN, APELTUNVEGEN, planID 30100000, vedtatt 13.11.1968. n) YTREBYGDA, GNR 39, BNR 116, H\u00c5VARDSTUN, OMR\u00c5DE RUNDT FELT B, planID 5860000, 06.09.1982. o) YTREBYGDA. DEL AV GNR 107, ESPELAND, VEGREGULERING, planID 4750000, vedtatt 05.06.1978. p) \u00c5RSTAD. SOLHEIMSGATEN - MICHAEL KROHNS GATE - NYKRONBORG OG M\u00d8REGATEN, planID 10270000, 28.01.1948. q) \u00c5RSTAD. ASTRUPS VEI OG SCHWEIG\u00c5RDS VEI, UTVIDELSE, planID 10430000, vedtatt 02.05.1949. r) \u00c5RSTAD. IBSENS GATE 104, UTVID KRYSSET VED HUNSTADSVINGEN, planID 10800000, vedtatt 27.04.1954. s) \u00c5RSTAD. GNR 13, STORETVEIT, ENDRING AV HAGERUPS VEI, planID 30730000, vedtatt 29.04.1960. t) \u00c5RSTAD. GNR 15, DEL AV NYHAUGEN, GNR 13, DEL AV STORETVEIT, planID 30020000, vedtatt 25.09.1950. Dato: 6. februar 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. 4 Vedlegg: Fagnotat datert 12.12.2023 med f\u00f8lgende vedlegg: Merknadsskjema datert 05.12.2023 Planbeskrivelse datert 28.06.2023 Planavgrensning datert 09.05.2023 Oversiktskart datert 09.05.2023 Evalueringsskjema - Vegplaner 5 "
}