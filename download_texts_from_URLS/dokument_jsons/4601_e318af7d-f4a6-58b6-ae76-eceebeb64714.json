{
  "dokument_id": "e318af7d-f4a6-58b6-ae76-eceebeb64714",
  "doc_type": "case_attachment",
  "kommune": 4601,
  "tittel": "Klimaetatens innspill til offentlig h\u00f8ring av nye statlige planretningslinjer for klima og energi",
  "url": "https://bergen.kommune.no/politikere-utvalg/api/fil/bk360/10235820/Klimaetatens-innspill-til-offentlig-horing-av-nye-statlige-planretningslinjer-for-klima-og-energi",
  "tekst": " Klimaetaten BBU - Seksjon klima, milj\u00f8 og samfunn V\u00e5r referanse: 2024/47339-3 (Arbeidssted) Saksbehandler: Jim Andr\u00e9 Kokkin Postboks 7700 Dato: 17. april 2024 5020 BERGEN Deres ref.: Klimaetatens innspill til offentlig h\u00f8ring av nye statlige planretningslinjer for klima og energi Klimaetatens generelle merknader Klimaetaten mener de foresl\u00e5tte statlige planretningslinjer for klima og energi generelt er en forbedring over n\u00e5gjeldende planretningslinjer, som mangler konkrete retningslinjer for hvordan klima- og energihensyn skal ivaretas i arealplanleggingen. Klimaetaten p\u00e5peker imidlertid at dersom retningslinjen ogs\u00e5 skal omfatte natur og naturmangfold, som beskrevet i form\u00e5let, b\u00f8r det gjenspeiles i tittelen, og noen av punktene videreutvikles. Klimaetaten mener det er positivt at effektiv og fleksibel energibruk og sirkul\u00e6r \u00f8konomi er innarbeidet i forslaget til statlige planretningslinjer. Klimaetaten viser til at f\u00f8ringene for klimatilpasning ikke er endret fra n\u00e5gjeldende planretningslinjer. Klimatilpasning ser likevel ut til \u00e5 v\u00e6re godt ivaretatt, og oppgavefordeling framst\u00e5r som hensiktsmessig og balansert. Det b\u00f8r vurderes om hensynet til sumvirkninger og sammenfallende risiko ogs\u00e5 kan innarbeides. Klimaetaten mener rolle- og oppgaveavklaring er viktig, men det er omtalt p\u00e5 litt ulikt vis ulike steder i retningslinjen, og kunne v\u00e6rt h\u00e5ndtert mer enhetlig. Klimaetaten mener ogs\u00e5 generelt at det er naturlig at begge de foresl\u00e5tte statlige planretningslinjene har et mer enhetlig oppsett. Det er ikke tilfellet n\u00e5. I disse statlige planretningslinjene for klima og energi er f.eks. oppsettet under pkt. 4 og 5 ulikt fra de foresl\u00e5tte statlige planretningslinjene for arealbruk og mobilitet. Klimaetaten viser ogs\u00e5 til at noen av punktene i retningslinjene er veldig lange, med mange underpunkter. Det kan v\u00e6re hensiktsmessig \u00e5 skille disse ut i egne punkter. Det er imidlertid positivt at underpunktene stort sett er nummerert eller merket med bokstav, slik at de er lettere \u00e5 henvise til. Klimaetaten mener det er viktig at det er samsvar mellom f\u00f8ringer i retningslinjene og de hjemler kommunen har i plan- og bygningsloven til \u00e5 stille krav. Klimaetaten viser til at retningslinjenes krav til kunnskapsgrunnlag og de vurderinger som skal gj\u00f8res i kommunal planlegging, forutsetter \u00f8kt ressursbruk i kommunene, s\u00e6rlig n\u00e5r det gjelder samarbeid om, og planlegging av, energil\u00f8sninger. Det kan v\u00e6re vanskelig i en Postadresse: Telefon: Postboks 7700, 5020 BERGEN E-post: Klimaetaten@bergen.kommune.no Kontoradresse: Internett: www.bergen.kommune.no presset kommune\u00f8konomi, og s\u00e6rlig for mindre kommuner som allerede sliter med kompetansemangel tilknyttet klima og energi. Klimaetatens spesielle merknader Til 1. Form\u00e5l Klimaetaten viser til at det foresl\u00e5tte forslaget er en ny og forbedret versjon av n\u00e5gjeldende form\u00e5lsbestemmelse. Klimaetaten mener form\u00e5lsbestemmelsens f\u00f8rste avsnitt i utgangspunktet er god, men det b\u00f8r innarbeides en henvisning til omstilling til et lavutslippssamfunn. Klimaetaten mener imidlertid det er positivt at form\u00e5lsbestemmelsen tydelig knyttes til overordnede klimam\u00e5l. Til 2. Virkeomr\u00e5de Klimaetaten p\u00e5peker at retningslinjens f\u00f8rste avsnitt sier at den skal legges til grunn i \u00abkommunal virksomhet\u00bb, samtidig som det for stat og fylkeskommune bare er avgrenset til planlegging etter plan- og bygningsloven. Klimaetaten mener det b\u00f8r v\u00e6re likt, i hvert fall for fylkeskommunene, sett i sammenheng med form\u00e5lsbestemmelsen i pkt. 1. Til 3. Generelle retningslinjer Klimaetaten mener det er uklart hva som menes med \u00absektorenes arbeid\u00bb i f\u00f8rste avsnitt. Det b\u00f8r vurderes om uttrykket kan sl\u00f8yfes. Klimaetaten mener ogs\u00e5 det b\u00f8r v\u00e6re et tilsvarende krav for stat og fylkeskommune. Det vil v\u00e6re relevant for eksempel ved lokalisering av offentlige virksomheter, ved strategiarbeid og lignende. Klimaetaten mener siste avsnitt b\u00f8r legges til et eget punkt. Det er viktig for kommunene at reaksjoner p\u00e5 brudd av planretningslinjene er tydelige. Det b\u00f8r ogs\u00e5 avgrenses til arealplaner, gitt at planretningslinjene ellers viser til en rekke planer som ikke n\u00f8dvendigvis er underlagt ordningene med innsigelse eller innvending. Til 4.1 Staten, fylkeskommunene og kommunene sitt ansvar for \u00e5 skaffe og bruke kunnskap Klimaetaten mener det er positivt at staten p\u00e5tar seg \u00e5 levere oppdatert kunnskapsgrunnlag om regnskap for direkte utslipp og energiregnskap p\u00e5 kommuneniv\u00e5. Dette er nytt. Klimaetaten ser ogs\u00e5 positivt p\u00e5 at staten tar et st\u00f8rre ansvar for \u00e5 veilede kommunene p\u00e5 disse temaene. Klimaetaten mener ogs\u00e5 det er positivt med st\u00f8rre regional samhandling om klimaomstilling og energiplanlegging. Klimaetaten viser til at punktene knyttet til energi vil gi et langt bedre kunnskapsgrunnlag enn kommunen sitter p\u00e5 i dag, b\u00e5de innen egen virksomhet og i kommunen for \u00f8vrig. Det forutsetter at kommunen har dedikerte ressurser for \u00e5 kartlegge og forst\u00e5 sammenhenger innen energiplanlegging. Det forutsetter ogs\u00e5 et tettere samarbeid med, og en st\u00f8rre \u00e5penhet fra, energileverand\u00f8rer og nettkonsesjon\u00e6rer. Plikt til \u00e5 dele informasjon m\u00e5 derfor forankres i egnet regelverk, som forskrifter til energiloven. Side 2 av 4 Til 4.2 Retningslinjer for overordnet kommunal og regional klima- og energiplanlegging Klimaetaten p\u00e5peker at retningslinjen tar for seg kommunenes og fylkeskommunenes rolle som samfunnsutvikler, og svarer i stor grad til det arbeidet som er gjort i Gr\u00f8nn strategi. Det er derfor positivt at slikt klima- og milj\u00f8planarbeid f\u00e5r tydelig forankring i forslaget. Til 4.3 Retningslinjer for hvordan klimagassreduksjon, omstilling og effektiv og fleksibel energibruk skal ivaretas i arealplanlegging Klimaetaten mener bokstav c i forslaget fremst\u00e5r hensiktsmessig, men kunne v\u00e6rt bedre samordnet med forslaget til statlige planretningslinjer for arealbruk og mobilitet. Der st\u00e5r det at myr \u00abb\u00f8r ikke\u00bb bygges ned. Det er positivt at formuleringen her legger terskelen h\u00f8yere. Samtidig mener Klimaetaten at arealregnskap b\u00f8r fremheves som et egnet verkt\u00f8y til \u00e5 ivareta karbonrike arealer. Klimaetaten er positive til forslaget i bokstav d, men det b\u00f8r ogs\u00e5 f\u00f8lges av en tydeligere hjemmel for \u00e5 stille krav til dette i plan- og bygningsloven. Den b\u00f8r ogs\u00e5 fremheve at valg av energisystem b\u00f8r v\u00e6re tema tidlig i planprosessen, for \u00e5 sikre helhetlige og samordnede energisystemer. Klimaetaten er ogs\u00e5 positive til at forslaget i bokstav f oppstiller et krav om vurdering av rehabilitering og ombruk i tilknytning regulering til riving. Det m\u00e5 imidlertid ogs\u00e5 her v\u00e6re sammenheng med de virkemidlene og verkt\u00f8yene som er tilgjengelige i plan- og bygningsloven. Klimaetaten p\u00e5peker at forslagets bokstav h fremst\u00e5r som et utredningskrav i planleggingen. Kommunens maler tilpasses disse. Til 5.1 Generelt Klimaetaten mener punktet b\u00f8r hete \u00abGenerelt om klimatilpasning\u00bb. Klimaetaten mener ogs\u00e5 de to generelle avsnittene i den foresl\u00e5tte retningslinjen kan fusjoneres til ett. Til 5.2 Samarbeid og ansvar for gjennomf\u00f8ring Klimaetaten mener ogs\u00e5 her at retningslinjen b\u00f8r ha \u00abklimatilpasning\u00bb i overskriften. Klimaetaten mener ellers at retningslinjen gir en hensiktsmessig oppgavefordeling. Til 5.3 Krav til planprosess og beslutningsgrunnlag Klimaetaten mener det b\u00f8r vurderes \u00e5 inkludere sumvirkninger og sammenfallende risiko i forslagets andre avsnitt. Med hilsen Klimaetaten Stina Ellevseth Oseland - direkt\u00f8r Unn Kristin Hovda - spesialr\u00e5dgiver Dokumentet er godkjent elektronisk. Side 3 av 4 Kopi til: BBU - Seksjon byutvikling (Arbeidssted) - Unn Kristin Hovda Side 4 av 4 "
}