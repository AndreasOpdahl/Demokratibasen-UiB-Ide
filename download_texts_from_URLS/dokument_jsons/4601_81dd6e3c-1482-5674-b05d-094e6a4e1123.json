{
  "dokument_id": "81dd6e3c-1482-5674-b05d-094e6a4e1123",
  "doc_type": "case_presentation",
  "kommune": 4601,
  "tittel": "Utestengelse av tilbyder fra kommunale konkurranser",
  "url": "https://bergen.kommune.no/politikere-utvalg/api/fil/bk360/9555079/Framstilling-Utestengelse-av-tilbyder-fra-kommunale-konkurranser",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/282580-1 Utestengelse av tilbyder fra kommunale konkurranser Hva saken gjelder: Saken gjelder dokumentforfalskning \u2013 forfalskning av tilbudsdokumenter. Selskapet Bici Bygg AS, org.nr. 923 852 158, har den siste tiden i flere kommunale konkurranser levert forfalskede kredittvurderingsrapporter. Forfalskning er oppdaget i tre konkurranser, to i regi av Etat for bygg og eiendom, og \u00e9n i regi av Etat for boligforvaltning. Funnene er omtalt under. Etat for bygg og eiendom: \u2022 EBE 31 - 2023 Nyg\u00e5rdslien Skole - Ventilasjon \u2022 EBE 32 - 2023 Slettebakken Skole Bygg 2 og 6 - Ventilasjon Etat for bygg og eiendom utlyste to konkurranser for ventilasjon med romaggregater ved henholdsvis Nyg\u00e5rdslien skole og Slettebakken skole, med tilbudsfrist 7. desember 2023. I begge konkurransene var det stilt f\u00f8lgende kvalifikasjonskrav knyttet til \u00f8konomisk og finansiell kapasitet: Beskrivelse av krav/dokumentasjon: Oppdragsgiver vil selv innhente kredittvurdering p\u00e5 den enkelte tilbyder. Vurderingen vil baseres p\u00e5 s\u00e5kalt rating kredittvurdering det vil si kredittinstitusjonens kredittrating, delbed\u00f8mmelse og historiske rating av vedkommende leverand\u00f8r. For denne kontrakten skal kredittratingen ikke v\u00e6re d\u00e5rligere enn A (kredittverdig) eller tilsvarende dersom annen rating benyttes (tallbed\u00f8mmelse). Tilbyder med lavere rating enn A eller tilsvarende (dvs. ikke kredittverdig eller kredittverdig mot sikkerhetsstillelse) vil ikke bli vurdert. Nyetablerte Leverand\u00f8rer skal ikke v\u00e6re d\u00e5rligere enn AN (kredittverdig nyetablerte foretak) eller tilsvarende dersom annen rating benyttes (tallbed\u00f8mmelse). Nyetablerte kan alternativt levere bankerkl\u00e6ring som bevis for kredittverdighet. Dokumentasjonskrav for norske leverand\u00f8rer: Oppdragsgiver vil selv innhente kredittvurdering p\u00e5 den enkelte tilbyder fra DIFIs eBevis, Proff Forvalt (https://forvalt.no/) og/eller via opplysninger gitt av Creditsafe (https://www.creditsafe.com). I tillegg kan oppdragsgiver hente inn ytterligere opplysninger fra Br\u00f8nn\u00f8ysundregistrene. Merk at konkurransegrunnlaget inneholder retningslinjer for hvordan leverand\u00f8rer selv kan supplere tilgjengelig informasjon hvis \u00f8nskelig. Dokumentasjon for utenlandske leverand\u00f8rer: Leverand\u00f8r skal p\u00e5 foresp\u00f8rsel levere en kredittrating rapport fra selskap som har konsesjon fra Datatilsynet til \u00e5 drive kredittopplysningsvirksomhet i Norge eller fra selskap med tilsvarende godkjenning i medlemsstat i EU/E\u00d8S. Kredittratingsrapporten m\u00e5 v\u00e6re basert p\u00e5 oppdaterte regnskapsopplysninger. 1 Selskapet Bici Bygg AS var en av totalt tre leverand\u00f8rer som leverte tilbud i begge konkurransene. Selskapet har C-rating hos Proff Forvalt og D-rating hos Creditsafe. Selskapet har likevel lagt ved et dokument, angivelig fra Creditsafe, datert 16. november 2022, der Bici Bygg AS st\u00e5r med en rating p\u00e5 95 p\u00e5 en skala fra 1 (d\u00e5rligst) til 100 (best). Der det skal st\u00e5 informasjon om internasjonal kategori, p\u00e5 sidene 1 og 4, er det oppgitt EN, som ikke er en korrekt kategori i noen av de kjente kredittratingene Moody\u2019s, S&P eller Fitch. P\u00e5 sidene 4 og 5 presenterer selskapet de ulike kredittrangeringskategoriene p\u00e5 to m\u00e5ter: F\u00f8rst fra EN til E, og deretter fra A til E. Forkortelsen \u00abEN\u00bb er skrevet i en annen skriftst\u00f8rrelse enn de andre kategoriene. Korrekt skal v\u00e6re A til E, der kategorien E inneb\u00e6rer at selskapet ikke har f\u00e5tt noen rating. P\u00e5 side 4 er vurderingshistorikken presentert, fra 21. november 2019 til 13. oktober 2022. Vi merker oss at ratingen \u00f8ker fra 21 til 90 mellom 9. oktober og 13. oktober. Tallet \u00ab90\u00bb er imidlertid skrevet i en annen skrift enn tallene under, og beskrivelsen for 13. oktober er \u00abVeldig h\u00f8y risiko\u00bb selv om tallet 90 skulle tilsi \u00abSv\u00e6rt lav risiko\u00bb i henhold til tabellen p\u00e5 sidene 4-5. Creditsafe opplyser selv i e-post til Etat for bygg og eiendom, datert 11. desember 2023, at de har terminert forholdet til leverand\u00f8ren og at kredittvurderingen er forfalsket. Etat for boligforvaltning \u2022 Gjenoppbygging av leiligheter etter vannskade, \u00d8vsttunvegen 25 Bici Bygg AS leverte tilbud p\u00e5 konkurransen for gjenoppbygging av leiligheter etter vannskade, \u00d8vsttunvegen 25, datert 7. november 2023. Tilbudet ble avvist med henvisning til anskaffelsesforskriften \u00a7 9-5 (3) bokstav b, der det heter at oppdragsgiver kan avvise leverand\u00f8rer \u00absom mangler den n\u00f8dvendige integritet som kontraktspart, eller ikke kan forventes \u00e5 gjennomf\u00f8re kontrakten med tilfredsstillende kvalitet, p\u00e5 en hensiktsmessig og forsvarlig m\u00e5te eller til rett tid.\u00bb Leverand\u00f8ren ble kontrollert gjennom Proff Forvalt. Leverand\u00f8ren er satt til niv\u00e5 C H\u00f8y risiko, og f\u00f8lgende beskrivelse er tilknyttet: \u00abBetydelig risiko knyttet til seg. Selskapet vil i utgangspunktet v\u00e6re betydelig mer eksponert for konkurs i nedgang enn foretak med A og B-rating\u00bb. Av denne grunn har Etat for boligforvaltning vurdert leverand\u00f8ren til \u00e5 v\u00e6re i alvorlige \u00f8konomiske vanskeligheter, slik at vilk\u00e5ret etter \u00a7 9-5 (3) bokstav b er oppfylt. I konkurransen hadde Bici Bygg AS levert en kredittvurderingsrapport som angivelig skulle v\u00e6re fra Creditsafe og viste rating p\u00e5 95. Niv\u00e5 var satt til A p\u00e5 side 1 og 4. Dokumentet var datert 4. juli 2023, mens det av bunnteksten fremg\u00e5r at dokumentet ble generert 29. desember 2022. Vurderingshistorikken p\u00e5 side 4 er identisk med historikken omtalt under EBE- konkurransene, med samme problemer knyttet til ratingen fra 13. oktober. Noe som skiller dette dokumentet fra det forrige, er at internasjonal ratingkategori er satt til A, og at skalaen p\u00e5 sidene 4 og 5 g\u00e5r fra A til E. Grunnlag for utestengelse/avvisning Det vurderes som sikkert at de omtalte dokumentene er forfalsket, noe som for det ene dokumentet ogs\u00e5 er bekreftet av Creditsafe. Levering av forfalskede kredittvurderingsrapporter vil falle inn under anskaffelsesforskriften \u00a7 24-2 tredje ledd bokstavene g og i, som gir oppdragsgiver rett til \u00e5 avvise leverand\u00f8rer \u00absom har gitt grovt uriktige eller misvisende opplysninger som kan f\u00e5 vesentlig innflytelse p\u00e5 oppdragsgiverens beslutninger om avvisning, utvelgelse eller tildeling, eller som har unnlatt \u00e5 2 gi slike opplysninger\u00bb (g) og \u00abn\u00e5r oppdragsgiveren kan dokumentere at leverand\u00f8ren for \u00f8vrig har beg\u00e5tt alvorlige feil som medf\u00f8rer tvil om hans yrkesmessige integritet\u00bb (i). Den falske informasjonen omfattes s\u00e6rlig av alternativ (g), mens selve forfalskningen omfattes av alternativ (i). I sak 1116/17 vedtok byr\u00e5det supplerende retningslinjer for anskaffelser til Bergen kommune, i lys av nytt regelverk for offentlige anskaffelser. I kapittel 4.2 Utestengelse av leverand\u00f8rer, heter det: \u00abHjemmelen til utestengelse av leverand\u00f8rer p\u00e5 grunn av straffbare forhold eller alvorlige feil som medf\u00f8rer tvil om hans yrkesmessige integritet, har blitt betydelig avklaret i den nye anskaffelsesforskiftens del III, kapittel 24. Etter en bestemmelse i anskaffelsesforskriften del II gjelder reglene i del III ogs\u00e5 for anskaffelser over nasjonal terskelverdi. En leverand\u00f8r som har gjort seg skyldig i definerte straffbare forhold, kan avvises i inntil 5 \u00e5r. For andre forhold som kan medf\u00f8re tvil om leverand\u00f8rens yrkesmessige integritet, herunder brudd p\u00e5 regler om arbeidsforhold og sosiale forhold, kan oppdragsgiver vedta utestengelse i inntil tre \u00e5r. Reglene om avvisning og utestengelse av leverand\u00f8rer er ett av flere virkemidler som har til hensikt \u00e5 bidra til \u00e5 motvirke arbeidslivskriminalitet og fremme et ryddig arbeids- og n\u00e6ringsliv. Dette er i samsvar med de f\u00f8ringene for kommunen som innkj\u00f8per som fremg\u00e5r av byr\u00e5dets plattform. Byr\u00e5den \u00f8nsker derfor at Bergen kommune aktivt skal ta i bruk de nye reglene som gj\u00f8r det mulig \u00e5 utestenge leverand\u00f8rer som har vist at de ikke er skikket til \u00e5 v\u00e6re leverand\u00f8rer til det offentlige. Den praksisen som er etablert, integreres i den nye ordningen for utestengelse av leverand\u00f8rer. Grunnlaget for utestengelsen skal v\u00e6re at det flere ganger oppdages mindre forhold som kan gi grunnlag for utestengelse, eller grove enkelttilfeller av slike forhold. Prinsippet om at beslutning om utestengelse for en periode skal fattes av byr\u00e5det, videref\u00f8res til den nye ordningen. Ordningen gj\u00f8res gjeldende ogs\u00e5 for anskaffelser etter anskaffelsesforskriften del I.\u00bb Det f\u00f8lger av anskaffelsesforskriften \u00a7 24-6 (2) at oppdragsgiver \u00abkan avvise en leverand\u00f8r etter \u00a7 24-2 tredje ledd bokstav c, e, f, og i, i inntil tre \u00e5r fra den relevante hendelsen\u00bb. Som det fremg\u00e5r over, kommer bokstav i til anvendelse her. Det kan derfor vedtas avvisning/utestengelse av leverand\u00f8ren i inntil tre \u00e5r, etter en vurdering av sakens alvorlighet. I tilknytning til bestemmelsene om avvisning av leverand\u00f8rer, har anskaffelsesforskriften ogs\u00e5 regler om identifikasjon; \u00a7 24-3. Dette er bestemmelser som her vil kunne komme til anvendelse hvis personene bak selskapet avvikler selskapet og videref\u00f8rer virksomheten i et nytt selskap, for \u00e5 fors\u00f8ke \u00e5 unndra seg en beslutning om utestengelse over en lengre periode. Straffelovens bestemmelser om dokumentforfalskning Dokumentforfalskning er omfattet av straffeloven \u00a7 361 (Dokumentfalsk) og 362 (Mindre dokumentfalsk). N\u00e5r straffverdigheten er lav, vil sistnevnte paragraf gjelde. Ved avgj\u00f8relsen skal det sees hen til a. hvilken verdi handlingen gjelder, b. om den har hatt til f\u00f8lge skade eller uleilighet for noen, og c. i hvilken utstrekning den er resultat av planlegging. Verdien handlingene gjelder kan knyttes til estimert kontraktsverdi for de aktuelle konkurransene. Hver av kontraktene med EBE hadde en estimert verdi p\u00e5 3 millioner kroner, mens EBF-kontraktens verdi var estimert til 1,6 millioner kroner. Til sammen hadde de tre avtalene en estimert verdi p\u00e5 7,6 millioner kroner. 3 Dokumentforfalskningen fremst\u00e5r videre som resultat av planlegging. Det ville v\u00e6rt til skade og uleilighet for Bergen kommune hvis leverand\u00f8ren hadde vunnet konkurransen og deretter g\u00e5tt konkurs. \u00c5 stille kredittvurderingsrapporter som kvalifikasjonskrav er nettopp gjort for \u00e5 sikre at leveransen blir gjennomf\u00f8rt til avtalt tid. \u00d8konomiske konsekvenser: Vedtaket vil ikke ha \u00f8konomiske konsekvenser for Bergen kommune. Byr\u00e5dens vurdering og anbefaling/konklusjon: Byr\u00e5den ser sv\u00e6rt alvorlig p\u00e5 fors\u00f8k p\u00e5 \u00e5 vinne anbud gjennom \u00e5 levere forfalsket dokumentasjon. Forfalskning av tilbudsdokumenter inneb\u00e6rer at en leverand\u00f8r, p\u00e5 falske premisser, fors\u00f8ker \u00e5 vinne en kontrakt. Dette er et angrep p\u00e5 anskaffelsesregelverkets forutsetning om \u00e5pen og \u00e6rlig konkurranse. Forfalskningene rokker ogs\u00e5 ved den tilliten som alle parter m\u00e5 kunne ha til de dokumentene som ligger til grunn for valg av leverand\u00f8rer til det offentlige. Det fremst\u00e5r som skjerpende at det dreier seg om flere tilfeller p\u00e5 relativt kort tid, og kontrakter med en estimert verdi p\u00e5 totalt 7,6 millioner kroner. Byr\u00e5den mener derfor at dokumentforfalskningene m\u00e5 m\u00f8tes med strenge reaksjoner og vil utestenge virksomheten i 3 \u00e5r fra \u00e5 levere tilbud til Bergen kommune. Byr\u00e5den legger til grunn at anskaffelsesforskriftens bestemmelser om identifikasjon, \u00a7 24-3, anvendes aktivt hvis personene bak virksomheten skulle fors\u00f8ke \u00e5 omg\u00e5 utestengelsen gjennom overf\u00f8ring av virksomheten til nytt selskap. Handlingene er ogs\u00e5 straffbare etter straffeloven. Byr\u00e5den vil ogs\u00e5, i samr\u00e5d med aktuelle avdelinger, vurdere om de tre tilfellene av dokumentforfalskning b\u00f8r politianmeldes. I henhold til finansbyr\u00e5dens fullmakter, punkt 5.3 kan byr\u00e5den, innenfor eget ansvarsomr\u00e5de, anmelde straffbare forhold der kommunen er forn\u00e6rmet eller der kommunen har en interesse i at et mulig straffbart forhold etterforskes eller straffeforf\u00f8lges. Vedtakskompetanse: Byr\u00e5dets fullmakter \u00a7 2.4 vedtatt av bystyret 16.12.2020 i sak 378/20: Byr\u00e5det har ansvar og myndighet til \u00e5 forest\u00e5 den l\u00f8pende drift av kommunens virksomhet. Byr\u00e5d for finans innstiller til byr\u00e5det \u00e5 fatte f\u00f8lgende vedtak: Selskapet Bici Bygg AS, org nr 923 852 158, utestenges fra deltakelse i kommunale anbudskonkurranser i tre \u00e5r, jfr. anskaffelsesforskriften \u00a7 \u00a7 24-6 (2). Dato: 23. januar 2024 Eivind K. N\u00e6vdal-Bolstad Byr\u00e5d for finans Dokumentet er godkjent elektronisk. 4 "
}