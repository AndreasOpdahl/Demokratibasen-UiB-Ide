{
  "dokument_id": "17482575-cd23-59aa-9a87-4cfbd97002b9",
  "doc_type": "case_attachment",
  "kommune": 4601,
  "tittel": "Informasjon om \u00e5 v\u00e6re m\u00f8tefullmektig i forliksr\u00e5det",
  "url": "https://bergen.kommune.no/politikere-utvalg/api/fil/bk360/11621845/Informasjon-om-a-vaere-motefullmektig-i-forliksradet",
  "tekst": "INFORMASJON OM \u00c5 V\u00c6RE M\u00d8TEFULLMEKTIG I FORLIKSR\u00c5DET Det skal v\u00e6re et utvalg av faste m\u00f8tefullmektiger ved hvert forliksr\u00e5d, i henhold til forskrift 21. desember 2007 nr. 1605 til tvisteloven (tvistelovforskriften) Om m\u00f8tefullmektigen M\u00f8tefullmektigene oppnevnes av kommunen for inntil fire \u00e5r om gangen. M\u00f8tefullmektigene har i utgangspunkt til oppgave \u00e5 m\u00f8te for parter uten personlig m\u00f8teplikt i forliksr\u00e5det der parten ber om \u00e5 bli representert av en m\u00f8tefullmektig. I sp\u00f8rsm\u00e5let om en part har m\u00f8teplikt kan sekretariatet gi veiledning om bestemmelsene i tvisteloven \u00a7\u00a7 6-6 og 6-7, men avgj\u00f8relse p\u00e5 dette punkt h\u00f8rer under forliksr\u00e5det. Sekretariatet skal til enhver tid ha en oppdatert oversikt med navn og kontaktinformasjon p\u00e5 m\u00f8tefullmektigene og skal gi parter som \u00f8nsker \u00e5 benytte m\u00f8tefullmektig, n\u00f8dvendig veiledning slik at parten kan kontakte en fullmektig. Som fast m\u00f8tefullmektig kan oppnevnes enhver person som er over 25 \u00e5r med alminnelig god samfunnsmessig kunnskap og som godt behersker skriftlig og muntlig norsk spr\u00e5k, jf. tvistelovforskriften \u00a7 3 annet ledd. Det anses \u00e5 v\u00e6re en fordel at de som oppnevnes, har noe kunnskap om forliksr\u00e5dets virksomhet. M\u00f8tefullmektigen b\u00f8r kunne f\u00e5 veiledning om forliksr\u00e5dets virksomhet og forliksr\u00e5dsbehandlingen ved \u00e5 henvende seg til det aktuelle forliksr\u00e5d og sekretariat. M\u00f8tefullmektigens forhold til parten Det er viktig \u00e5 understreke at m\u00f8tefullmektigen i forliksr\u00e5dsbehandlingen kun representerer den parten som oppdraget kommer fra. Ved oppnevningen skal m\u00f8tefullmektigene gj\u00f8res kjent med at de i den enkelte sak skal v\u00e6re uavhengig av andre interesser enn partens slik at deres handlinger ikke p\u00e5virkes av utenforliggende hensyn. M\u00f8tefullmektigens ansvar knyttes til fullmakten. I forbindelse med en fullmakt foreligger det et oppdrag mellom en oppdragsgiver og en fullmektig. Fullmektigens ansvar g\u00e5r konkret ut p\u00e5 at en fullmektig som har p\u00e5tatt seg et oppdrag fra en fullmaktsgiver, er bundet av de rammer som oppdraget gir. Det er viktig at det p\u00e5 forh\u00e5nd avklares mellom parten og m\u00f8tefullmektigen hva fullmakten inneb\u00e6rer og hvor langt m\u00f8tefullmektigen kan strekke seg for eventuelt \u00e5 f\u00e5 til et forlik under meklingen. I enkelte tilfeller kan det v\u00e6re hensiktsmessig at en slik fullmakt gj\u00f8res skriftlig, men det er ikke noe krav om dette. Fullmektigen kan ikke g\u00e5 ut over fullmaktens rammer. Fullmektigen er bundet av fullmakten og vil kunne p\u00e5dra seg erstatningsansvar ved \u00e5 g\u00e5 ut over fullmakten. Det vil v\u00e6re den konkrete fullmaktens rekkevidde som er avgj\u00f8rende. Parten har selv et ansvar for \u00e5 v\u00e6re tydelig overfor m\u00f8tefullmektigen om hvor langt fullmakten g\u00e5r, og hva han \u00f8nsker oppn\u00e5dd ved forliksr\u00e5dsbehandlingen. Dersom parten ikke oppfyller dette ansvaret, m\u00e5 m\u00f8tefullmektigen p\u00e5 eget initiativ ta sp\u00f8rsm\u00e5let opp med parten. Fullmaktsforholdet b\u00f8r avklares i god tid f\u00f8r m\u00f8tefullmektigen skal m\u00f8te i forliksr\u00e5det. Det er ogs\u00e5 viktig \u00e5 merke seg at det er forskjell mellom fullmektigens s\u00e5kalte legitimasjon og selve fullmaktens rekkevidde. En m\u00f8tefullmektig som opptrer i forliksr\u00e5det har utad full adgang til \u00e5 binde fullmaktsgiveren dersom annet ikke konkret fremg\u00e5r av fullmakten. Fullmektigen er p\u00e5 denne m\u00e5ten legitimert til \u00e5 binde oppdragsgiveren. Fullmektigens handling eller opptreden i forliksr\u00e5det vil v\u00e6re avgj\u00f8rende for fullmaktsgiverens plikter i etterkant av m\u00f8tet. Det inneb\u00e6rer at fullmektigen kan nedlegge p\u00e5stand og inng\u00e5 forlik. M\u00f8tefullmektigen m\u00e5 s\u00f8rge for \u00e5 f\u00e5 alle relevante dokumenter fra parten og p\u00e5 forh\u00e5nd sette seg godt inn i disse. M\u00f8tefullmektigens opptreden i forliksr\u00e5det M\u00f8tefullmektigen skal av parten f\u00e5 en skriftlig m\u00f8tefullmakt som legges frem for forliksr\u00e5det. Av denne skal det g\u00e5 frem at m\u00f8tefullmektigen har anledning til \u00e5 m\u00f8te p\u00e5 vegne av parten. Under forliksr\u00e5dsbehandlingen m\u00e5 m\u00f8tefullmektigen hele tiden v\u00e6re klar over at han/hun representerer partens interesser. M\u00f8tefullmektigen har ikke anledning til \u00e5 g\u00e5 utover partens p\u00e5stander uten at parten har samtykket til dette. M\u00f8tefullmektigen har heller ikke anledning til \u00e5 inng\u00e5 forlik uten partens samtykke. Dersom parten har gitt m\u00f8tefullmektigen fullmakt til \u00e5 inng\u00e5 forlik, m\u00e5 innholdet av forliket v\u00e6re i overensstemmelse med partens \u00f8nsker. Dersom m\u00f8tefullmektigen opptrer i strid med partens interesser, kan parten holde m\u00f8tefullmektigen ansvarlig for dette. Godtgj\u00f8relse Godtgj\u00f8relse til m\u00f8tefullmektig tilsvarer maksimalsatsen for m\u00f8tegodtgj\u00f8ring i henhold til tvisteloven \u00a7 6-13 f\u00f8rste ledd bokstav a og e. Det er 1\u20442 R med tillegg av merverdiavgift. Godtgj\u00f8ringen skal dekkes av den part som benytter m\u00f8tefullmektigen. Det kan legges ned p\u00e5stand i forliksr\u00e5det om at dette er en sakskostnad som kreves dekket av motparten, men parten er alltid ansvarlig for selv \u00e5 gj\u00f8re opp med fullmektigen. Forliksr\u00e5dets opptreden i forhold til m\u00f8tefullmektigen Det er viktig at forliksr\u00e5det skj\u00f8nner ansvaret fullmektigen kan p\u00e5ta seg og ikke presser en fullmektig til \u00e5 g\u00e5 lenger enn det denne har anledning til. Det er imidlertid uheldig om det m\u00f8ter fullmektiger i forliksr\u00e5det som ikke har anledning til \u00e5 inng\u00e5 forlik. Forliksr\u00e5det kan i henstille til fullmektigen om \u00e5 f\u00e5 en utvidet fullmakt. Det ikke noe i veien for at en fullmakt kan utvides muntlig under m\u00f8tet slik at fullmektigen faktisk kan g\u00e5 lenger enn det fullmakten opprinnelig ga anledning til. Men forliksr\u00e5det kan ikke avvise en fullmektig som ikke har adgang til \u00e5 inng\u00e5 forlik eller bare inng\u00e5 forlik av en bestemt art. En fullmektig med fullmakt, om enn begrenset, vil oppfylle fullmaktgiverens m\u00f8teplikt og kan kreve dom, jf. tvisteloven \u00a7 6-10 eller be om innstilling av saken, jf. tvisteloven \u00a7 6-11. SFN 14. november 2016 "
}