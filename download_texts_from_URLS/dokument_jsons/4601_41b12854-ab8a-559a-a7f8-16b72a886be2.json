{
  "dokument_id": "41b12854-ab8a-559a-a7f8-16b72a886be2",
  "doc_type": "case_minutes",
  "kommune": 4601,
  "tittel": "Saksprotokoll Bystyret, 04092024, Sak 272/24, Krav om lovlighetskontroll av sak 176/24 - Revidert budsjett 2024 (1. tertialrapport 2024) i bystyrets m\u00f8te 19. juli 2024",
  "url": "https://bergen.kommune.no/politikere-utvalg/api/fil/bk360/11096503/Innstilling-vedtak-Krav-om-lovlighetskontroll-av-sak-176-24-Revidert-budsjett-2024-1-tertialrapport-2024-i-bystyrets-mote-19-juli-2024",
  "tekst": "Krav om lovlighetskontroll av sak 176/24 - Revidert budsjett 2024 (1. tertialrapport 2024) i bystyrets m\u00f8te 19. juli 2024 Bergen bystyre behandlet saken i m\u00f8tet 04.09.2024 sak 272/24 og fattet f\u00f8lgende vedtak: Bystyret opprettholder sitt vedtak i bystyresak 176/24 \u2013 Revidert budsjett 2024 (1. tertialrapport 2024). Kravet om lovlighetskontroll av vedtaket i saken oversendes Statsforvalteren i Vestland for endelig avgj\u00f8relse. Bergen bystyres behandling Eivind N\u00e6vdal-Bolstad (H) ba om habilitetsvurdering i saken. Bakgrunnen er at representanten ble vurdert som inhabil i behandlingen av saken som er gjenstand for lovlighetskontroll; bystyresak 176/24, Revidert budsjett, som ble behandlet i Bergen bystyre i juni 2024. Vurdering av habilitet er gjort etter forvaltningsloven \u00a7 6 annet ledd. Utgangspunktet er at tidligere byr\u00e5der som utgangspunkt ikke blir inhabile n\u00e5r de senere eventuelt trer inn i bystyret eller utvalg og behandler saker de behandlet som byr\u00e5d. Kommunaldirektoratet har i lignende saker imidlertid uttalt at det kan \u00abv\u00e6re holdepunkter for at en tidligere byr\u00e5d er inhabil dersom bystyrets behandling kan v\u00e6re til kritikk eller tap av omd\u00f8mme for vedkommende.\u00bb I forbindelse med habilitetsvurderingen i sak 176/24 ble det lagt vekt p\u00e5 den korte tiden som hadde g\u00e5tt siden representanten fratr\u00e5dte som byr\u00e5d til saken ble forelagt politisk behandling i (bystyreutvalg og) bystyre. N\u00e6vdal-Bolstad viste da ogs\u00e5 til at han hadde \u00absv\u00e6rt inng\u00e5ende kjennskap til arbeidet med revideringen\u00bb og derfor kunne komme i spesielt krevende rollekonflikt, s\u00e6rlig tidsaspektet tatt i betraktning. P\u00e5 bakgrunn av at representanten da ble kjent inhabil i saken som n\u00e5 er gjenstand for lovlighetskontroll, kjente Bergen bystyre N\u00e6vdal-Bolstad inhabil til \u00e5 delta i behandlingen av sak 272/24 i Bergen bystyre. Juliet Helset Balgobin (H) m\u00f8tte. F\u00f8lgende representanter tok ordet: Anette Strand (H), Mikkel Gr\u00fcner (SV), Per-Arne Larsen (V), Even Oleson S\u00f8rland (A), Trond Tystad (BL) Forslag fremsatt i bystyret: Mikkel Gr\u00fcner (SV) fremsatte p\u00e5 vegne av SV f\u00f8lgende alternative forslag: Bystyret opphever sitt vedtak i bystyresak 176/24 Revidert budsjett 2024 (1. tertialrapport 2024). Byr\u00e5det bes legge frem ny sak. Votering: Alternativt forslag fra SV, fremsatt av Mikkel Gr\u00fcner (SV), fikk 10 stemmer (SV og R) og var dermed falt. Innstillingen ble vedtatt med 57 stemmer (H, A, FrP, MDG, BL, V, INP, KrF, Sp, PP) Utvalg for finans, kultur og n\u00e6ring behandlet saken i m\u00f8tet 21.08.2024 sak 127/24 og avga f\u00f8lgende innstilling: Utvalgets innstilling er likelydende med bystyrets vedtak. Forslag til vedtak: Alternativ 1 Bystyret opphever sitt vedtak i bystyresak 176/24 Revidert budsjett 2024 (1. tertialrapport 2024). Byr\u00e5det bes legge frem ny sak. Alternativ 2 Bystyret opprettholder sitt vedtak i bystyresak 176/24 \u2013 Revidert budsjett 2024 (1. tertialrapport 2024). Kravet om lovlighetskontroll av vedtaket i saken oversendes Statsforvalteren i Vestland for endelig avgj\u00f8relse. 2 "
}