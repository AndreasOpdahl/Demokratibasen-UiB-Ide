{
  "dokument_id": "c0b0c439-4fd5-52ff-9223-30d75ef54b54",
  "doc_type": "case_presentation",
  "kommune": 4601,
  "tittel": "Kj\u00f8p av tomter fra Lohne Utvikling AS",
  "url": "https://bergen.kommune.no/politikere-utvalg/api/fil/bk360/11609601/Framstilling-Kjop-av-tomter-fra-Lohne-Utvikling-AS",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/182275-1 Kj\u00f8p av tomter fra Lohne Utvikling AS Hva saken gjelder: Saken gjelder kj\u00f8p av Lone utvikling AS sine 3 tomter i Hardangerveien (\u00abLonemarka) Bakgrunn: Lone utvikling AS eier tre tomter som er tilgrensende til kommunens tomt i Hardangerveien 669. Dette er tomten der kommunens boligblokk brant ned i august 2021, og der kommunen n\u00e5 planlegger \u00e5 etablere et nytt boligtiltak med 8 leiligheter. I etterkant av et m\u00f8te i oktober, der Lone utvikling AS redegjorde for historikken bak tomtene og Bergen kommune informerte om sine planer med det nye botiltaket, signaliserte Lone utvikling AS et \u00f8nske om \u00e5 overdra sine tre tomter til Bergen kommune. To av tomtene er heleid av selskapet selv, mens den tredje er eid i felleskap med kommunen, der selskapet eier 43 %. Om tomtene og fremforhandlet kj\u00f8pesum: De tre tomtene utgj\u00f8res av g\u00e5rds- og bruksnumrene 295/474, 295/449 og 43 % av 295/475, dvs. til sammen om lag 8 m\u00e5l, se utheving i gult under. Tomtene er i dag delvis opparbeidet til naturtomt og delvis opparbeidet til vei og parkeringsplass. Det er oppf\u00f8rt en trafokiosk p\u00e5 parkeringsarealet, som Bergen kommune allerede eier 57 % av. De aktuelle tomtene inng\u00e5r i reguleringsplan 16630100 for Lone Sentrum, som avsetter arealene til hhv. bolig, n\u00e6ring og vei/parkering. Reguleringsplanen \u00e5pner for etablering av om lag 1 400 kvm n\u00e6ringsareal p\u00e5 gnr. 295 bnr. 449, og for 2 400 kvm boligareal (20 enheter over 2 plan) p\u00e5 gnr. 295 bnr. 474. I tillegg til parkeringsarealet nevnt over eier Bergen kommune i dag ogs\u00e5 gnr. 295 bnr. 473, p\u00e5 om lag 4 m\u00e5l, som er den tomten hvor kommunens botiltak er under planlegging. Ved et kj\u00f8p vil Bergen kommune dermed besitte et totalt tomteareal p\u00e5 om lag 12 m\u00e5l. 1 Gjennom forhandlingen er partene blitt omforent om en samlet kj\u00f8pesum for de 8 m\u00e5lene p\u00e5 10 mill. kroner (hvilket inkluderer tinglysningsgebyr og dokumentavgift), uten at det i den forbindelse er innhentet noen takst. Som det fremg\u00e5r av grunnboksutskriftene vedlagt kj\u00f8pekontrakten, foreligger det en tinglyst forkj\u00f8psrett knyttet til gnr. 295 bnr. 474 og gnr. 295 bnr. 449. Forkj\u00f8psretten knytter seg til \u00aben n\u00e6ringsseksjon\u00bb eller \u00ableiligheter\u00bb til markedspris, og trer inn dersom Bergen kommune skulle velge \u00e5 utvikle slike objekter for salg i det \u00e5pne markedet. Vurdering og anbefaling: Bergen kommune mangler tilgang p\u00e5 tomter for realisering av prosjekter for \u00e5 dekke egne behov. \u00c5 kj\u00f8pe de tre tomtene fra Lone utvikling AS vil \u00e5 s\u00e5 henseende v\u00e6re hensiktsmessig, ettersom vi derigjennom vil disponere et totalt areal p\u00e5 12 m\u00e5l i dette omr\u00e5det. Avtalen med selger er fremforhandlet uten at det er innhentet en takst for det aktuelle tomtearealet. Det er imidlertid foretatt en faglig og skj\u00f8nnsmessig vurdering av kj\u00f8pesummen. Verdien av et tomteareal er en funksjon av hva arealet p\u00e5regnelig kan benyttes til. I dette tilfellet foreligger det en vedtatt regulering som \u00e5pner opp b\u00e5de for bolig og n\u00e6ring. Observerte verdivurderinger av mer sentrumsn\u00e6re tomter med samme type vekting av bolig og n\u00e6ring (60/40), bygger p\u00e5 tomtebelastninger p\u00e5 rundt 10 000 kr per kvadratmeter bolig og 6 000 kr per kvadratmeter n\u00e6ring. I dette tilfellet ville det i s\u00e5 fall tilsvart en tomteverdi \u2013 basert p\u00e5 det reguleringsplanen gir rom for- p\u00e5 rundt 24 mill. kr for boligdelen og 8 mill. kr. for n\u00e6ringsdelen, dvs. til sammen 32 mill. kr. Disse tomtenes plassering er selvf\u00f8lgelig langt mindre attraktiv enn om tomtene hadde ligget i mer sentrumsn\u00e6re omr\u00e5der. En kj\u00f8pesum i n\u00e6rheten av det en sentrumsn\u00e6r tomt prises til, ville s\u00e5ledes ikke kunne forsvares. Den omforente kj\u00f8pesummen i kontrakten med selger utgj\u00f8r omtrent 30 % av hva man ville ha betalt dersom tomtene hadde hatt en bedre geografisk plassering. Den \u00abkompensasjonen\u00bb som f\u00f8lger av at tomtene har en mindre attraktiv plassering enn tilsvarende sentrumsn\u00e6re tomter utgj\u00f8r dermed omtrent 70 %. Kj\u00f8pesummen vurderes derfor ikke \u00e5 inneb\u00e6re noen overkompensasjon til selger. De tinglyste forkj\u00f8psrettene p\u00e5 to av tomtene, utgj\u00f8r en heftelse ved en ved en kommersiell utvikling av eiendommen til bolig og n\u00e6ring og et eventuelt videresalg. Kommunens form\u00e5l med \u00e5 kj\u00f8pe tomtene er imidlertid et helt annet, nemlig \u00e5 sikre areal for \u00e5 dekke kommunens egne behov. At forkj\u00f8psrettene derfor skal aktualiseres er derfor sv\u00e6rt lite sannsynlig. De vurderes derfor som lite tyngende og med liten relevans for kommunen. Basert p\u00e5 dette er den samlede faglige vurderingen at kj\u00f8pet anbefales gjennomf\u00f8rt p\u00e5 de vilk\u00e5r som fremg\u00e5r av den fremforhandlede kontrakten. \u00d8konomiske konsekvenser: Kj\u00f8pesummen p\u00e5 10 mill. kroner vil bli belastet BUD533 Avsetning for strategiske tomtekj\u00f8p. Gjennomf\u00f8ringen av transaksjonen f\u00e5r ingen direkte \u00f8konomiske konsekvenser for kommunen utover selve tomtekj\u00f8pet. Byr\u00e5dens vurdering og anbefaling/konklusjon: Byr\u00e5den st\u00f8tter den faglige anbefalingen i saken. Mangel p\u00e5 hensiktsmessig tomteareal er en utfordring for mange av kommunens tjenester. Ved \u00e5 gjennomf\u00f8re dette tomtekj\u00f8pet sikrer vi oss fleksibilitet og gode muligheter for en fremtidig utvikling av det kommunale tilbudet som i dag er under planlegging p\u00e5 Lonemarka. Byr\u00e5den vil derfor anbefale byr\u00e5det \u00e5 vedta kj\u00f8p p\u00e5 sakens premisser. 2 Vedtakskompetanse: Budsjettfullmaktenes pkt. 2.3, bokstav g) Gjennomf\u00f8ringsvedtak: Byr\u00e5det fatter gjennomf\u00f8ringsvedtak for investeringsprosjekter inntil 20 mill. kr Byr\u00e5d for finans innstiller til byr\u00e5det \u00e5 fatte f\u00f8lgende vedtak: 1. Byr\u00e5det vedtar \u00e5 gjennomf\u00f8re kj\u00f8p av tomter fra Lone utvikling AS i tr\u00e5d med premissene i saken. 2. Tomtekj\u00f8pet finansieres av budsjettposten BUD533 Avsetning til strategiske tomtekj\u00f8p. 3. Etat for bygg og eiendom gis fullmakt til \u00e5 gjennomf\u00f8re oppgj\u00f8ret i tr\u00e5d med kj\u00f8pekontrakten. Dato: 3. desember 2024 Jacob M\u00e6hle Byr\u00e5d for finans Dokumentet er godkjent elektronisk. Vedlegg: Utkast til kj\u00f8pekontrakt Grunnboksutskrift gnr. 295 bnr. 474 Grunnboksutskrift gnr. 295 bnr. 475 Grunnboksutskrift gnr. 295 bnr. 449 3 "
}