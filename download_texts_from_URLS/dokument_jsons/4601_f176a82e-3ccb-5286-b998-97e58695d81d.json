{
  "dokument_id": "f176a82e-3ccb-5286-b998-97e58695d81d",
  "doc_type": "case_attachment",
  "kommune": 4601,
  "tittel": "Tilleggsnotat til UMBY sak 99/25 Gjennomf\u00f8ringsvedtak for Bystranden og ny Lungeg\u00e5rdspark fase 2",
  "url": "https://bergen.kommune.no/politikere-utvalg/api/fil/bk360/12475026/Tilleggsnotat-til-UMBY-sak-99-25-Gjennomforingsvedtak-for-Bystranden-og-ny-Lungegardspark-fase-2",
  "tekst": " BBU - kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2025/121449-11 Saksbehandler: Monica Hansen Vindenes Fra Dato: 10. april 2025 Byr\u00e5d for byutvikling Tilleggsnotat til UMBY sak 99/25 Gjennomf\u00f8ringsvedtak for Bystranden og ny Lungeg\u00e5rdspark fase 2 Byr\u00e5d for byutvikling har f\u00e5tt en rekke sp\u00f8rsm\u00e5l knyttet til saken, og finner at det er hensiktsmessig at disse svares ut gjennom et tilleggsnotat. Byr\u00e5d for byutvikling vil innledningsvis informere utvalget om at byr\u00e5den jobber med \u00e5 unders\u00f8ke n\u00e6rmere hvordan toalettfasiliteter kan bli en del av prosjektet. Byr\u00e5den er enig i at dette burde l\u00f8ses n\u00e5r arbeidet igangsettes. Svar p\u00e5 sp\u00f8rsm\u00e5l til saken 1. Hva koster det \u00e5 f\u00e5 oppf\u00f8rt toalett p\u00e5 bystranden? Bygging av toalett inkl. tilh\u00f8rende infrastruktur (va, str\u00f8m) er ansl\u00e5tt til ca. 5 MNOK. inkl mva. Dette er kostnad for toalettrom av enkel standard. Det forventes h\u00f8y bruk av bystranden og Lungeg\u00e5rdsparken, og for dette omr\u00e5det anbefales det l\u00f8sninger som t\u00e5ler mye og hardere bruk enn normalt. I forbindelse med nedskaleringen av kostnadsrammen i prosjektet er bygninger trukket ut av l\u00f8sningen, dvs. blant annet toaletter, skifterom, og stellerom. Dersom det vurderes etablering av et bygg for toalett, er det form\u00e5lstjenlig at en ogs\u00e5 vurderer en merkostnad for \u00e5 f\u00e5 etablert nevnte fasiliteter. Kostnaden for etableringen av dette vil anslagsvis v\u00e6re ca. 10 MNOK. inkl mva. Dersom det etableres V/A-anlegg i forbindelse med toaletter, er det ogs\u00e5 naturlig at det etableres vannposter. 2. Er det aktuelt \u00e5 se for seg et samarbeid med private for \u00e5 f\u00e5 det til? Et evt. samarbeid med private vil alltid vurderes, og m\u00f8tes med en positiv innstillig, men hvis det er snakk om reklamefinansiering vil det v\u00e6re naturlig \u00e5 avvente behandling av sak om reklamefinansiering av offentlig infrastruktur som BME arbeider med. 3. Blir det omr\u00e5der med str\u00f8m til for eksempel isbilsalg p\u00e5 sommeren, for eksempel de unge som selger med selskapet LICC? Tilrettelegging for str\u00f8muttak er ett av elementene som er trukket ut av l\u00f8sningen i forbindelse med nedskalering av kostnadsrammen til prosjektet. Dersom det etableres et toalett vil det v\u00e6re naturlig at det ogs\u00e5 etableres uttak for str\u00f8m. 4. Er det mulig \u00e5 tilrettelegge for en joggel\u00f8ype som er veldig etterspurt i byggefasen? I byggefase m\u00e5 befolkningen i utgangspunktet benytte eksisterende gang- og sykkelvei. Byr\u00e5den for byutvikling har imidlertid bedt BME om \u00e5 se p\u00e5 om det kan etableres en midlertidig joggel\u00f8ype langs Bystranden ved \u00e5 flytte anleggsgjerdene frem til arbeidende begynner i 2026. 5. Det er lenge til 2027. Er det ikke mulighet at noen deler av omr\u00e5det kan v\u00e6re klart til sommeren 2026? Omr\u00e5det er i dag en grov fylling, og vannkanten er ikke sikret. Omr\u00e5det kan utgj\u00f8re en fare ved b\u00e5de ferdsel og opphold. Frem til arealet er trygt vil det ikke legges opp til publikumstilkomst. Det er en ambisjon og det arbeides for, at selve Bystranden kan \u00e5pne tidligere enn resten av parken. Denne kan imidlertid tidligst tas i bruk sommeren 2027. 6. Hvordan vil omr\u00e5det med den \u00e5pne gressflaten som vil v\u00e6re egnet for arrangementer bli administrert? Omr\u00e5det vil inng\u00e5 som et byrom i BMEs portef\u00f8lje, og tilgang til, eller leie av arealer for arrangementer vil bli administrert av BME. Vi forventer stor interesse og h\u00e5per p\u00e5 h\u00f8y bruk av omr\u00e5det. Byr\u00e5den viser for \u00f8vrig til det p\u00e5g\u00e5ende p\u00e5g\u00e5r et arbeid med nye retningslinjer for utleie av offentlige rom. 7. Har byr\u00e5den vurdert om rehabilitering og oppf\u00f8lgning av sj\u00f8husene b\u00f8r inng\u00e5 i dette prosjektet? Byr\u00e5det skriver at det er positivt til \u00e5 oppf\u00f8re sj\u00f8hus i parken, og burde ikke det v\u00e6rt en del av prosjektet? Som det st\u00e5r i bystyresaken: \u00abProsjektet tar h\u00f8yde for at sj\u00f8husene kan plasseres s\u00f8r i omr\u00e5det. Rehabiliteringen og oppf\u00f8ringen av sj\u00f8husene inng\u00e5r ikke i dette prosjektet\u00bb. Bystyret har allerede fattet et vedtak (452/24 fra november i fjor) der det stadfestes p\u00e5 at Bane Nor fortsatt har en forpliktelse til \u00e5 gjenoppf\u00f8re husene, men at kommune skal bidra med tomteavklaring. Byr\u00e5det er i den forbindelse ogs\u00e5 bedt om \u00e5 komme tilbake med en realiserbar avtale med pliktsubjektet Bane NOR for gjenreising av sj\u00f8husene i s\u00f8ndre del av bystranden. Det er derfor ikke naturlig at sj\u00f8husene blir en del av kommunens bystrandprosjekt. 8. Har det v\u00e6rt dialog med Bane Nor om \u00e5 bidra til oppf\u00f8ringen? Byr\u00e5den er kjent med at Byr\u00e5dsavdeling for finans administrativt er i dialog med Bane NOR om en plan for gjenreising. 9. Er det omr\u00e5der hvor en kan samarbeid med private om \u00e5 f\u00e5 til et stupet\u00e5rn? Kommunen er alltid \u00e5pen for samarbeid med private. Byr\u00e5den kjenner ikke til at noen private akt\u00f8rer har meldt interesse for dette. 10. Hvordan legges til opp til samhandling til lag og foreninger om bruk av dette arealet? Det har blitt gjennomf\u00f8rt gode medvirkningsprosesser i tidligere faser, og prosjektet er godt kjent med \u00f8nsker for omr\u00e5det. Det vil ogs\u00e5 legges til rette for noe medvirkning i den videre utviklingen av parken. Viser ellers til svar p\u00e5 sp\u00f8rsm\u00e5l 6, ift bruk av arealet etter ferdigstillelse. 11. Kan byr\u00e5den utdype hvorfor det etter byr\u00e5dens skj\u00f8nn ikke er n\u00f8dvendig med ytterligere tilrettelegging for \u00e5 utvikle omr\u00e5det til boligbegynnelse? Byr\u00e5det skriver jo i sin redegj\u00f8relse at de er positiv til utvikle boliger s\u00f8r for parken. Byr\u00e5det er positive til boligutvikling s\u00f8r for parken, og dette er en del av budsjettvedtaket fra desember. Tomten det pekes p\u00e5 er den som ligger helt i s\u00f8r ved bybanestoppet i Fl\u00f8en. Arealet er allerede avsatt til sentrumsform\u00e5l i KPA, men m\u00e5 detaljreguleres dersom den skal benyttes til bolig. Byr\u00e5det er allerede i prosess med \u00e5 vurdere utbyggingspotensialet p\u00e5 denne tomten, i tr\u00e5d med flertallsmerknaden i budsjettet. Det var dermed ikke n\u00f8dvendig med ytterligere vedtak om ytterliggere tilrettelegging i denne saken. Kommentarer til innkomne forslag Byr\u00e5den kan ellers opplyse det fortsatt vil bli etablert egne HC-plasser i prosjektet. I den grad det skal kj\u00f8pes inn byromsm\u00f8bler, som benker mv, m\u00e5 dette v\u00e6re gjenstand for en offentlig konkurranse. N\u00e5r det gjelder badstuer er byr\u00e5det opptatt av at det skal legges til rette for at private akt\u00f8rer kan f\u00e5r plassere badstuer ved bystranden, og dette er allerede omtalt i bystyresaken. Byr\u00e5det er positiv til \u00e5 samarbeide med private for \u00e5 etablere et stupet\u00e5rn eller stupebrett, men frar\u00e5der \u00e5 legge opp til en egen st\u00f8rre prosess med arkitektkonkurranse for dette. Med hilsen Eivind N\u00e6vdal-Bolstad \u2013 byr\u00e5d for byutvikling Klikk her for \u00e5 skrive inn tekst. Dokumentet er godkjent elektronisk. "
}