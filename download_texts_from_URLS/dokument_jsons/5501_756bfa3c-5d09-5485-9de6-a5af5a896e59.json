{
  "dokument_id": "756bfa3c-5d09-5485-9de6-a5af5a896e59",
  "doc_type": "case_presentation",
  "kommune": 5501,
  "tittel": "Kunstgress og milj\u00f8hensyn - veien videre for Troms\u00f8s kunstgressbaner",
  "url": "https://innsyn.tromso.kommune.no/application/getMoteDokument?dokid=2001732220",
  "tekst": "Arkivsaksnr. 24/09511-1 Saksbehandler Magnus Kl\u00e6boe Nordg\u00e5rd Saksgang M\u00f8tedato Milj\u00f8-, idrett-, kultur- og 05.06.2024 samfunnsutviklingsutvalget Kunstgress og milj\u00f8hensyn - veien videre for Troms\u00f8s kunstgressbaner Kommunedirekt\u00f8rens innstilling til vedtak: 1. Ved etablering av nye eller rehabilitering av gamle kunstgressbaner av Troms\u00f8 kommune skal det velges alternativer med organisk ifyll eller uten ifyll. 2. Idrettslag i kommunen kan velge l\u00f8sninger med gummigranulat (syntetisk eller polymercoatede ifyll), men disse banene prioriteres nederst i Troms\u00f8 kommunes innstilling til spillemidler. Unntaket fra denne nedprioriteringen er baner hvor det bedrives toppidrett og da det per i dag ikke finnes fullgode alternativer. I Troms\u00f8 kommune gjelder dette kun Romssa Arena og TUIL Arena. Stig Tore Johnsen Mette Moh\u00e5g Kommunedirekt\u00f8r Avdelingsdirekt\u00f8r bymilj\u00f8 1 Hva saken gjelder Vurdering av om Troms\u00f8 kommune skal bygge og rehabilitere kunstgressbaner med organisk ifyll eller uten ifyll. Saken omhandler ogs\u00e5 hvordan kommunen skal prioritere idrettslagenes spillemiddels\u00f8knader hvis de bygger baner med gummigranulat (syntetisk eller polymercoatede ifyll). Saksutredning Om saken Gummigranulat som benyttes p\u00e5 kunstgressbaner er en av de st\u00f8rste kildene til utslipp av mikroplast i Norge. Det er estimert at forurensingen fra Norges rundt 2000 kunstgressbaner medf\u00f8rer utslipp p\u00e5 flere tusen tonn mikroplast hvert eneste \u00e5r. Troms\u00f8 kommune eier over 45 fotballbaner og ball\u00f8kker med gummigranulat, hvorav 7 av disse er 11-er baner hvor det drives organisert trening og spilles kamper i regi av idrettslag. Ved alle 7 banen har Troms\u00f8 kommune inng\u00e5tt drifts- og bruksavtaler med lokale idrettslag. I april 2023 vedtok EUs REACH-komit\u00e9 at omsetning av gummigranulat skal forbys med en overgangsperiode p\u00e5 \u00e5tte \u00e5r. Fra 17. oktober 2031 er det dermed forbudt \u00e5 omsette fyllmateriale definert som mikroplast. M\u00e5let med overgangsperioden er \u00e5 sikre produsenter og idrettslag tid til \u00e5 omstille seg til en fremtid uten bruk av gummigranulat. Forbudet som er innf\u00f8rt er et omsetningsforbud, og ikke et bruksforbud. Det inneb\u00e6rer at det fortsatt vil v\u00e6re mulig \u00e5 benytte baner med gummigranulat, men at det fra 2031 blir forbudt \u00e5 kj\u00f8pe og selge gummigranulat. Granulatflukt Selv om det ikke er innf\u00f8rt et bruksforbud f\u00f8r 2031, er det allerede i dag flere utfordringer knyttet til bruk av gummigranulat i fotballbaner. I juli 2021 ble det vedtatt et nytt kapittel i forurensningsforskriften som omhandler alle idrettsbaner som benytter plastholdig l\u00f8st fyllmateriale. Dette nye kapittelet (23A) har som form\u00e5l \u00e5 hindre utslipp og spredning av plastholdig l\u00f8st fyllmateriale som brukes p\u00e5 baner der det ut\u00f8ves idretts- eller fritidsaktiviteter. Videre stiller forskriften krav til utforming og drift av idrettsbaner med plastholdig l\u00f8st fyllmateriale. P\u00e5 bakgrunn av det nye kapittelet i forurensningsforskriften gjennomf\u00f8rer Statsforvalteren tilsynsaksjoner p\u00e5 kunstgressbaner med gummigranulat p\u00e5 oppdrag for Milj\u00f8direktoratet. Det Statsforvalteren unders\u00f8ker i tilsynene er blant annet: \u2022 At utend\u00f8rs baner som er etablert eller rehabilitert etter 1. juli 2021 har barrierer rundt idrettsbanen som hindrer spredning av gummigranulat. \u2022 At det finnes opplegg som hindrer spredning av gummigranulat ved br\u00f8yting og lagring av sn\u00f8, drens-, og overvann utend\u00f8rs og avl\u00f8psvann innend\u00f8rs. \u2022 At eiere har tiltak som hindrer spredning av gummigranulat ved bruk av banen eller bruk av anleggsmaskiner. \u2022 At gummigranulat er levert til lovlig avfallsmottak. Hvem er ansvarlig for at forskriften f\u00f8lges? Ansvaret for at forskriften f\u00f8lges, gjelder b\u00e5de eieren av idrettsbanen og den som er ansvarlig for \u00e5 drifte og vedlikeholde banen. Det betyr at Troms\u00f8 kommune er ansvarlig ogs\u00e5 n\u00e5r kommunen har satt ut driften av banen til et idrettslag. 2 Den ansvarlige har ansvar for blant annet \u00e5 ha kunnskap om og dokumentasjon p\u00e5 hvor mye gummigranulat som fylles p\u00e5, hvor mye granulat som er fjernet og hvordan dette h\u00e5ndteres, samt hvilke tiltak som er gjennomf\u00f8rt p\u00e5 banen for \u00e5 oppfylle kravene i forskriften. Denne informasjonen skal tas vare p\u00e5 i minst 5 \u00e5r og v\u00e6re tilgjengelig for kontroll. Rehabilitering eller bygging av nye baner N\u00e5r det kommer til krav i forbindelse med rehabilitering eller nyetablering av en bane, p\u00e5peker Milj\u00f8direktoratet at den ansvarlige skal: \u2022 Vurdere om det finnes et alternativt fyllmateriale uten plast som medf\u00f8rer mindre risiko for milj\u00f8forstyrrelse, og i s\u00e5 fall velge dette alternativet hvis det kan skje uten urimelig kostnad eller ulempe. Det betyr at Troms\u00f8 kommune som anleggseier er den ansvarlige og har en substitusjonsplikt, noe som inneb\u00e6rer at kommunen m\u00e5 vurdere alternativer for plastholdig l\u00f8st fyllmateriale. Valget av fyllmateriale skal baseres p\u00e5 en helhetsvurdering hvor blant annet produktets levetid, avhendingsl\u00f8sninger og krav til vedlikehold og p\u00e5fyll m\u00e5 vurderes opp mot hverandre. Vurderingen skal ogs\u00e5 ta hensyn til kostnader og de totale milj\u00f8effektene av det alternative fyllmaterialet. Dersom man velger p\u00e5 et alternativ med gummigranulat i forbindelse med en rehabilitering eller en nyetablering av en bane, vil man m\u00e5tte oppfylle alle kravene i forskriften (23A). Dersom kommunen bytter til fyllmaterialer som ikke er plastholdig, faller alle kravene i forskriften bort. Spillemidler for kunstgressbaner Det er viktig \u00e5 p\u00e5peke at de maksimale s\u00f8knadssummene i spillemiddelbestemmelsene p\u00e5 baner som bygges eller rehabiliteres uten plastholdig ifyll, er h\u00f8yere enn baner med gummigranulat. Dette utgj\u00f8r mellom 25-50% mer i spillemidler, ut fra om man bygger 7-, 9- eller 11-bane. Milj\u00f8vennlige alternativer til gummigranulat Allerede f\u00f8r forskriften og omsetningsforbudet ble vedtatt, eksisterte det ulike milj\u00f8vennlige alternativer. Flere av alternativene hadde imidlertid s\u00e5pass lav kvalitet, at de etter kort tid har forsvunnet fra markedet. Samtidig er det flere alternativer som har etablert seg og blitt testet ulike steder i Norge over tid. KG2021 I perioden 2017-2022 ble prosjektet \u00abKG2021 \u2013 Et prosjekt om framtidenes kunstgressflater\u00bb, gjennomf\u00f8rt i regi av SIAT/NTNU, Kultur- og likestillingsdepartementet, Norges fotballforbund, og flere fylkeskommuner (Viken, Tr\u00f8ndelag og Vestland). Prosjektet omfattet oppf\u00f8lging av seks pilotbaner i Norge, alle konstruert og bygget uten bruk av syntetisk ifyll. Disse seks banene var lokalisert i Midt- og S\u00f8r-Norge, og eies av idrettslag og kommuner. Alle banene var tilrettelagt for fotball p\u00e5 breddeniv\u00e5, og hadde ogs\u00e5 en betydelig del av brukere fra n\u00e6rliggende skoler. I Skandinavia har det i l\u00f8pet av de siste 10-15 \u00e5rene v\u00e6rt en preferanse fra de nasjonale fotballforbundene \u00e5 anbefale systemer med syntetisk ifyll if\u00f8lge rapporten til KG2021. Samtidig viser KG2021 at det er fullt mulig \u00e5 bygge gode kunstgressflater for hel\u00e5rsdrift, for bredde, skole- og fritidsbruk i Norge med milj\u00f8vennlige alternativer. Beregninger viser ogs\u00e5 at baner med milj\u00f8vennlig ifyll kan ha lavere levetidskostnader enn tradisjonelle systemer med gummigranulat som ifyll. Samlet reduksjon av kostnad i et 10-\u00e5rs perspektiv kan v\u00e6re opp til 2 millioner for en 11-er bane. Basert p\u00e5 utviklingen av nye produkter og erfaringer gjennom KG2021, kan baner uten syntetisk ifyll n\u00e5 betraktes som den foretrukne l\u00f8sningen for alle baner av mindre st\u00f8rrelser (9er-7er-5er-baner), cageball 3 og ballbinger. Utviklingen i hovedmarkedene for barne- og ungdomsfotball i Europa synes \u00e5 g\u00e5 i en retning der en tykk dempematte og h\u00f8y fibervekt (gram per m2) vektlegges i st\u00f8rre grad enn ifyllet. Det understrekes i konklusjonen i sluttrapporten til KG2021 at milj\u00f8verntiltak bare kan gjennomf\u00f8res n\u00e5r politiske vedtak p\u00e5virker industrien og samfunnet. Eksempler som fosfor i vaskepulver, bly i bensin og gass i kuldeanlegg, er en trend hvor politiske vedtak har presset frem endringer med gode resultater. Utvikling og ulike former av ifyll til kunstgressbaner Figuren under illustrerer de ulike utviklingstrinnene for kunstgress fra starten av 60-tallet frem til dagens 4G-systemer uten syntetisk ifyll. Siden 2016 har det skjedd videre utvikling, og det er forventet at utviklingen tar videre fart ettersom vi n\u00e6rmer oss omsetningsforbudet av gummigranulat. Figur 1 kunstgresshistorien, fra 1G til 4G. Hentet fra KG2021 sluttrapport. Milj\u00f8vennlige alternativer Alternativer som ikke benytter plastholdig fyllmateriale, er per i dag: \u2022 Kunstgressmatte med organisk fyllmateriale o Sand, kork, kokos, olivenstein, olivenkjerner, bj\u00f8rk, furu, \u00abNorfill\u00bb (norsk bj\u00f8rk). \u2022 Kunstgressbane uten fyllmateriale o Matte uten fyllmateriale med en tettere andel kunstgressfibre i forskjellige lengder. Mer utfyllende informasjon om alternativene og brukertilbakemeldinger kan leses i vedlegg 2. Et b\u00e6rekraftig Troms\u00f8 Kommuneplanens samfunnsdel Troms\u00f8 kommune har en visjon om \u00abEt b\u00e6rekraftig Troms\u00f8\u00bb. I dette ligger det tre samfunnsm\u00e5l, hvor et av m\u00e5lene g\u00e5r p\u00e5 klima- og milj\u00f8messig b\u00e6rekraft: All utvikling skjer innenfor naturens t\u00e5legrense og med en stadig reduksjon av klimagassutslipp. Dette utdypes p\u00e5 f\u00f8lgende m\u00e5te under delm\u00e5l 2.1. \u00ab...v\u00e6re ledende i arbeidet for et klima- og milj\u00f8vennlig samfunn\u00bb: 2.1.1 Utvikle et lavutslippssamfunn gjennom kunnskapsbaserte tiltak 4 2.1.5 Stille milj\u00f8- og etiske krav i anskaffelser og legge dette til grunn for intern og ekstern samskaping 2.1.7 Prioritere klimatiltak som bidrar til \u00e5 redusere luftforurensing, milj\u00f8gifter og fors\u00f8pling p\u00e5 land og i vann. Videre har Troms\u00f8 kommune som m\u00e5lsetning \u00e5 v\u00e6re ledende i arbeidet for et klima- og milj\u00f8vennlig samfunn. Dette er forankret b\u00e5de i kommuneplanens samfunnsdel og kommunedelplanen for idrett og friluftsliv. Kommunedelplanen for idrett og friluft 2023-2026 Kommunedelplanens visjon \u00abflere aktive lengre\u00bb og hovedm\u00e5l \u00abTroms\u00f8 kommune skal bidra til \u00e5 \u00f8ke det fysiske aktivitetsniv\u00e5et i befolkningen gjennom \u00e5 tilrettelegge for fysisk aktivitet, idrett og friluftsliv \u00e5ret rundt\u00bb er forankret i kommunens visjon om et b\u00e6rekraftig Troms\u00f8. I kommunedelplanen forklares det at all aktivitet har en milj\u00f8p\u00e5virkning, ogs\u00e5 idrettsaktivitet. Idretten er et felt hvor ulike b\u00e6rekraftsm\u00e5l st\u00e5r mot hverandre. Dette eksemplifiseres ved at: P\u00e5 den ene siden bidrar idretten til m\u00e5loppn\u00e5else p\u00e5 m\u00e5let om god helse, mens p\u00e5 den andre siden kan idrettsaktiviteten p\u00e5virke livet p\u00e5 land og i havet. Videre p\u00e5pekes det at det er viktig \u00e5 p\u00e5se at det jobbes for at de negative konsekvensene reduseres, samtidig som at de positive sidene ivaretas. Andre kommuner/fylker Overgangen fra gummigranulat til andre milj\u00f8vennlige alternativer er ogs\u00e5 et tema i andre kommuner og fylkeskommuner. Se vedlegg 1 for mer informasjon. Konklusjon Troms\u00f8 kommunes visjon er \"Et b\u00e6rekraftig Troms\u00f8\" og flere av kommunens planer har m\u00e5l med fokus rettet mot klima- og milj\u00f8messig b\u00e6rekraft. I denne saken er det derfor viktig at Troms\u00f8 kommune tar et strategisk standpunkt i forbindelse med bruk av gummigranulat som ifyll p\u00e5 kunstgressbaner. Ettersom bruksforbudet er vedtatt og det foreg\u00e5r en utvikling mot gode, mer milj\u00f8vennlige produkter, som ikke forringer spillemessige kvaliteter i stor grad foresl\u00e5s det at Troms\u00f8 kommune tar et tydelig standpunkt om \u00e5 avslutte bruken av gummigranulat p\u00e5 egne baner. Det anbefales ogs\u00e5 at kommunen prioriterer milj\u00f8vennlige granulatl\u00f8sninger (organisk eller uten ifyll) i egen spillemiddelprioritering, noe som medf\u00f8rer at gummigranulatl\u00f8sninger prioriteres nederst. Ved \u00e5 prioritere p\u00e5 denne m\u00e5ten kan kommunen bruke dens \u00f8konomiske handlekraft til \u00e5 ettersp\u00f8rre gode milj\u00f8vennlige alternativer allerede i dag. Troms\u00f8 kommune vil da kunne v\u00e6re med \u00e5 \u00f8ke tempoet i skiftet til milj\u00f8vennlige alternativer, noe som uansett kommer p\u00e5 sikt, og senest vil m\u00e5tte skje n\u00e5r omsetningsforbudet p\u00e5 gummigranulat iverksettes i 2031. Vedtakskompetanse Milj\u00f8-, idrett-, kultur- og samfunnsutviklingsutvalget Vedlegg Vedlegg 1 - Vedtak andre kommuner og fylkeskommuner p\u00e5 fremtidige l\u00f8sninger p\u00e5 granulat Vedlegg 2 - KG2021 Et prosjekt om fremtidens kunstgressbaner Vedlegg 3 - Forskrift om begrensning av forurensning - Kapittel 23A. 5 "
}