{
  "dokument_id": "75e55d8f-cea4-5e78-b5cf-60cd568073a1",
  "doc_type": "case_attachment",
  "kommune": 5501,
  "tittel": "Revidert samarbeidsavtale per 2024",
  "url": "https://innsyn.tromso.kommune.no/application/getMoteDokument?dokid=2001614929",
  "tekst": " SAMARBEIDSAVTALE mellom Troms\u00f8 Idrettsr\u00e5d (TIR) og Troms\u00f8 kommune (TK) 1. Avtalens bakgrunn og hensikt 1.1 Bakgrunn Troms\u00f8 Idrettsr\u00e5d (TIR) og Troms\u00f8 kommune (TK) har felles verdier og m\u00e5l for utvikling av idrett og fysisk aktivitet i kommunen. Begge partene har ogs\u00e5 felles m\u00e5l i \u00e5 skape et levende lokalsamfunn der folk finner trygghet, mening, tilh\u00f8righet og trivsel. 1.2 Hensikt Hensikten med denne avtalen er \u00e5 fastsette samarbeidsrammer og ansvarsfordeling i idrettssaker mellom TIR og TK. Avtalen skal: \u2022 styrke samspillet mellom TIR og TK \u2022 bidra til \u00e5 klargj\u00f8re viktige prinsipper og gjensidige krav og forventninger \u2022 sikre kontinuitet i beslutningene ang\u00e5ende idrettssaker \u2022 skape forutsigbarhet for begge parter \u2022 bidra til forst\u00e5else og respekt for hverandres synspunkter og arbeidsm\u00e5ter 2. Avtalepartene 2.1 Idrettsr\u00e5det i Troms\u00f8 (TIR) Idrettsr\u00e5dene utgj\u00f8r et ledd i Idrettsforbundets (NIFs) organisasjonsstruktur. TIR representerer alle idrettslag som er medlem i NIF, i Troms\u00f8 kommune. 2.2 Troms\u00f8 kommune (TK) Avdeling for bymilj\u00f8 v/enhet for Park, idrett og friluft har ansvaret for idrettsfeltet og idrettssp\u00f8rsm\u00e5l i kommunen, samt koordinering mot \u00f8vrige avdelinger i kommunen. Administrasjonssjefen innstiller saker vedr\u00f8rende idrettssp\u00f8rsm\u00e5l til Milj\u00f8-, idrett-, kultur- og samfunnsutviklingsutvalget, Formannskapet og Kommunestyret. 3. Samarbeidet 3.1 Generelle retningslinjer \u2022 Saker av felles interesse for idretten skal formidles til kommunen gjennom TIR. \u2022 TIR skal orienteres dersom enkeltidrettslag fremmer saker som har eller kan tenkes \u00e5 f\u00e5 konsekvenser for andre lag. Dette gjelder bl.a. henvendelser som ang\u00e5r prioritering av kommunale midler til anleggsinvesteringer, drift og disponering av kommunale anlegg eller \u00f8konomisk st\u00f8tte til idrettslag. \u2022 N\u00e5r generell informasjon sendes fra TK til idrettslagene, skal kopi sendes til TIR til orientering. \u2022 Begge avtalepartene p\u00e5tar seg gjensidig l\u00f8pende informasjonsplikt med hensyn til hendelser etc. som kan v\u00e6re av betydning for den andre parts oppgaveutf\u00f8relse. 3.2 Idrettsr\u00e5det 1. Er en arena for samarbeid mellom idrettslag og foreninger og de kommunale myndigheter. 2. Fungerer som et r\u00e5dgivende organ for idrettssaker i kommunen. 3. Gir innspill og faktainformasjon til utarbeidelse av planer. 4. Gir h\u00f8ringsuttalelser forut for politisk behandling n\u00e5r TIR mener dette er n\u00f8dvendig. TK skal alltid opplyse TIR om kommende politiske saker med relevant tema. 5. Utarbeider innstilling til prioriteringer p\u00e5 vegne av idretten med hensyn til \u00f8konomiske forhold, anleggsutnyttelser, anleggsinvesteringer, er h\u00f8ringsorgan i forhold til fordeling av kommunale tilskudd, spillemidler, idrettsstipend etc. (Listen er ikke utt\u00f8mmende). 6. TK godkjenner prinsippene for timefordelingen som TIR gjennomf\u00f8rer. 7. Er representert i arbeidet med \u00abKommunedelplan for idrett og friluftsliv\u00bb i kommunen. 3.3 Administrasjonen i Troms\u00f8 kommune ved enheten Park, idrett og friluft; 1. Utreder saker til politisk behandling 2. Forvalter lover og regler 3. R\u00e5df\u00f8rer seg med TIR i saker som ang\u00e5r idretten i Troms\u00f8. 4. S\u00f8rger for at TIRs innspill til politiske saker f\u00f8lger de \u00f8vrige sakspapirene til besluttende instans, eller at innspillene p\u00e5 annen m\u00e5te blir referert i den endelige skriftlige saksdokumentasjonen. 5. Koordinerer idrettssaker. 6. Deltar i \u00e5rsm\u00f8tet til TIR med minimum en representant. 4. \u00c5rsplan for samarbeid: \u00c5rsplan for samarbeid utarbeides/revideres i fellesskap i januar hvert \u00e5r. 5. Kommunikasjon TK skal orientere TIR og invitere TIR i behandlingen av saker ang\u00e5ende idrett. TIR vil inviteres til \u00e5 lage forslag til prioriteringer og innstillinger. Det er opp til TK \u00e5 gj\u00f8re beslutninger i idrettssaker, ut fra et helhetsperspektiv for kommunens drift og forvaltning. Partene skal ha respekt for hverandres egenart og akseptere at de kan ha ulike syn p\u00e5 prioriteringer og l\u00f8sninger. TK og TIR skal avholde m\u00e5nedlige samarbeidsm\u00f8ter med aktuelle deltakere fra begge parter. 6. \u00d8konomi TK yter et \u00e5rlig driftstilskudd til TIR. Driftstilskuddet utbetales to ganger i \u00e5ret, med f\u00f8rste del innen utgangen av april og andre del innen utgangen av oktober. Per 2023 utgj\u00f8r tilskuddet kr 1 865 772, og bel\u00f8pet indeksreguleres fra januar til januar hvert \u00e5r. Dersom TK \u00f8nsker at TIR skal engasjere seg i oppgaver som ligger utenfor dagens samarbeidsavtale, vil det v\u00e6re naturlig \u00e5 se p\u00e5 et \u00f8kt tilskudd utover dagens rammer. 7. Avtalens varighet Avtalen undertegnes av styrelederen i TIR og avdelingsdirekt\u00f8r for bymilj\u00f8 i Troms\u00f8 kommune. Partene foretar i felleskap en gjennomgang og evaluering av avtalen, f\u00f8rste gang etter ett \u00e5r, i sammenheng med utarbeidelsen av \u00e5rsplanen og deretter etter hvert kommunevalg. Hver av partene kan si opp avtalen skriftlig med seks m\u00e5neders varsel. Troms\u00f8 Mars 2024 For Troms\u00f8 Kommune For Troms\u00f8 Idrettsr\u00e5d Mette Moh\u00e5g \u00d8yvind S\u00f8rensen Avdelingsdirekt\u00f8r, Bymilj\u00f8 Styreleder "
}