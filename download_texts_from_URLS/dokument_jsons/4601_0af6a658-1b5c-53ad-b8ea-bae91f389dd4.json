{
  "dokument_id": "0af6a658-1b5c-53ad-b8ea-bae91f389dd4",
  "doc_type": "case_attachment",
  "kommune": 4601,
  "tittel": "Oppf\u00f8lging av forvaltningsrevisjonsrapport - vedtak bystyret 25.01.2023 sak 6/23, Forvaltningsrevisjon av kapasitet og dekning i fastlegeordningen",
  "url": "https://bergen.kommune.no/politikere-utvalg/api/fil/bk360/8868093/Oppfolging-av-forvaltningsrevisjonsrapport-vedtak-bystyret-25-01-2023-sak-6-23-Forvaltningsrevisjon-av-kapasitet-og-dekning-i-fastlegeordningen",
  "tekst": " BHO - Kommunaldirekt\u00f8rens stab Til Intern korrespondanse Sekretariatet for kontrollutvalget (Arbeidssted) V\u00e5r referanse: 2021/104362-20 Saksbehandler: Trond Egil Hansen Fra Dato: 23. august 2023 Byr\u00e5d for helse og omsorg Oppf\u00f8lging av forvaltningsrevisjonsrapport - vedtak bystyret 25.01.2023 sak 6/23, Forvaltningsrevisjon av kapasitet og dekning i fastlegeordningen Kontrollutvalget bestilte forvaltningsrevisjon av kapasitet og dekning i fastlegeordningen fra kommunens forvaltningsrevisor Deloitte AS i m\u00f8tet 8. desember 2021 sak 108/21. Oppdraget ble gjennomf\u00f8rt i perioden januar 2022 til oktober 2022. Bergen bystyre behandlet saken i m\u00f8tet 25.01.2023 sak 6/23 og fattet f\u00f8lgende vedtak: 1. Bystyret tar Deloittes forvaltningsrevisjonsrapport om kapasitet og dekning i fastlegeordningen til orientering. 2. Bystyret ber byr\u00e5det f\u00f8lge opp anbefalingene til tiltak som framg\u00e5r av forvaltningsrevisjonsrapporten. 3. Bystyret ber byr\u00e5det rapportere til kontrollutvalget om hvordan revisors anbefalinger er fulgt opp innen utgangen av mai 2023. Merknad 1 Byr\u00e5det m\u00e5 ha en mer proaktiv innstilling til fastlegeproblemet fremfor \u00e5 henvise til at kapasitet og dekning er et nasjonalt problem. Merknad 2 Bystyret mener det er viktig \u00e5 opprettholde prinsippet om likeverdige helsetjenester, og dette forutsetter at staten styrker finansieringen av den offentlige delen av fastlegeordningen. Bystyrets vedtak ble ikke oversendt Byr\u00e5dsleders avdeling f\u00f8r juni 2023, fristen for rapportering til kontrollutvalget om hvordan revisors anbefalinger er fulgt opp ble derfor utsatt til august. Byr\u00e5d for helse og omsorg vil innledningsvis bemerke at revisjonens anbefalinger i liten grad tok utgangspunkt i de nasjonale utfordringene med fastlegeordningen. Manglende kapasitet i fastlegeordningen er et nasjonalt problem og kan ikke l\u00f8ses lokalt. Etter at forvaltningsrapporten forel\u00e5, har et ekspertutvalg kommet med en rekke forslag til nasjonale tiltak. Deres anbefalinger er for tiden ute p\u00e5 h\u00f8ring, og det er uklart i hvilken grad ekspertutvalgets anbefalinger om nasjonale tiltak vil bli fulgt opp. Lokale tiltak m\u00e5 tilpasses de nasjonale, noe som ikke er tilfredsstillende ivaretatt i forvalningsrapporten. Det er likevel riktig at kommunen uansett selv kan gj\u00f8re mer, og rapporten peker p\u00e5 forbedringsomr\u00e5der p\u00e5 flere omr\u00e5der. Det aller meste som l\u00e5 i anbefalingene, var enten p\u00e5begynt, eller tenkt p\u00e5begynt f\u00f8r rapporten forel\u00e5. Forvaltningsrapporten har derfor ikke kommet med forslag ut over det som allerede var erkjent. Tiltakene som kommunen arbeider med, er utviklet i n\u00e6r dialog med fastlegenes tillitsvalgte. Kommunen vektlegger at dette skal utvikles gjennom det formaliserte samarbeidet med fastlegene. Evaluering av tiltakene skjer fortl\u00f8pende og tilpasninger gj\u00f8res. Samtidig er det viktig at tiltakene er forutsigbare for fastlegene og ikke justeres for ofte. Informasjon om tiltakene er formidlet til alle legekontor. Deloitte anbefalte i rapporten at Bergen kommune setter i verk f\u00f8lgende tiltak, som kommenteres fortl\u00f8pende nedover: 1. Utarbeider en oppdatert plan for legetjenester der det tydelig fremkommer hva som er fastlegebehovet i kommunen (p\u00e5 kort og lang sikt) og hvordan kommunen skal sikre tilstrekkelig rekruttering for \u00e5 m\u00f8te behovet Svar: Byr\u00e5dsavdelingen arbeider med ny overordnet strategi for fastlegeordningen. Planen m\u00e5 imidlertid tilpasses hva som kommer av nasjonale tiltak. En beskrivelse av behovet p\u00e5 kort og lang sikt vil derfor inneb\u00e6re \u00e5 treffe et m\u00e5l som er i bevegelse. Behovet for fastleger vil v\u00e6re direkte knyttet til de nasjonale rammene for fastlegetjenesten. Dersom antall listepasienter per fastlege skal reduseres, vil behovet for fastleger \u00f8ke kraftig. Reduseres oppgavene som fastleger skal utf\u00f8re, vil behovet for fastleger reduseres. Ansettes f\u00e6rre leger i spesialisthelsetjenesten, vil flere leger bli tilgjengelig for kommunene. Det \u00e5 skulle beregne fremtidig behov uten \u00e5 vite mer om kommende nasjonal innretning, vil m\u00e5tte bygge p\u00e5 spekulasjoner, noe som virker lite hensiktsmessig. 2. Arbeider videre med \u00e5 sikre tilstrekkelig kapasitet i fastlegeordningen, blant annet ved \u00e5: a) Sikre mer tilgjengelig informasjon til fastleger om hvilke tiltak som er etablert for \u00e5 styrke fastlegeordningen, under dette s\u00f8rge for en samlet oversikt over alle etablerte tiltak og kriterier for tiltak som er s\u00f8knadsbaserte Svar: Det vil bli distribuert informasjon om alle tiltakene til alle fastleger i l\u00f8pet av august. Det er informert i m\u00f8ter i allmennlegeutvalget om ordningene, og utfra ettersp\u00f8rselen virker det som om tiltakene og kriteriene er godt kjent blant fastlegene. Det vil informeres om frist 30.11.23 for alle tiltak som skal f\u00f8res p\u00e5 dette \u00e5rets tiltakspakke. b) Evaluere om etablerte tiltak for \u00e5 styrke fastlegeordningen fungerer etter intensjonen, og vurdere om det er behov for endringer i tiltak eller nye tiltak Svar: Etat for helsetjenester erfarer at etablerte tiltak fungerer etter intensjonen, og kan vise til at alle tiltak blir benyttet, bortsett fra ordningen med kommunalt kj\u00f8p av legepraksiser som mangler andre kj\u00f8pere. Tiltakspakken for fastleger vurderes kontinuerlig med \u00e5 f\u00f8lge opp hvert enkelt tiltak. Det er ikke vurdert behov for endringer eller nye tiltak hittil i \u00e5r. c) Sikre at alle fastleger som sier opp fastlegeavtalen eller sin stilling som fastlege s\u00e5 raskt som mulig blir kalt inn til samtale med kommunen for \u00e5 kartlegge hva som er \u00e5rsaken til oppsigelsen og fors\u00f8ke \u00e5 forhindre oppsigelse der det er mulig, inkl. ogs\u00e5 \u00e5: i. Vurdere om det kan tilbys tilrettelegginger/im\u00f8tekomme \u00f8nsker fra fastlegen for \u00e5 forhindre oppsigelse ii. Bruke informasjon fra sluttsamtaler til \u00e5 evaluere tiltak for \u00e5 styrke fastlegeordningen, og f\u00e5 innspill til ev. nye tiltak Svar: Dette vil bli iverksatt. Det gir viktig kunnskap \u00e5 kartlegge \u00e5rsaker til at leger slutter. d) Tydeliggj\u00f8re overfor fastleger hvordan og i hvilke tilfeller kommunen skal bist\u00e5 med vikar, ev hvilke andre tiltak som kan settes i verk dersom det ikke er mulig \u00e5 finne vikar Svar: Dette jobbes det med hele tiden med betydelig innsats fra Etat for helsetjenester. Kommunen tilbyr hjelp til \u00e5 finne vikar individuelt etter behov. Andre tiltak er \u00e5 st\u00f8tte opp om gjenv\u00e6rende leger p\u00e5 kontoret og tilby kompensasjon for \u00e5 jobbe ekstra for \u00e5 holde kontinuitet, mens det s\u00f8kes etter annen l\u00f8sning. e) Sikre tilstrekkelig kompetanse og kapasitet til \u00e5 f\u00f8lge opp fastlegeordningen, inkludert ogs\u00e5 tilstrekkelig kapasitet til \u00e5 jobbe med utviklings- og kvalitetsforbedringsarbeid Svar: Staben i Enhet for allmennmedisin \u00f8kte med LIS3 koordinator 1.1.23, og det er lyst ut etter overlege med spesialitet med frist 31.8.23. Stabens kompetanse best\u00e5r av kunnskapsintensive medarbeidere som har bakgrunn som jurist, statsviter, samfunnsviter, lege og farmas\u00f8yt. f) F\u00f8lge med p\u00e5 fastlegenes tilgjengelighet for \u00e5 sikre at fastlegene overholder fastsatte kvalitets- og funksjonskrav i regelverket, jf. \u00a7 7 i fastlegeforskriften Svar: Det er vanskelig \u00e5 ta stikkpr\u00f8ver for \u00e5 f\u00f8lge med p\u00e5 fastlegenes tilgjengelighet. Likevel ringes av og til pasienttelefonen for \u00e5 sjekke svartid. Alle klager blir fulgt opp. Alle nye hjemler blir underlagt befaring og formell godkjennelse fra kommunen. Alle klager p\u00e5 tilgjengelighet som kommer fra legevakt, publikum, hjemmebaserte tjenester mm blir fulgt opp av staben. 3.Identifiserer tiltak for \u00e5 bedre dialog og samarbeid mellom kommunen og fastlegene Svar: Kommunens nettside for informasjon til fastleger er utbedret, informasjon er formidlet b\u00e5de i allmennlegeutvalget og lokalt samarbeidsutvalg. God dialog med tillitsvalgte for fastlegene for \u00e5 f\u00e5 innspill til gode tiln\u00e6rminger til fastlegene. Vi gir bistand, r\u00e5d og veiledning etter beste evne. Kommunen opplever dialog som er preget av gjensidig respekt. 4.Vurderer \u00e5 sende skriftlig informasjon til innbyggere som mister fastlege uten \u00e5 f\u00e5 tilbudt ny slik at disse vet hvor de kan henvende seg inntil ny fastlege er tilbudt Svar: Det er Helfo som sender melding til pasienter p\u00e5 en liste n\u00e5r en fastlege slutter. Det er formidlet fra kommunen at det skaper noe uro blant pasientene, som oppfatter det som om de ikke har fastlege videre. Vi har gitt Helfo tilbakemelding om m\u00e5ten de opplyser pasienter som mister fastlege p\u00e5, der fastlegen har g\u00e5tt av med pensjon eller sluttet av andre \u00e5rsaker. Kommunen har hatt dialog med fastleger som slutter, om at de kan sende ut melding til pasientene om at de slutter, og at det her kan presiseres at de fortsatt vil ha et fastlegetilbud, ved at listen skal betjenes av vikar, og gjerne navngitt dersom det er mulig. Skriftlig informasjon til innbyggere som st\u00e5r uten fastlege er ikke mulig. Alle som oppholder seg i en kommune, har rett til n\u00f8dvendige helse- og omsorgstjenester, men det finnes ingen offentlig oversikt over de som til enhver tid oppholder seg i en kommune. Det er gitt informasjon i media om at de kommunale legekontorene bist\u00e5r med fastlegetilbud til pasienter med norsk personnummer/D-nummer, som har behov for n\u00f8dvendig helsehjelp og som ikke har fastlege i Bergen. Det legges ogs\u00e5 ut informasjon p\u00e5 nettsiden til Enhet for allmennmedisin og det er egen innbyggerhjelp om fastlegeordningen i Bergen. 5.Analysere klager som omhandler fastlegeordningen som del av kommunens kvalitetsforbedringsarbeid Svar: Klager blir fulgt opp. De fleste klager er fra pasienter. Etat for helsetjenester har etablert to \u00e5rlige m\u00f8ter med pasient- og brukerombudet. Det har v\u00e6rt holdt to slike m\u00f8ter. Etaten f\u00f8lger ogs\u00e5 opp meldinger om avvik fra andre kommunale enheter i kommunen (f.eks. hjemmebaserte tjenester) som ikke f\u00e5r svar p\u00e5 elektroniske meldinger til fastleger. Men det er viktig \u00e5 v\u00e6re oppmerksom p\u00e5 at fastleger i all hovedsak er selvstendig n\u00e6ringsdrivende. Fastlegen har selv det overordnede ansvaret for egen virksomhet med det ansvar som f\u00f8lger av lov og forskrift. Kommunens ansvar er \u00e5 p\u00e5se at krav i avtale mellom kommune og fastlege overholdes. Klageinstans for fastlegers kliniske virksomhet er Statsforvalteren ved fylkeslegen. Med hilsen Ruth Grung \u2013 Byr\u00e5d for helse og omsorg Dokumentet er godkjent elektronisk. "
}