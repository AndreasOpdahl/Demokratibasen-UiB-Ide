{
  "dokument_id": "31f1ccb6-78cf-5b3a-9dc5-002ad696e355",
  "doc_type": "case_attachment",
  "kommune": 4601,
  "tittel": "Retningslinje for tilskuddsordning feriemidler 2024",
  "url": "https://bergen.kommune.no/politikere-utvalg/api/fil/bk360/10613524/Retningslinje-for-tilskuddsordning-feriemidler-2024",
  "tekst": " V\u00e5r referanse: 2024/96530-2 Dato: 11. juni 2024 Retningslinje for tilskuddsordning feriemidler 2024 Bergen kommune \u00f8nsker \u00e5 legge til rette for at personer med store og sammensatte bistandsbehov som f\u00f8lge av medf\u00f8dt funksjonsnedsettelse eller tidlig ervervet skade (f\u00f8r 18 \u00e5r) skal kunne reise p\u00e5 ferie. Det gis i \u00e5r et tilskudd i form av feriemidler for m\u00e5lgruppen. Kriterier: 6 kriterier m\u00e5 v\u00e6re oppfylt for \u00e5 kunne bli tildelt feriemidler: Feriemidler tildeles personer: \u2022 Som har en medf\u00f8dt funksjonsnedsettelse eller tidlig ervervet skade (f\u00f8r 18 \u00e5r), som medf\u00f8rer at man har store og sammensatte behov for bistand store deler av d\u00f8gnet. Personer med for eksempel utviklingshemming eller andre store og sammensatte funksjonsnedsettelser, er i m\u00e5lgruppen. \u2022 Som ikke kan reise uten ledsager. En ledsager kan v\u00e6re familie, venner, medlemmer i organisasjoner, ansatte eller andre. \u2022 Som ikke kan benytte seg av kommunens organiserte ferietilbud for personer med utviklingshemming. \u2022 Som har en dokumentert funksjonshemming. Dersom man ikke mottar helse- og omsorgstjenester fra kommunen, m\u00e5 man vedlegge dokumentasjon fra lege. I legeerkl\u00e6ringen b\u00f8r bistandsbehovet beskrives, og hvor mange ledsagere det er behov for. \u2022 Fra det kalender\u00e5r man fyller 18 \u00e5r \u2022 Som er bosatt og folkeregistrert i Bergen kommune Alle som tildeles feriemidler plikter \u00e5 rapportere for bruken etterskuddsvis. Hvem kan s\u00f8ke om feriemidler: Dersom man oppfyller samtlige 6 kriterier for feriemidler kan man s\u00f8ke. P\u00e5r\u00f8rende, verge eller fullmektig kan s\u00f8ke p\u00e5 tjenestemottakers vegne. Feriemidler dekker utgifter til: Feriemidler skal benyttes til utgifter i forbindelse med ferie, slik som utgifter til kost og losji, reise, inngangsbilletter eller lignende. Det er opp til den enkelte \u00e5 vurdere hvilket innhold feriereisen skal ha, hvor lenge den varer og hvor man reiser. Personer som innfrir vilk\u00e5r for tilskudd, vil f\u00e5 et vedtak som opplyser hvilket bel\u00f8p den enkelte f\u00e5r refundert. Refusjon av utgifter: Etter gjennomf\u00f8rt ferie m\u00e5 tjenestemottaker/p\u00e5r\u00f8rende/verge sende inn dokumentasjon p\u00e5 utgifter til Bergen kommune. Egenrapporteringsskjema legges ved svar p\u00e5 s\u00f8knad. I egenrapportering beskriver man reisem\u00e5l og tidspunkt for reise. Innsending av egenrapportering etter reise er en forutsetning for \u00e5 kunne f\u00e5 utbetalt feriemidler. Sats: Satsen vil v\u00e6re mellom kr. 2 500 og 2 750 pr. ledsager, og avhenger av hvor mange som s\u00f8ker om feriemidler i \u00e5r, og antall ledsagere. Alle tilskuddsmottakere vil f\u00e5 samme sats pr ledsager. Har man behov for flere ledsagere, vil det innhentes bekreftelse p\u00e5 dette. I s\u00f8knadsskjemaet for feriemidler beskriver man hvor mange ledsagere man har behov for. Hvor mange ledsagere man kan f\u00e5 tilskudd for, er avhengig av varighet p\u00e5 reisen: \u2022 Ved ferie med 1 - 3 overnattinger er det mulig \u00e5 f\u00e5 tilskudd for inntil 3 ledsagere. \u2022 Ved ferie med minst 4 overnattinger er det mulig \u00e5 f\u00e5 tilskudd for inntil 4 ledsagere. \u2022 Ved ferie med minst 6 overnattinger er det mulig \u00e5 f\u00e5 tilskudd for inntil 5 ledsagere. Frister: S\u00f8knad om feriemidler sendes Bergen kommune innen: 14.07.2024 og reisen m\u00e5 v\u00e6re gjennomf\u00f8rt innen 31.12.2024. Dokumentet er godkjent elektronisk. Side 2 av 2 "
}