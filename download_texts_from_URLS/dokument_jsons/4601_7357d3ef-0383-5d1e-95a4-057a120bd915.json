{
  "dokument_id": "7357d3ef-0383-5d1e-95a4-057a120bd915",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 73 fra Eira Vilde Martinsen Garrido (SV) om Fyllingsdalen kulturhus - Utvalg for finans, kultur og n\u00e6ring ",
  "url": "https://bergen.kommune.no/politikere-utvalg/api/fil/bk360/11440725/Svar-pa-skriftlig-sporsmal-nr-73-fra-Eira-Vilde-Martinsen-Garrido-SV-om-Fyllingsdalen-kulturhus-Utvalg-for-finans-kultur-og-naering-",
  "tekst": " BNKI - stab Til Intern korrespondanse Bystyrets kontor V\u00e5r referanse: 2024/168148-3 Saksbehandler: Gerd Nilsen Fra Dato: 19. november 2024 Byr\u00e5d for n\u00e6ring, kultur og idrett Svar p\u00e5 skriftlig sp\u00f8rsm\u00e5l nr. 73 fra Eira Vilde Martinsen Garrido (SV) om Fyllingsdalen kulturhus - Utvalg for finans, kultur og n\u00e6ring Representanten Eira Vilde Martinsen Garrido (SV) har den 04.11.24 sendt inn f\u00f8lgende skriftlige sp\u00f8rsm\u00e5l: Selv om det er en glede for Fyllingsdalen at kulturtilbudet styrkes med 5 millioner i 2025, der 2 millioner g\u00e5r til Fyllingsdalen teater og 3 millioner til Kunstkollektivet AS, var det en stor skuffelse n\u00e5r byr\u00e5det stanser Fyllingsdalen kulturhus. I svar p\u00e5 skriftlig sp\u00f8rsm\u00e5l fra SV vedr\u00f8rende kulturhus i Fyllingsdalen. UFKN - 08.11.23 svarte Digranes \u00abKulturhus i Fyllingsdalen er en viktig prioritering. Etablering av et kulturhus er et n\u00f8dvendig tiltak for \u00e5 tilrettelegge for kulturutvikling og aktivitet i bydelen\u00bb. Kulturbyr\u00e5d Digranes har uttalt i BT 30. oktober at gjennomgangen av investeringsbudsjettet viser at flere prosjekter m\u00e5 stoppes, nedskaleres eller skyves i tid. I samme artikkel st\u00e5r det n\u00e5 at \"kulturbyr\u00e5d Reidar Digranes (Sp) satser n\u00e5 hundre prosent p\u00e5 Spelhaugen-planene.\" som er et nytt teaterbygg med investor Morten Fredriksen, som eier det meste av omr\u00e5det, og Fyllingsdalen Teater. Sp\u00f8rsm\u00e5l: - Har byr\u00e5den vurdert andre alternativer for et nedjustert kulturhus? Vil dette bli presentert for bystyret? \u2013 Kan kulturfrivilligheten i Bergen forvente seg at de f\u00e5r tilgang til gratis kulturlokaler p\u00e5 lik linje med kommunale kulturlokaler i andre bydeler? Som eneste bydel i Bergen har ikke Fyllingsdalen et kommunalt kulturbygg. - Kan kulturfrivilligheten forvente seg at kunstkollektivet bidrar med praktisk og teknisk veiledning? - Er det tenkt at de nye lokalene i Statens vegvesens gamle lokaler skal inneholde en fremf\u00f8ringsarena? - \u00c5 identifisere behov er en av de viktigste suksessfaktorene f\u00f8r en investerer i kulturbygg. Er behovsanalysen til Fyllingsdalen kulturhus tatt med i planleggingen med kunstkollektivet og Morten Fredriksen? - Er det gjort noe medvirkningsarbeid i en behovsanalyse for et nedjustert kulturbygg? Svar fra byr\u00e5den: - Har byr\u00e5den vurdert andre alternativer for et nedjustert kulturhus? Vil dette bli presentert for bystyret? Skisseprosjektet for Fyllingsdalen kulturhus har tidligere v\u00e6rt kvalitetssikret etter statens modell for store investeringsprosjekt (KS2), og det ble gjennomf\u00f8rt en optimaliseringsprosess basert p\u00e5 Verdistyrt prosjektutvikling. Rom- og funksjonsprogrammet ble vurdert i denne prosessen, uten at det f\u00f8rte til en nedjustering av kulturarealene. \u2013 Kan kulturfrivilligheten i Bergen forvente seg at de f\u00e5r tilgang til gratis kulturlokaler p\u00e5 lik linje med kommunale kulturlokaler i andre bydeler? Som eneste bydel i Bergen har ikke Fyllingsdalen et kommunalt kulturbygg. Det er kun bydelene Fana og \u00c5sane som har kommunale kulturbygg av det omfanget som var planlagt for Fyllingsdalen kulturhus. Det er andre kommunale bygg, slik som skoler, som kan brukes av kulturlivet i alle bydeler. Tilskuddet foresl\u00e5tt til Kunstkollektivet AS vil ogs\u00e5 i stor grad bidra til videreutvikling av kulturlokaler i de gamle lokalene til Statens Vegvesen p\u00e5 Spelhaugen i Fyllingsdalen. Lokalene har allerede blitt en samlingsplass for mange kunst- og kulturakt\u00f8rer. Det skal v\u00e6re mange muligheter i bygget som skal v\u00e6re en plass for alle, fra amat\u00f8rer til profesjonelle. Kunstkollektivet har vedtektsfestet i form\u00e5let at de skal stille lokalene \u00abtil r\u00e5dighet for brukergruppene gjennom leieavtaler til et moderat leieprisniv\u00e5\u00bb. - Kan kulturfrivilligheten forvente seg at kunstkollektivet bidrar med praktisk og teknisk veiledning? Tilskuddet som er foresl\u00e5tt til Kunstkollektivet vil gi mye st\u00f8rre handlingsrom for videreutvikling av bygget og muligheter for kreative aktiviteter i bygget. Kunstkollektivets vedtektsfestede form\u00e5l sier at: \u00abDet er et m\u00e5l at Kunstkollektivet AS skal ivareta amat\u00f8rer og profesjonelle kunstneres behov og \u00f8nsker.\u00bb. - Er det tenkt at de nye lokalene i Statens vegvesens gamle lokaler skal inneholde en fremf\u00f8ringsarena? Lokalene til Kunstkollektivet rommer i dag alt fra musikkstudio til keramikk. I tillegg til egne rom til kunstnere, har de ogs\u00e5 fellesareal brukerne kan benytte seg av. Det vedtektsfestede form\u00e5let sier at det ideelle aksjeselskapet skal: \u00abSkaffe lokaler egnet til form\u00e5let, som tilrettelagte \u00f8vingsrom, verksteder, studio, ulike atelier, m\u00f8terom og visningsrom.\u00bb - \u00c5 identifisere behov er en av de viktigste suksessfaktorene f\u00f8r en investerer i kulturbygg. Er behovsanalysen til Fyllingsdalen kulturhus tatt med i planleggingen med kunstkollektivet og Morten Fredriksen? Ambisjonene og planene for kulturlokaler fra kunstkollektivet og Morten Fredriksen er presentert for kommunen. Det har ikke v\u00e6rt medvirkning fra kommunen om utviklingen av disse. Kunstkollektivet og Morten Fredriksen har hatt tett dialog med Fyllingsdalen teater og andre kunst- og kultrakt\u00f8rer i Fyllingsdalen om sine planer. - Er det gjort noe medvirkningsarbeid i en behovsanalyse for et nedjustert kulturbygg? Det har v\u00e6rt bred ekstern medvirkning i utarbeidelsen av rom- og funksjonsprogrammet til Fyllingsdalen kulturhus. Skisseprosjektet for Fyllingsdalen kulturhus har s\u00e5 v\u00e6rt gjennom en optimaliseringsprosess basert p\u00e5 Verdistyrt prosjektutvikling. Det har v\u00e6rt god intern medvirkning i denne prosessen, hvor flere kommunale avdelinger og etater har gitt innspill i en behovsanalyse. Ettersom kulturarealene ikke har blitt endret i optimaliseringsprosessen, har det ikke v\u00e6rt naturlig med ytterligere ekstern medvirkning. Reidar Digranes - Byr\u00e5d for n\u00e6ring, kultur og idrett Dokumentet er godkjent elektronisk. "
}