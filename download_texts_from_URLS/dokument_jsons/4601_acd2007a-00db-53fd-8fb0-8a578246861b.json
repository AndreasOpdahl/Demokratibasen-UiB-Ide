{
  "dokument_id": "acd2007a-00db-53fd-8fb0-8a578246861b",
  "doc_type": "case_attachment",
  "kommune": 4601,
  "tittel": "Revidert s\u00f8knad",
  "url": "https://bergen.kommune.no/politikere-utvalg/api/fil/bk360/10640582/Revidert-soknad",
  "tekst": " Bergen 15.5.2024 Sak: BYGG-2023/15918 Eiendom: Gnr. 164, bnr. 977, seksjon 2 Tiltakets adresse: Neumanns gate 1, 5015 Bergen Tiltakets art: Bruksendring til studentboliger Endring av bygg innvendig/ fasader Bygningstekniske installasjoner Tiltakshaver: Studentsamskipnaden p\u00e5 Vestlandet, Sammen Ansvarlig s\u00f8ker: Forum Arkitekter AS Supplering av reviderte planl\u00f8sninger for fornyet vurdering av s\u00f8knad om rammetillatelse til bruksendring til studentboliger. 1. Innledning Det vises til avslag p\u00e5 rammes\u00f8knad om bruksendring og ombygging til studentboliger for seksjon 2 p\u00e5 eiendommen gnr. 164 bnr. 977, Neumanns gate 1 i Bergen, datert 23.02.24. Avslagsbegrunnelsen er i hovedsak forankret i manglende innvilgelse av oms\u00f8kte dispensasjoner fra KPA18 \u00a7 22 st\u00f8y, \u00a7 9.2 minste st\u00f8rrelse boenhet og \u00a7 3.1 plankrav, jf. pbl. \u00a7 19-2. Med bakgrunn i den veiledningen PBE ga i sin begrunnelse for avslaget, besluttet tiltakshaver \u00e5 gj\u00f8re endringer for \u00e5 im\u00f8tekomme kommunens innspill. M\u00e5let med endringene har v\u00e6rt \u00e5 styrke bokvalitet for studentene; b\u00e5de ved private- og fellesarealer. I tillegg har det v\u00e6rt et m\u00e5l \u00e5 redusere omfanget av n\u00f8dvendige dispensasjoner. I forlengelsen av dette, ble det ogs\u00e5 avholdt et veiledningsm\u00f8te med PBE/Byggesak og Byarkitekten den 12.4.2024, hvor de oppdaterte planl\u00f8sninger ble presentert \u2013 som grunnlag for denne reviderte s\u00f8knaden. Det vises for \u00f8vrig til oppf\u00f8lgende tilbakemelding fra Byggesak og Byarkitekten i e-post datert 15.4.2024. Tiltakshaver har ogs\u00e5 hatt oppf\u00f8lgende dialog med ansvarlig saksbehandler hos Statsforvalteren, som er positiv til \u00e5 gi en fornyet h\u00f8ringsuttalelse i lys av de grep som n\u00e5 er utf\u00f8rt for en forbedret l\u00f8sning. Vi mener oms\u00f8kte endringer bidrar til \u00e5 \u00f8ke bokvaliteten i de planlagte studentboligene i Neumanns gate 1, herunder at ogs\u00e5 omfanget av dispensasjoner blir vesentlig redusert. Endringene kan sammenfattes slik; \u2022 St\u00f8rre og bedre fellesareal (gjennomg\u00e5ende) \u2022 Plan 5-9 er endret til bofellesskap \u2013 alle hybelenheter deler kj\u00f8kken/sosial sone. \u2022 Fellesareal p\u00e5 Plan 2 er utvidet \u2022 Antall enheter og sengeplasser er redusert \u2022 De private enhetene har f\u00e5tt et \u00f8kt areal \u2022 Antall boenheter er redusert \u2022 \u00d8kt kvalitet i parhybler; H\u00f8yt glassfelt i innvendig vegg sikrer dagslys til sovealkover \u2022 Bedre skapplass/plass for oppbevaring i hybelenheter \u2022 Hybelenhetenes netto bredde er p\u00e5f\u00f8rt tegning Det understrekes for \u00f8vrig at altan i 9. etasje ikke skal v\u00e6re tilgjengelig for beboerne. Adkomst vil kun v\u00e6re for n\u00f8dvendig ettersyn og vedlikehold. Det vil i det f\u00f8lgende sannsynliggj\u00f8res at de avb\u00f8tende tiltakene godtgj\u00f8r at det er grunnlag for at tiltaket n\u00e5 kan godkjennes med n\u00f8dvendige dispensasjoner. 2. St\u00f8y \u2013 Kompenserende tiltak for deler av tiltak som mangler stille side. Som innledningsvis nevnt, reduseres antall boenheter betydelig. Det opprinnelige oms\u00f8kte tiltaket inneholdt 157 boenheter, hvorav 113 stk. formelt sett betinger dispensasjon fra st\u00f8y mht. krav om stille side. Reviderte planl\u00f8sning gir n\u00e5 en reduksjon til 60 boenheter, hvorav det kun er 35 boenheter som betinger dispensasjon fra stille side. Ved hjelp av tekniske l\u00f8sninger vil likevel alle boenhetene oppn\u00e5 tilfredsstillende st\u00f8yniv\u00e5 \u2013 dette redegj\u00f8res n\u00e6rmere for nedenfor. Som innledningsvis nevnt, er det gjort gode grep for \u00e5 \u00f8ke bokvalitet ved bedre planl\u00f8sninger, hvorav fellesarealene \u00f8kes betydelig i st\u00f8rrelse. Antall sengeplasser (HE/hybelenhet) er redusert fra 267 til 247, og antall private enheter (Hybelrom) er redusert fra 226 til 194. Endringene skyldes en bearbeidelse- og omorganisering av planl\u00f8sning n\u00e5r det gjelder inndeling og valg av hybler, som i tillegg til nevnte reduksjoner av sengeplasser og rom, medf\u00f8rer en vesentlig reduksjon av antall boenheter. Denne beregningen er basert p\u00e5 gjeldende krav til boenhet i SAK10 mht. krav til alle hovedfunksjoner, egen inngang og fysisk atskillelse fra \u00f8vrige enheter, jf. \u00a7 2-2. Det bestrides ikke at eiendommen er st\u00f8yutsatt mot Teatergaten og Neumannsgate. Det vises s\u00e6rskilt til st\u00f8yutredning for tiltaket utarbeidet av Sweco (14.09.23) som viser st\u00f8ybelastning. For \u00e5 kompensere for utvendig st\u00f8yniv\u00e5 skal det installeres balansert ventilasjon i hele seksjon 2. Dette f\u00f8rer til et redusert behov for lufting. Det vil ogs\u00e5 bli benyttet lydreduserende glass, Rw+Ctr 39 dB i vinduer mot st\u00f8yutsatt side. Dette sikrer at alle rom vil f\u00e5 et tilfredsstillende innend\u00f8rs st\u00f8yniv\u00e5. Etter at KPA ble vedtatt i 2019 har den teknologiske utviklingen i fremstilling av nye bygningskomponenter f\u00f8rt til at det kommer nye produkter p\u00e5 markedet. Et av disse produktene som utgj\u00f8r en betydelig innovasjon n\u00e5r det gjelder tiltak i st\u00f8yutsatte omr\u00e5der, er det nye akustiske vinduet Sch\u00fcco AWS 90 AC.SI* Dette er vindu med en lyddempet luftefunksjon som inneb\u00e6rer at vinduene kan \u00e5pnes i luftestilling, samtidig som st\u00f8y utenfra blir redusert. *Det nye akustiske vinduet Sch\u00fcco AWS 90 AC.SI (Aluminium Window System, 90 mm konstruksjonsdybde, Akustikk, Superisolert) gir h\u00f8y brukerkomfort for bolig- og kontorbygg i st\u00f8yutsatte omr\u00e5der. N\u00e5r vinduet settes i vippestilling for lufting, ledes uteluften gjennom ventilasjonskassetter som er montert i den \u00f8vre vinduskarmen. Ved \u00e5 lede luften gjennom denne kassetten oppn\u00e5r man en st\u00f8yreduksjon p\u00e5 31-34 dB samtidig som behagelig frisk luft kommer inn i rommet. Akustikkvinduet tilbys med dreie-vippe beslag, eller som dreievindu med lydisolert lufting i en begrenset dreieposisjon. Vinduene kan, uavhengig av beslagsvariant, \u00e5pnes i full stilling for full utlufting av rommet eller for vindusvask. Ogs\u00e5 ventilasjonskassettene kan enkelt \u00e5pnes og rengj\u00f8res eller skiftes ut. 2 Vindu med lyddempet luftestilling for st\u00f8yutsatte Med Sch\u00fcco AWS 90 AC.SI kan st\u00f8yreduksjon p\u00e5 fasader. 31-34dB oppn\u00e5s i luftestilling Hensynet bak kravet til \u00e5pningsvindu mot stille side er \u00e5 dekke behovet for utlufting uten samtidig \u00e5 bli utsatt for st\u00f8y over tillatt grenseverdi. Belastningen som i utgangspunktet f\u00f8lger av \u00e5 ha soverom mot st\u00f8yutsatt side og som \u00a7 22 St\u00f8y, i KPA 2018 er ment \u00e5 gi beskyttelse mot, blir dermed direkte kompensert ved valgt vindusl\u00f8sning som gj\u00f8r at krav til stille side i praksis vurderes som innfridd. Ettersom fasader mot Teatergaten og Neumannsgate er st\u00f8yutsatt, s\u00f8kes det likevel formelt sett om dispensasjon med en begrunnelse som sannsynliggj\u00f8r at gjeldende hensyn og form\u00e5l ikke blir vesentlig tilsidesatt, samt at fordelene er klart st\u00f8rre enn ulempene i dette tilfellet; Det er ingen tvil om at tiltaket har en unik plassering for studentboliger med n\u00e6rhet til universitet og h\u00f8yskole og byens \u00f8vrige tilbud. Videre, at en slik bruksendring er b\u00e6rekraftig og b\u00f8ter p\u00e5 et etterspurt behov for flere studentboliger i Bergen. Det vises n\u00e6rmere til vedlagte dispensasjonss\u00f8knad. En videre utvikling i tr\u00e5d med overordnende strategier om b\u00e6rekraftig utvikling og arealn\u00f8ytralitet tilsier at det er avgj\u00f8rende \u00e5 nyttiggj\u00f8re tilgjengelig teknologi for avb\u00f8tende tiltak. Det understrekes likevel avslutningsvis at Sammen ogs\u00e5 opplever at omprosjekteringen har gitt et klart positivt utfall for prosjektet. 3. Minstest\u00f8rrelse boenhet Det er etter avslaget gjort endringer for \u00e5 \u00f8ke st\u00f8rrelser p\u00e5 boenhetene. Av 60 boenheter er 13 stk. (14 stk. inkl. fellesareal) st\u00f8rre enn 35 m2 som KPA18 stiller som minstekrav, jf. \u00a7 9.2. For de \u00f8vrige enhetene vises det s\u00e6rskilt til KPA18 \u00a7 9.7 hvor det \u00e5pnes for unntak for kommuneplanens gjeldende krav til funksjons- og kvalitetskrav. Dette omtales n\u00e6rmere i selve dispensasjonss\u00f8knaden. Tabell under viser noen n\u00f8kkeltall i den reviderte planl\u00f8sningen. Arealverdier er oppgitt som m2BRA. Antall Gjennomsnitt St\u00f8rste Minste Boenhet 60 91,3 474 16,1 Inkl. andel Fellesareal 92,8 503 17,6 Privat enhet * 1 194 19,6 38,5 13 Inkl. andel Fellesareal 24,0 44,4 18,6 HE/Sengeplass* 2 247 15,4 21,4 12 Inkl. andel Fellesareal 18,9 26,7 15,3 3 *1: Privat enhet: I Husbankens veileder for tilskudd til studentboliger HB 8.C.6, brukes begrepet \u00abprivat enhet\u00bb for \u00e5 beskrive den private boligdelen (hybel) som best\u00e5r av oppholdsrom/soverom og bad/wc for 1 eller 2 studenter (parhybel) i et bofellesskap der flere private enheter (hybler) deler felles kj\u00f8kken (og oppholdsrom). I tabellen over er \u00abprivate enheter\u00bb i bofellesskap sl\u00e5tt sammen med boenheter for 1 eller 2 studenter (parhybel) som i motsetning til \u00abprivate enheter\u00bb har eget kj\u00f8kken. Antall privat enheter kan i denne sammenhengen ogs\u00e5 forst\u00e5s som antall soverom i tiltaket. *2: Hybelenhet, HE: I Husbankens veileder for tilskudd til studentboliger HB 8.C.6, defineres hybelenhet (HE) som bolig for en student. Boligen skal ha tilgang til kj\u00f8kken, bad og WC. Betegnelsen 1HE viser derfor til boenhet for 1 student. 2HE viser til boenhet for 2 studenter(parhybel). 3 eller flere HE betegner et bofellesskap der flere private enheter (hybler) deler felles kj\u00f8kken (og oppholdsrom). Antall hybelenheter, HE kan forst\u00e5s som antall sengeplasser i tiltaket. Differansen mellom antall hybelenheter, HE og antall privatenheter tilsvarer dermed antall parhybler, 2HE. Denne oppstillingen viser at de planlagte hybelenhetene i NG1 er fullt p\u00e5 st\u00f8rrelse med andre nylig utf\u00f8rte studentboliger i Bergen, f.eks. Brann Stadion og Hatleberg. Videre fastholdes ogs\u00e5 at oms\u00f8kte tiltak er i tr\u00e5d med gjeldende veiledningskrav fra Husbanken gitt i \u00abHB8.C.6 Veileder for tilskudd til studentboliger\u00bb; Ved tildeling av statstilskudd til bygging av studentboliger, angir Kunnskapsdepartementet st\u00f8rrelsen av tilskuddet i form av antall hybelenheter (HE). Med hybelenhet (HE) menes en bolig for en student. - Boligen skal ha tilgang til kj\u00f8kken, bad og WC. - Oppholdsrommet (privatenheten) b\u00f8r ikke v\u00e6re mindre enn 12 m2 BRA (bruksareal). BRA per hybelenhet (HE), (inkl. andel av fellesarealer) b\u00f8r normalt ikke v\u00e6re under 20 m2. Studentsamskipnadene og boligstiftelsene velger selv om de \u00f8nsker \u00e5 bygge hybelleiligheter, parleiligheter, dubletter, bofellesskap eller familieleiligheter basert p\u00e5 behovskartlegging. Vi mener at ogs\u00e5 dette forholdet er vesentlig forbedret ved reviderte l\u00f8sning. Boenhetene er optimalisert mht. lagring og m\u00f8blering s\u00e5 langt som mulig innenfor de rammer eksisterende bygg tillater, hvorav s\u00e6rlig fellesareal har blitt st\u00f8rre og f\u00e5tt en mer tiltalende, inkluderende og brukervennlig utforming. Det vises i begrunnelse for avslag til anbefalinger fra Byggforsk, 330.116 Utforming av hybler med fellesarealer. Hybel med hotellstandard. Dette er gode anbefalinger \u2013 riktignok best egnet for nybygg \u2013 men ikke absolutte krav. Det kommenteres ogs\u00e5 at anbefalt bredde for privatenheter i studentboliger er 3 meter. I NG1 tilstrebes s\u00e5 funksjonelle privatenheter som mulig innenfor gitte rammer. Neumanns gate 1 ble prosjektert p\u00e5 1950-tallet som kontorbygg i kombinasjon med kino. N\u00e5r vi n\u00e5 etter n\u00e6rmere 70 \u00e5r, med dagens krav til b\u00e6rekraft og klimaregnskap \u00f8nsker \u00e5 gjenbruke bygningen til studentboliger st\u00f8ter vi p\u00e5 flere utfordringer. Vindusdimensjoner og avstand mellom disse varierer p\u00e5 de ulike fasadene. Det inneb\u00e6rer at breddeutforming vil kunne variere tilsvarende. Til tross for stedvis begrenset bredde, viser reviderte planl\u00f8sning likevel at ogs\u00e5 de minste privatenhetene er brukbare med gode bokvaliteter. Det vises her eksempelvis til at den minste privatenheten H0920 p\u00e5 13m2 BRA (ekskl. andel fellesareal) har en netto bredde p\u00e5 over 3 meter. Reviderte plantegninger viser st\u00f8rre plass til oppbevaring i de private enhetene, inkludert overskap over seng. Utover dette, er det ogs\u00e5 tilgjengelig boder i underetasje som muliggj\u00f8r sesonglagring og lagring av fritidsutstyr og lignende. 4 4. \u00d8kte bokvaliteter etter endring Som redegjort for over, er det gjort gode grep for \u00e5 bedre bokvalitet ved b\u00e5de private- og fellesomr\u00e5der. Fellesarealene er \u00f8kt fra 466 m2 til 860 m2. Den sentrale beliggenheten midt i sentrum utgj\u00f8r utvilsomt ogs\u00e5 en viktig bokvalitet/fordel ved oms\u00f8kte studentboliger i Neumannsgate 1. Vi f\u00f8ler oss trygge p\u00e5 at dette vil bli et ettertraktet sted studenter vil \u00f8nske \u00e5 bo. Det vises til sitat fra \u00abBoliger for studenter i Bergen \u2013 Handlingsplan mot 2030\u00bb, utarbeidet av Sammen, Husbanken og Bergen Kommune, Vedtatt i Bergen bystyre 30.1.2019 som underbygger dette: \u00abStudentene \u00f8nsker \u00e5 bo sentralt og gjerne i g\u00e5/sykkelavstand til studiested, treningssenter og andre velferdstilbud, i tillegg til byens mange tilbud dag som natt\u00bb. \u00ab\u00c5 bo sentralt i studietiden sees p\u00e5 som viktigere enn pris og kvalitet.\u00bb I tilbakemelding fra Byggesak og Byarkitekten vises det til boenhet i 4. etg. (H0407), hvor det reises sp\u00f8rsm\u00e5l ved dagslys og utsyn. Leiligheten har 3 vinduer mot bakg\u00e5rd i sydvestlig himmelretning. To av vinduene har dimensjon 11x15M i tillegg til ett vindu med dimensjon 9x15M. Til sammen gir det mer enn 4m2 glassflate til en boenhet med BRA 36,4m2. Det vises ellers til at soverom/alkove mangler dagslys. Det er i opprinnelig plantegning til s\u00f8knad om rammetillatelse vist h\u00f8yt plassert glassfelt i vegg som skiller alkove fra oppholdsrom. Dette er ytterlige synliggjort i vedlagt tegning. Boenheten vil ha gode dagslysforhold i oppholdssonen. I sovealkove vil det v\u00e6re tilgang p\u00e5 dagslys \u2013 selv om dette blir i et mer begrenset omfang, vil form\u00e5l ved \u00e5 kunne orientere seg ved dagslys (natt/dag) v\u00e6re oppfylt. Utsyn fra boenheten vil med denne plasseringen naturlig nok v\u00e6re begrenset. Disse forholdene anses likevel \u00e5 v\u00e6re kompensert ved at dette er en av de store boenhetene/ privatenhetene som tilbyr en godt tilpasset og romslig planl\u00f8sning, som vurderes \u00e5 v\u00e6re kvaliteter som vil v\u00e6re attraktive for mange. Byarkitekten foresl\u00e5r i sin uttale at to boenheter i plan 2 mot Sverres gate omgj\u00f8res til fellesareal med tanke p\u00e5 hj\u00f8rnets offentlige karakter. Forslaget er godt, men tiltakshaver vurderer egnetheten av arealet som fellesareal til \u00e5 v\u00e6re lav \u2013 s\u00e6rlig sammenlignet med hvor gode kvaliteter dette arealet vil gi som boenhet. Enheten vil skjermes tilstrekkelig for innsyn. Byarkitekten foresl\u00e5r ogs\u00e5 at tak i bakg\u00e5rd over plan 4 beplantes. Dette har v\u00e6rt vurdert i prosjektet da dette \u00e5penbart ville tilf\u00f8rt kvalitet til alle privatenheter med utsikt mot bakg\u00e5rd. Taket tilh\u00f8rer imidlertid Seksjon 1, Bergen Kino. En utvidelse av tiltaksgrensen vil reise en del problemstillinger knyttet til fremtidig vedlikehold av taket, samt uklare ansvarsforhold for mulig skade som f\u00f8lge av vanninntrenging. Tiltakshaver ser derfor at prosjektet m\u00e5 begrense seg til \u00e5 omfatte seksjon 2. Ellers har vi tro p\u00e5 at det skal finnes et variert tilbud av studentboliger i en etablert studentby som Bergen \u2013 som opplever \u00f8kende popularitet som studiested blant studentene. Studenter som gruppe har ulike behov. Ikke alle vil \u00f8nske \u00e5 bo i Neumanns gate 1 av ulike \u00e5rsaker, men for de som verdsetter 5 urbant byliv, n\u00e6rhet til studiested og et st\u00f8rre mangfold i fritidstilbud enn det andre studentboliger vil kunne tilby, vil Neumanns gate 1 v\u00e6re et opplagt valg. Vi har grunnlag for \u00e5 anta at denne gruppen utgj\u00f8r en vesentlig del av byens studenter. Som kjent er oms\u00f8kte studentboliger tilpasset forholdene i eksisterende bygning. Det gir et mangfold av ulike st\u00f8rrelser og planl\u00f8sninger for de ulike hybelvariantene. Alle hybler har derfor ulike kvaliteter b\u00e5de n\u00e5r det gjelder orientering, st\u00f8rrelse, utsikt og sol samtidig som det tilbys hybler med eget kj\u00f8kken og hybler i bofellesskap med felles kj\u00f8kken for de som setter sosial omgang med andre studenter h\u00f8yt. Den store variasjonen i botilbudet i Neumanns gate 1 fremheves derfor som en vesentlig bokvalitet for tiltaket i sin helhet. Det vil ved bruksendring i en bygning som dette v\u00e6re krevende \u00e5 skulle innfri alle krav til byggverk og bolig gitt i kraft av plan- og bygningsloven. Det vises derfor s\u00e6rskilt til KPA 2018, \u00a79.7 som fastsl\u00e5r at: \u00abStudentboliger som skal eies og driftes av en studentskipnad eller studentboligstiftelse kan baseres p\u00e5 andre funksjons- og kvalitetskrav enn fastsatt i kommuneplanens bestemmelser.\u00bb Samlet sett mener vi \u00e5 ha godtgjort at oms\u00f8kte tiltak vil inneha gode og varierte kvaliteter, hvorav samtlige boenheter oppn\u00e5r forsvarlige boforhold. Beliggenheten i byens historiske sentrumskjerne er gitt. Forhold utenfor egen eiendomsgrense kan i liten grad p\u00e5virkes av bruksendring i eksisterende bygning. Det er derfor begrenset tilgang til \u00abikke st\u00f8yutsatt uteoppholdsareal\u00bb p\u00e5 offentlig grunn innenfor kort gangavstand (100 meter). Dette er gjort rede for i opprinnelig s\u00f8knad. Til tross for dette, vurderes de mange fordelene ved \u00e5 kunne bo s\u00e5 sentralt i en by som Bergen \u2013 med sitt mangfold av tilgjengelige offentlige arealer \u2013 \u00e5 veie opp for frav\u00e6ret av et tilrettelagt, eksklusivt uteoppholdsareal. Det er bred enighet om at det er et klart underskudd p\u00e5 studentboliger i byen. En tillatelse til oms\u00f8kte tiltak vil sikre en rask bruksendring av bygget for et \u00f8kt botilbud for studenter, uten behov for (en lang) reguleringsprosess. Gjenbruk og b\u00e6rekraftig utvikling av eksisterende bygningsmasse er ogs\u00e5 sv\u00e6rt viktig, ikke bare for tiltakshaver, Studentsamskipnaden p\u00e5 Vestlandet (SAMMEN), men for oss alle. P\u00e5 bakgrunn av overnevnte, anmodes bygningsmyndigheten \u00e5 innvilge tillatelse til det reviderte tiltaket. Vi mener det er sannsynliggjort at en tillatelse til oms\u00f8kte tiltak kan gis uten at vesentlige hensyn til bestemmelser gitt i kraft av plan- og bygningsloven blir tilsidesatt. Det vises til vedlagte dispensasjonss\u00f8knad, samt til \u00f8vrig underlag i opprinnelige s\u00f8knad med vedlegg for ytterligere dokumentasjon som fortsatt gj\u00f8r seg gjeldende i saken. Med vennlig hilsen Thor Sch\u00f8nning Sivilarkitekt MNAL Ansvarlig s\u00f8ker 6 "
}