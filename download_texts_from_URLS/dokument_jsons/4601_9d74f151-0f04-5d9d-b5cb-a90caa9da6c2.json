{
  "dokument_id": "9d74f151-0f04-5d9d-b5cb-a90caa9da6c2",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 11 fra Eira Garrido (SV) om kommunale tomter med videresolgt festerett.  Utvalg for finans, kultur og n\u00e6ring ",
  "url": "https://bergen.kommune.no/politikere-utvalg/api/fil/bk360/9734882/Svar-pa-skriftlig-sporsmal-nr-11-fra-Eira-Garrido-SV-om-kommunale-tomter-med-videresolgt-festerett-Utvalg-for-finans-kultur-og-naering-",
  "tekst": " Byr\u00e5dsavdeling for finans Til Intern korrespondanse Bystyrets kontor v/ Frank Wessels V\u00e5r referanse: 2024/09859-3 Saksbehandler: Mette Kristin Gjerde Fra Dato: 5. februar 2024 Byr\u00e5d for finans. Svar p\u00e5 skriftlig sp\u00f8rsm\u00e5l nr. 11 fra Eira Garrido (SV) om kommunale tomter med videresolgt festerett. Utvalg for finans, kultur og n\u00e6ring Sp\u00f8rsm\u00e5l til byr\u00e5den: Kan byr\u00e5den gi utvalget en oversikt over tomter hvor kommunen er eier men festeretten er solgt videre, og hva som er status for de ulike tomtene? Kommer byr\u00e5den eventuelt til \u00e5 rydde opp i disse \"evigvarende\" festeavtalene som har s\u00e5 gode premisser? Svar fra byr\u00e5den: Bruk av festeavtaler har historisk sett v\u00e6rt et virkemiddel for det offentlige til \u00e5 stimulere til bygging av boliger og til steds- og n\u00e6ringsutvikling, spesielt i byene. For festeren inneb\u00e6rer en festeavtale en enklere tilgang til en tomt som kan bebygges med eiendom til ulike form\u00e5l, eksempelvis bolig, n\u00e6ring, fritid eller annet. Istedenfor \u00e5 m\u00e5tte legge ut et engangsbel\u00f8p i form av en ordin\u00e6r kj\u00f8pesum for tomten, kan fester betale for bruk av tomten gjennom den \u00e5rlige festeavgiften. For mange har dette v\u00e6rt den eneste l\u00f8sningen i perioder hvor det har v\u00e6rt vanskelig \u00e5 skaffe kapital til kj\u00f8p, for eksempel gjennom l\u00e5neopptak. Bruken av festekontrakter i Bergen kommune strekker seg over en lang tidsperiode, og inneb\u00e6rer at en rekke av de festeavtalene som finnes i dag ble inng\u00e5tt en god stund f\u00f8r det siste \u00e5rtusenskiftet, og da basert p\u00e5 datidens teknologi. Informasjon om festeavtalene kan derfor i begrenset grad sammenstilles maskinelt. \u00c5 gi et fullstendig svar p\u00e5 det fremlagte sp\u00f8rsm\u00e5let vil f\u00f8lgelig kreve et st\u00f8rre manuelt utredningsarbeid som ligger utenfor rammene av det skriftlige sp\u00f8rsm\u00e5lsinstituttet. Sp\u00f8rsm\u00e5let kan f\u00f8lgelig kun besvares p\u00e5 en mer generell basis. Bergen kommune har i dag en portef\u00f8lje p\u00e5 like i underkant av 1200 festekontrakter. Om lag 1000 av disse er boligfestekontrakter, ca. 40 er festekontrakter hvor tomten festes bort til n\u00e6ringsform\u00e5l, mens ca. 20 tomter festet bort til barnehageform\u00e5l. I tillegg er ca. 15 tomter festet bort til idrett og ideelle stiftelser. Festeavgiften har ved inng\u00e5elsen av de ulike avtalene blitt fastsatt som en prosentsats av markedsverdien av tomten p\u00e5 avtaletidspunktet. Tomtefeste ble ikke s\u00e6rskilt regulert f\u00f8r ved tomtefesteloven av 1976, og en rekke av festekontraktene Bergen kommune har i dag, ble inng\u00e5tt f\u00f8r ikrafttredelsen av denne loven. F\u00f8r denne tid gjaldt det avtalefrihet, men en rekke bestemmelser i lovverket for \u00f8vrig hadde betydning s\u00e6rlig for fastsetting og innkreving av festeavgift, som har v\u00e6rt underlagt streng priskontroll mer eller mindre sammenhengende fra ca. 1940 og frem til i dag, samt betydning for varigheten og oppsigeligheten av festeavtaler. Det foreligger alts\u00e5 juridiske begrensninger i muligheten for \u00e5 si opp eller regulere festeavgiften i allerede inng\u00e5tte festeavtaler. Dette gjelder ogs\u00e5 de fleste av festeavtalene til n\u00e6ringsform\u00e5l som er inng\u00e5tt p\u00e5 vilk\u00e5r om at festeavgiften kun kan justeres iht. konsumprisindeksen. Dette m\u00e5 sees opp mot det historiske form\u00e5let med \u00e5 bruke festeavtaler i utgangspunktet. I praksis inneb\u00e6rer dette at festeavtaler som ble inng\u00e5tt p\u00e5 markedsmessige vilk\u00e5r p\u00e5 avtaletidspunktet, fremst\u00e5r som rimelige i dag sett i lys av hvordan tomteverdiene har utviklet seg. De regulatoriske forholdene som det er kort er redegjort for over, levner kommunen imidlertid lite handlingsrom til \u00ab\u00e5 rydde opp i disse evigvarende festeavtalene\u00bb slik representanten sp\u00f8r om. Festekontraktene er likevel gjenstand for oppf\u00f8lging fra kommunens side i situasjoner med videresalg. Overdragelse av festekontrakter skjer ved at bygget selges med festerett. Ny fester trer da inn i festekontrakten p\u00e5 samme vilk\u00e5r som tidligere fester. Som hovedregel kan ikke kommunen nekte dette uten saklig grunn. Ved overdragelse av festekontrakter blir festekontrakten derfor kontrollert, og det unders\u00f8kes om Bergen kommune har forkj\u00f8psrett, og om ny fester skal benytte tomten til det form\u00e5l som fremg\u00e5r av festekontrakten. De fleste av Bergen kommunes festekontrakter inneholder dessuten en klausul om at fremfeste ikke er tillatt, slik at fester kan ikke selv feste tomten videre til tredjemann. Avslutningsvis skal det ogs\u00e5 nevnes at Bergen kommune \u00e5rlig innl\u00f8ser et betydelig antall festekontrakter ved at kommunen selger festetomten til fester. Innl\u00f8sningssum for boligfeste er begrenset i tomtefesteloven til 25 ganger oppregulert festeavgift. For innl\u00f8sning av n\u00e6ringsfeste er det avtalefrihet og partene forhandler om en innl\u00f8sningssum basert p\u00e5 dagens markedsverdi av tomten. Eivind K. N\u00e6vdal-Bolstad - Byr\u00e5d for finans. Dokumentet er godkjent elektronisk. "
}