{
  "dokument_id": "7b466adf-1221-58b1-b390-012fd069d3aa",
  "doc_type": "case_attachment",
  "kommune": 4601,
  "tittel": "11_KORR_Folgebrev_Redegjoerelse for tiltaket gnr7 bnr3",
  "url": "https://bergen.kommune.no/politikere-utvalg/api/fil/bk360/11154690/11-KORR-Folgebrev-Redegjoerelse-for-tiltaket-gnr7-bnr3",
  "tekst": "Til Bergen Kommune S\u00f8knad om oppf\u00f8ring av driftsbygning p\u00e5 gnr7 bnr3, Indre S\u00e6dal VEDLEGG 1: REDEGJ\u00d8RELSE FOR TILTAKET Innledning: Det s\u00f8kes om tillatelse for oppf\u00f8ring av driftsbygning p\u00e5 70 kvadratmeter i Indre S\u00e6dal. Driftsbygningen skal fungere som en erstatningsbygning for dagens l\u00f8e, da denne avhendes til S\u00e6dalen Idrettslag for \u00e5 sikre idrettslagets interesser og behov. Form\u00e5let med driftsbygningen er \u00e5 kunne oppbevare utstyr og verkt\u00f8y for \u00e5 sikre n\u00f8dvendig drift og vedlikehold av skog og landbruk p\u00e5 eiendommen. Om bakgrunnen for s\u00f8knad: De siste 20 \u00e5rene har det v\u00e6rt jobbet med flere reguleringsplaner for omr\u00e5det i S\u00e6dal/Indre S\u00e6dal som har ber\u00f8rt eiendommen gnr7 bnr3. Bergen Kommune annonserte i april 2021 oppstart av planarbeidet med reguleringsplan ID 704700000. Eiere av gnr7 bnr3 hadde frem til h\u00f8sten 2020 god kontakt og dialog med kommunen om tidligere planer, men ble av ukjente \u00e5rsaker ikke informert om planarbeidet som startet i april 2021. F\u00f8rst i mars 2024 ble eierne informert om reguleringsplanen gjennom informasjon om o entlig informasjonsm\u00f8te. Grunneierne deltok p\u00e5 m\u00f8tet den 19. april 2024. I m\u00f8te med Plan- og Bygningsetaten i etterkant av m\u00f8tet, ble det beklaget fra kommunen sin side at vi som grunneierne ikke var tatt med i planprosessen. I forslaget til reguleringsplan er gnr7 bnr3 ber\u00f8rt i stor grad, herunder ligger det forslag om \u00e5 beslaglegge store deler av eiendommen med blant annet idrettshall, gangsti og rundkj\u00f8ring. Forslaget omfatter ogs\u00e5 en betydelig boligutbygging i friluftsomr\u00e5de innenfor byfjellsgrensen og helt inn til gnr7 bnr3. Vi har helt siden idrettslaget i S\u00e6dalen kontaktet oss for mer enn 20 \u00e5r siden, v\u00e6rt opptatt av \u00e5 st\u00f8tte den positive aktivitet idrettslaget har drevet med. Arealer til bane og fritidspark, deler av l\u00f8en og parkering har blitt stilt til disposisjon p\u00e5 sv\u00e6rt gode betingelser for idrettslaget. Med planforslaget som ble presentert for oss, ble det raskt klart at det er vanskelig \u00e5 opprettholde l\u00f8en som driftsbygning for g\u00e5rden. Konflikter og/eller ekspropriasjon med idrettslaget var noe vi ikke \u00f8nsket. Vi har derfor gjort avtale med idrettslaget om at de overtar det arealet p\u00e5 gnr7 bnr3 hvor det i dag er fotballbane, aktivitetspark og l\u00f8e. Idrettslaget overtar l\u00f8en, slik byr\u00e5den i saksutredning har p\u00e5pekt som \u00f8nskelig. Eiendommen gnr7 bnr3 best\u00e5r i dag av innmark og skog. Store deler av skogen er hogstmoden granskog. Terrenget ikke egnet for bruk av st\u00f8rre skogsmaskiner. Skogen m\u00e5 ivaretas med manuelt arbeid i form av stell, tynning, hogst og nyplanting. Form\u00e5let med arbeidet er \u00e5 hindre ytterligere gjengroing av omr\u00e5det. Et \u00e5pent landskap vil bidra til bedre tilgjengelighet i omr\u00e5det. En lysere dal med mer sol vil heve attraktiviteten for S\u00e6dalen som friluftsareal. I dag er det i hovedsak turveien som g\u00e5r fra parkeringsplassen i bunnen av dalen som er i bruk til friluftsform\u00e5l. Vi \u00f8nsker \u00e5 fortsette arbeidet med \u00e5 \u00e5pne opp dalen ved hogst, bevaring av gamle stier i omr\u00e5det og generelt stell av skogen som vil forbedre tilgjengeligheten til naturen. Etter mange \u00e5r med juletreproduksjon, har denne n\u00e5 v\u00e6rt redusert de siste \u00e5rene. Resultatet er at omr\u00e5det gror raskt igjen, noe vi har startet arbeidet med \u00e5 begrense. Det er et m\u00f8ysommelig og tidkrevende arbeid, men vi har blant annet startet arbeidet med \u00e5 ivareta innmarken med sl\u00e5tt og generelt stell. Blant annet har vi levert h\u00f8y til sauene som bor i dalen. Dette \u00f8nsker vi \u00e5 fortsette med. Vi vil ogs\u00e5 opparbeide jorden for dyrking av gr\u00f8nnsaker, samt frukt og b\u00e6r. Gamle murer langs g\u00e5rdsveien, nevnt i kulturminnerapport, skal ogs\u00e5 settes tilbake i stand. Dette arbeidet krever en del maskinelt og manuelt utstyr og verkt\u00f8y, herunder blant annet en liten traktor, minisagbruk, fliskutter, sager, \u00f8kser o.l. Dette m\u00e5 lagres under tak og sikres mot tyveri. For driften av g\u00e5rden er det da helt n\u00f8dvendig \u00e5 kunne f\u00e5 oppf\u00f8re en ny driftsbygning p\u00e5 eiendommen som erstatning for den l\u00f8e som idrettslaget overtar. En ny bygning er tenkt f\u00f8rt opp i tradisjonell byggemetode som grindverksbygg p\u00e5 s\u00e5le. N\u00e5v\u00e6rende l\u00f8e har en grunnflate p\u00e5 cirka 120 kvm. Med to etasjer og i tillegg loft og l\u00e5vebro, har vi pr i dag godt over 200 kvm. Ny l\u00f8e tenkes oppf\u00f8rt i \u00e9n etasje p\u00e5 70 kvm, som anses tilstrekkelig til lagring av n\u00f8dvendig utstyr for driften. Bygningen som s\u00f8kes oppf\u00f8rt vil ikke komme i konflikt med form\u00e5let om \u00e5 sikre friluftsinteressene, men anses derimot \u00e5 v\u00e6re et godt bidrag til og n\u00f8dvendig for \u00e5 bevare tilgjengeligheten til omr\u00e5det. Plassering: Bygningen er plassert p\u00e5 flaten nedenfor eksisterende bygning p\u00e5 tomten (hytte), syd for parkeringsplassen, 15 meter fra veiens midtpunkt og cirka 20 meter syd for bekk som renner ned mot parkeringsplassen fra vest. Utfra en helhetlig vurdering av estetikk, \u00f8nsket om \u00e5 samle eiendommene p\u00e5 tomten i st\u00f8rst mulig grad og sikre minst inngripende tilkomst til bygning, er plasseringen vurdert som mest hensiktsmessig. Se bilde for omtrentlig plassering av bygning (i overkant av hesjen): Figur 1: Omtrentlig plassering av bygning. Tiltaket vil ligge i overkant av hesje og nedenfor hytte, inn mot helning i terrenget. Se under for oversiktskart. Detaljert situasjonsplan er i eget vedlegg. Parkeringsplass (kommunal) Eksisterende hytte Ny driftsbygning Eksisterende l\u00f8e avgis til idrettslaget Figur 2: Omtrentlig plassering av tiltaket i forhold til eksisterende bygninger og kommunal parkeringsplass. Se situasjonsplan for n\u00f8yaktig plassering. Byggestil: Bygningen er tenkt oppf\u00f8rt i tradisjonell byggestil (grindbygg) med materialer sk\u00e5ret fra skogen p\u00e5 eiendommen. Det vil bli bygget med 4 grinder p\u00e5 70 kvm grunnflate (5,7m x 12,25m). Taket vil bli lagt med tretak, muligens skifer, som begge deler er tradisjonelt for denne type bygg. Det vil ikke bli satt inn vinduer i bygningen, men lemmer som kan \u00e5pnes for lys. Kledning blir st\u00e5ende panel av gran fra eiendommen. Se bilder under for eksempel p\u00e5 lignende bygg (ikke kledd med vegger), samt vedlegg for tegninger av fasade og snitt. Figur 3: Bilde av tilsvarende konstruksjon (uten vegger), grindbygg p\u00e5 3x6 meter. Figur 4: Eksempel p\u00e5 l\u00f8e med rasteheller p\u00e5 tak. Oms\u00f8kte tiltak vil bli bygget med t\u00f8mmer hugget p\u00e5 tomten og vil ha kledning fra t\u00f8mmer hugget p\u00e5 tomten. Skal beises i m\u00f8rk farge. Tilkomst: Det s\u00f8kes om avkj\u00f8rsel fra kommunal vei (se eget vedlegg). Veien vil bli dekket med grus/pukk, men forventes \u00e5 gro igjen over tid, slik at den vil gli inn i terrenget og ikke fremst\u00e5 som en kj\u00f8rbar vei. Tilkomst er kun for \u00e5 f\u00e5 tilgang til driftsbygningen og for \u00e5 transportere maskiner og utstyr oppbevart i driftsbygningen. Tekniske installasjoner: Det er ikke planlagt str\u00f8m, vann eller avl\u00f8p i bygningen. Takvann blir f\u00f8rt til terrenget og ny avrenningslinje blir gravd p\u00e5 vestsiden av bygget. Se figur under. Naboer: Driftsbygningen blir f\u00f8rt opp nedenfor eksisterende hytte og s\u00f8r for parkeringsplass. Det er lang avstand til de n\u00e6rmeste naboene. Det blir en liten jobb \u00e5 planere tomten, og det er gjort avtale med idrettslaget om at dette skal gj\u00f8res samtidig som deres arbeider med ny fotballbane skjer. P\u00e5 denne m\u00e5ten vil noe av trafikken knyttet til grunnarbeidene totalt sett reduseres. Tiltaket vil ikke medf\u00f8re \u00f8kt trafikk eller st\u00f8y. "
}