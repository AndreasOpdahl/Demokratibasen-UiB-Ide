{
  "dokument_id": "bcd25889-698b-5b58-ae6a-f4e2e939053e",
  "doc_type": "case_attachment",
  "kommune": 4601,
  "tittel": "240808 - Eventyrskogen skole - Kommentar til klage pa\u030a vedtak",
  "url": "https://bergen.kommune.no/politikere-utvalg/api/fil/bk360/10924913/240808-Eventyrskogen-skole-Kommentar-til-klage-pa-vedtak",
  "tekst": "Avsender adresse: Halfdan Kjerulfs gate 4 5017 Bergen Bergen, 08.08.2024 Kommentar til klage p\u00e5 vedtak - Eventyrskogen skole, Heien 29 Det vises til klagesak KLAGE-2024/15010 og KLAGE-2024/15011 vedr. vedtak om ramme- og igangsettelsestillatelse for Eventyrskogen skole, Heien 29. Skolen benyttes som tilleggsareal/ grendaskole for Krohnengen skole. Arkitektgruppen CUBUS er ansvarlig s\u00f8ker for prosjektet p\u00e5 vegne av Etat for bygg og eiendom i Bergen kommune (EBE) som er klagemotpart i saken. Informasjon om klagen ble utsendt 16.07.2024, og tilsvarsfristen p\u00e5 to uker utl\u00f8p 30.07.2024. Grunnet ferieavvikling ble vi oppmerksom p\u00e5 klagen etter tilsvarsfristen utl\u00f8p. Vi ber likevel om at v\u00e5re kommentarer legges ved saken for videre behandling. Naboenes klage p\u00e5 vedtaket er inndelt i fem ankepunkt. Disse er kommentert i det f\u00f8lgende: Kommentar til ankepunkt 1 \u2013 gyldighet av tillatelse gitt i 2004 If\u00f8lge klagen har bygget v\u00e6rt brukt ulovlig som skole siden 2004, og ikke 2009 som er opplyst i s\u00f8knad om rammetillatelse. Videre stilles det sp\u00f8rsm\u00e5l ved gyldighet av saksbehandling i 2004. Vi viser til vedtak om tillatelse til midlertidig bruksendring til barneskole gitt i 2003 (sak 200302147), samt korrespondanse vedr. ulovlighetsoppf\u00f8lging i 2023 (sak ULOV-2022/290291) der plan- og bygningsetaten opplyser om at ferdigattest for tiltaket ble gitt 05.03.2004 og tillatelsen til bruksendring utl\u00f8p 05.03.2009. Dette er lagt til grunn i s\u00f8knaden. Kommentar til ankepunkt 2 \u2013 oppf\u00f8lging av ulovlighetsvarsel og konsekvens for Sudmanske stiftelse Naboene viser til manglende oppf\u00f8lging av ulovlighetsvarsel som ble meldt inn i 2021/2022, og ettersp\u00f8r konsekvenser av ulovlig bruk for Sudmanske stiftelse. Bergen kommune overtok eiendommen fra Sudmanske stiflelse i januar 2024. Vi anser ikke eventuelle konsekvenser for tidligere eier som tema for v\u00e5r s\u00f8knad, og har ikke ytterligere kommentarer til dette. Vi oppfatter videre Varsel om opph\u00f8r av bruk utstedt av Plan- og bygningsetaten i desember 2023 (sak ULOV-2022/29291) som en oppf\u00f8lging av varsel fra naboer. I varselet presiseres det at det ulovlige forholdet m\u00e5 opph\u00f8re eller godkjennes gjennom byggesak. EBE iverksatte prosessen med retting av ulovlige forhold allerede i desember 2023, kort tid etter varslingen. Ettersom kommunen nylig har overtatt bygget er det \u00f8nskelig \u00e5 videref\u00f8re midlertidig skoledrift for \u00e5 ivareta skoleelever og ansatte ved Krohnengen skole avd. Eventyrskogen i p\u00e5vente av nye, mer langsiktige planer for bygget og eiendommen. Bakgrunn for dette er at hovedskolen per i dag ikke har kapasitet til elevene ved Eventyrskogen skole, og en eventuell stenging vil gi negative konsekvenser for elever, foresatte og ansatte som har sin hverdag her. Se ytterligere redegj\u00f8relser i f\u00f8lgeskriv til rammes\u00f8knad. Kommentar til ankepunkt 3 \u2013 tilfredsstillende utforming og plassering av skoleg\u00e5rd Naboene viser til at det ikke er s\u00f8kt om dispensasjon fra statlige bestemmelser og forskrifter for krav til skoleg\u00e5rder. Det er ikke opplyst hvilket regelverk det henvises til, og vi kommenterer p\u00e5 generelt grunnlag: Forskrift om helse og milj\u00f8 i barnehager, skoler og skolefritidsordninger stiller lovp\u00e5lagte krav. Vi kan ikke se at skoleg\u00e5rden er i strid med bestemmelser gitt i forskriften. Videre er nasjonale og lokale veiledninger og normer for utarbeidelse av skoleplasser retningsgivende. Skoleplasser skal vurderes av Helsevernenheten, som kan godkjenne arealer som avviker fra veiledningene. Helsevernenheten godkjente skolens uteomr\u00e5der i 2022. Godkjenning er vedlagt s\u00f8knaden om rammetillatelse. Det skal ikke gj\u00f8res nevneverdige endringer av skolens uteareal, med unntak av mindre tiltak for \u00e5 redusere st\u00f8yp\u00e5virkning p\u00e5 naboer (se kommentar til ivaretakelse av st\u00f8yhensyn under). Kommentar til ankepunkt 4 \u2013 st\u00f8yp\u00e5virkning p\u00e5 naboer Klagen viser til st\u00f8yproblematikk i den opprinnelige situasjonen, som har medf\u00f8rt helseskadelig st\u00f8y mot naboer. Som f\u00f8lge av naboklage utstedte Helsevernenheten i september 2023 et varsel om p\u00e5legg om \u00e5 gjennomf\u00f8re tiltak som reduserer st\u00f8yulempene. Med bakgrunn i ulovlighetssaken til plan- og bygningsetaten, som krever opph\u00f8r av bruk eller retting av ulovlighetsforhold gjennom byggesak, avsluttet Helsevernenheten sin sak ettersom st\u00f8y skal ivaretas i byggesaker. I merknad til nabovarsel ifm. s\u00f8knad om rammetillatelse ble st\u00f8y l\u00f8ftet frem av naboene. Merknaden er svart ut i eget vedlegg til s\u00f8knaden. St\u00f8ysituasjonen er ogs\u00e5 omtalt i s\u00f8knad om rammetillatelse som forutsetter at det aktuelle arealet skal utbedres for \u00e5 ivareta tilfredsstillende st\u00f8yniv\u00e5. I 2022 ble det gjennomf\u00f8rt st\u00f8ym\u00e5linger og utarbeidet st\u00f8yrapport for det arealet som gir negativ st\u00f8yp\u00e5virkning (mellom skolebygg og naboen), som er lagt til grunn for prosjektet. Her presiseres det at det ikke finnes grenser for st\u00f8y fra mennesker og vanlig utend\u00f8rs aktivitet ved skolebygg, mens teknisk st\u00f8y (her slaglyd fra ball mot vegg eller fot mot ball) har en anbefalt grense p\u00e5 LpAFmax = 60 dB for lydstyrketopper. Som fremkommer av m\u00e5linger, var st\u00f8yniv\u00e5et betydelig h\u00f8yere enn anbefalt grense ved tidligere situasjon ved skolen. For \u00e5 hindre lydtopper som er h\u00f8yere enn anbefalte grenseverdier, er det gjennomf\u00f8rt tiltak p\u00e5 det aktuelle omr\u00e5det for \u00e5 hindre ballspill og dermed fjerne aktiviteten som genererer helsefarlig, teknisk st\u00f8y. Dette inneb\u00e6rer fjerning av eksisterende m\u00e5l og etablering av et nytt lekeomr\u00e5de med korkdekke og snurr- og karusellfunksjoner, som gir mindre st\u00f8yende lek. Ny situasjon etter gjennomf\u00f8rte tiltak Foto: Etat for bygg og eiendom, 06.08.24 U\u00f8nsket aktivitet i offentlige byrom er en gjentakende problemstilling i tette bystr\u00f8k. At ungdom tar seg inn p\u00e5 skoletomten p\u00e5 kveldstid og benytter omr\u00e5det til sjenerende aktiviteter er ogs\u00e5 u\u00f8nsket for skolen, men vanskelig \u00e5 hindre og ikke et tema i byggesaken. Sosial kontroll gjennom \u00f8kt bruk av og naboers eierskap til uterommet kan likevel ha positiv effekt. Videre kan arealets endrede karakter gj\u00f8re det mindre attraktivt for opphold for eldre barn og ungdom. Kommentar til ankepunkt 5 \u2013 reduksjon i varighet for midlertidig tillatelse til 3 \u00e5r Klagen henviser til sakshistorikk og har forst\u00e5else for n\u00f8dvendigheten av en videre midlertidig skoledrift, men ber om at denne gis en maks. varighet p\u00e5 3 \u00e5r og at det presiseres at ytterligere forlengelse ikke vil bli gitt. I s\u00f8knad om rammetillatelse ble det bedt om 5 \u00e5r midlertidig bruk. Vedtak om rammetillatelse gir tillatelse for 2 \u00e5r. Ankepunktet er i s\u00e5 m\u00e5te tatt til f\u00f8lge mtp. varighet. "
}