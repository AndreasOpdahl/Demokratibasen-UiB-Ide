{
  "dokument_id": "b5a89d41-fd27-5525-bfc0-f6b1a707ba3a",
  "doc_type": "case_presentation",
  "kommune": 4601,
  "tittel": "Klagesak. Ytrebygda gnr 38 bnr 13 S\u00f8vikmarka 19. Klage p\u00e5 byr\u00e5dens vedtak om rammetillatelse til enebolig med sekund\u00e6rleilighet, garasje og utomhusareal",
  "url": "https://bergen.kommune.no/politikere-utvalg/api/fil/bk360/12592920/Framstilling-Klagesak-Ytrebygda-gnr-38-bnr-13-Sovikmarka-19-Klage-pa-byradens-vedtak-om-rammetillatelse-til-enebolig-med-sekundaerleilighet-garasje-og-utomhusareal",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2025/131018-12 Klagesak. Ytrebygda gnr 38 bnr 13 S\u00f8vikmarka 19. Klage p\u00e5 byr\u00e5dens vedtak om rammetillatelse til enebolig med sekund\u00e6rleilighet, garasje og utomhusanlegg Hva saken gjelder: Saken gjelder klage p\u00e5 byr\u00e5dens vedtak datert 10.02.2025 der det ble gitt rammetillatelse til oppf\u00f8ring av enebolig med sekund\u00e6rleilighet, garasje og utomhusanlegg p\u00e5 vilk\u00e5r om at det st\u00f8rre deler av fasaden endres fra fasadeplater til trekledning, at det etableres takutstikk samt at det sendes inn oppdaterte s\u00f8knadsdokument i tr\u00e5d med vilk\u00e5rene f\u00f8r det kan gis igangsettingstillatelse. Det ble ogs\u00e5 gitt dispensasjon fra gjeldende reguleringsplan for tilkomst og avkj\u00f8rsel til ny bolig. Vedtaket er klaget p\u00e5 av Norstrand Eiendomsr\u00e5dgivning AS v/Tore Meidell Mundheim p\u00e5 vegne av naboer Sandsli Eiendomsutvikling AS og Roald S\u00f8vik i eposter datert 05.03.2025 og 14.03.2025. Det ble opprinnelig gitt avslag p\u00e5 s\u00f8knaden av Plan- og bygningsetaten i vedtak datert 02.08.2024 da en kom til at det ikke forel\u00e5 rettslig grunnlag for \u00e5 dispensere fra regulert avkj\u00f8rsel i plan 19000000, jf. pbl. \u00a7 19-2. Plan- og bygningsetaten kom ogs\u00e5 kommet til at tiltaket ikke innehar gode visuelle kvaliteter, jf. pbl. \u00a7 29-2. Vedtaket ble p\u00e5klaget av Harris Advokatfirma AS v/Ingrid Kyvig p\u00e5 vegner av tiltakshaver Robin Lal Shrestha. Ansvarlig s\u00f8ker er Vestlandshus Arkitekter AS v/Kristoffer Stenseth Gustavsen. Eiendommen inng\u00e5r i reguleringsplan 19000000 fra 2010, og er regulert til frittliggende sm\u00e5husbebyggelse (felt B13). I KPA 2018 ligger den innenfor ytre fortettingssone. Tiltaket er avhengig av oms\u00f8kte dispensasjon fra reguleringsplanen med hensyn til avvik fra regulert avkj\u00f8rsel og tilkomst til boligeiendommen, jf. pbl. \u00a7 19-1. Slik dispensasjon er innvilget, jf. pbl. \u00a7 19-2. Ansvarlig s\u00f8ker opplyser at det er foretatt nabovarsling i samsvar med bestemmelsene i pbl. \u00a7 21-3, og det er mottatt merknad fra eierne av gbnr. 38/4 (Halvard S\u00f8vik Jensen), gbnr. 38/39 (Morten og Ingrid Strid), gbnr. 38/663 (Geir Magnesen), gbnr. 38/97 (Porfirio A G Esquivel), gnr. 38/628 (Karin og Roald S\u00f8vik, Jan S\u00f8vik og Sandsli Eiendomsutvikling). Det er inngitt b\u00e5de positive og negative merknader, som ang\u00e5r avkj\u00f8rsel, plassering av bebyggelse og videre. Klagen: Klagerne mener at vilk\u00e5rene for \u00e5 gi dispensasjon ikke er oppfylt, at tiltaket ikke har en tilfredsstillende terrengtilpassing og at det ikke oppfyller verken kommuneplanens krav til terrengtilpassing eller lovens krav til visuelle kvaliteter. Klagerne mener ogs\u00e5 at vilk\u00e5rene for \u00e5 godkjenne plassering av garasje n\u00e6rmere enn 4 meter fra grense mot bnr 628 ikke er oppfylt, i tillegg til at vedtaket mangler begrunnelse for godkjent plassering. 1 Det vises til merknader inngitt i saken, og det anf\u00f8res at en dispensasjon fra regulert avkj\u00f8rsel vil forringe mange av de hensyn og interesser som skal ivaretas. Reguleringsplanens funksjon som premissleverand\u00f8r for omr\u00e5det, vil vesentlig svekkes om det gis dispensasjon. I tillegg peker klagerne p\u00e5 at tilkomstl\u00f8sningen blir langt d\u00e5rligere ved oms\u00f8kt plassering enn ved planens l\u00f8sning. Klagerne er ikke enig i vurderingene som er gjort i vedtaket vedr\u00f8rende trafikksikkerhet ved \u00e5 opprettholde den eksisterende avkj\u00f8rselen. Klagerne mener ogs\u00e5 at manglende rettigheter har liten relevans i saken, og at s\u00f8ker kan medvirke til den jordskifteprosessen som klager har initiert. Det har over tid blitt jobbet med \u00e5 f\u00e5 omskipet veiretter i omr\u00e5det, slik at man kan f\u00e5 etablert felles tilkomst til bnr 13 og 628 via regulert fellesvei. N\u00e5r det gjelder terrengtilpassing, er klagerne uenig i byr\u00e5dens vurdering i vedtaket, og mener at fagetatens vurdering gir et langt mer riktig bilde. Oms\u00f8kt bolig blir utvilsomt mer dominerende enn eksisterende bolig, b\u00e5de med sin plassering og den terrengopparbeiding som oms\u00f8kes. Det er mulig \u00e5 bebygge tomten p\u00e5 en sk\u00e5nsom m\u00e5te, uten at dette g\u00e5r p\u00e5 bekostning av bokvalitet. N\u00e5r det gjelder plassering av garasje er denne plassert med avstand til grense p\u00e5 1,3 meter mot bnr 628 uten at det foreligger samtykke eller s\u00f8knad om dispensasjon fra avstandskravet i pbl. \u00a7 29-4. Klagerne legger til grunn at p\u00e5 grunn av garasjens st\u00f8rrelse, er unntaksbestemmelsen i pbl. \u00a7 29-4 3.ledd bokstav b) brukt som hjemmel for plassering, men mener at denne ikke kommer til anvendelse da garasjen inng\u00e5r som et helhetlig tiltak. Det m\u00e5 uansett gis en konkret begrunnelse for plasseringen. Det vises til klagen i sin helhet. Advokatfirmaet Harris v/advokatfullmektig Selma Foss\u00e5 Bun\u00e6s har p\u00e5 vegne av tiltakshaver i brev datert 28.03.2025 kommentert klagen. Tiltakshaver mener at det ikke er grunnlag for \u00e5 ta klagen til f\u00f8lge da klagen i hovedsak gjelder sp\u00f8rsm\u00e5l som allerede er behandlet av kommunen. Det vises til at vilk\u00e5rene for \u00e5 gi dispensasjon fra regulert adkomst er oppfylt, og at dagens l\u00f8sning er mer trafikksikker enn den regulerte, samt at tiltakshaver ikke har veirett til regulert avkj\u00f8rsel. Tiltakshaver mener ogs\u00e5 at terrengtilpassing og visuelle kvaliteter er tilfredsstillende og ivaretatt. N\u00e5r det gjelder garasje, viser tiltakshaver til reguleringsplanen \u00a7 2.7.2 hvor det kommer frem at garasje kan oppf\u00f8res i nabogrense. Det vises til tilsvaret som ligger vedlagt i sin helhet. Fagetatens vurdering og anbefaling: Plan- og bygningsetaten som fagetaten har lagt fram saken uten innstilling, og viser til sin forrige vurdering av saken da klage p\u00e5 avslag ble sendt til politisk behandling, jf. fagnotat datert 15.11.2024 som ligger vedlagt. \u00d8konomiske konsekvenser: Ikke aktuelt. Byr\u00e5dets vurdering og anbefaling/konklusjon: Byr\u00e5det har vurdert klagen og resten av sakens dokumenter, men kan ikke se at det er grunnlag for \u00e5 ta klagen til f\u00f8lge. I byr\u00e5dens vedtak er trafikksikkerhet vurdert, og byr\u00e5den fant ikke grunnlag for \u00e5 stille tvil om innholdet i trafikknotatet som ble lagt frem i saken. Avkj\u00f8rselen inneb\u00e6rer en oversiktlig, 2 praktisk og trafikksikker l\u00f8sning. Byr\u00e5det deler byr\u00e5dens vurdering om at vilk\u00e5rene for \u00e5 gi dispensasjon er oppfylt. Det vises ellers til byr\u00e5dens vedtak. N\u00e5r det gjelder terrengtilpassing og visuelle kvaliteter, ser byr\u00e5det at tiltaket krever tilpasninger. Byr\u00e5det vil likevel peke p\u00e5 denne vurderingen som er gjort i byr\u00e5dens vedtak: \u00abByr\u00e5den er imidlertid enig i at boligen uansett vil fremst\u00e5 dominerende i terrenget av hensyn til den naturlige topografien, med mindre det gj\u00f8res st\u00f8rre inngrep i grunnfjellet. Dette er ikke \u00f8nskelig fra byr\u00e5dens side, da det er mer sk\u00e5nsomt \u00e5 gjennomf\u00f8re oms\u00f8kte tiltak enn \u00e5 kreve at det gj\u00f8res st\u00f8rre omprosjekteringer med form\u00e5l \u00e5 bearbeide terrenget og redusere bebyggelsens h\u00f8ydeplassering.\u00bb Byr\u00e5det slutter seg til denne vurderingen. Det er videre stilt vilk\u00e5r for utformingen av bygget, som vil gi bedre visuelle kvaliteter p\u00e5 tiltaket. N\u00e5r det gjelder plassering av garasje, er denne vist p\u00e5 situasjonsplan og godkjent plassert 1,3 meter fra nabogrense mot bnr 628 og 1 meter fra bnr 670. Det f\u00f8lger av reguleringsplanen \u00a7 2.7.2 at \u00abGarasje kan, innenfor reglene i byggeforskriftene, oppf\u00f8res i nabogrense, og sammen med nabogarasje under ett tak\u00bb. Byr\u00e5det vurderer at oms\u00f8kte plassering og godkjenning er i samsvar med reguleringsplanen. Byr\u00e5det anbefaler etter dette at byr\u00e5dens vedtak datert 10.02.2025 opprettholdes. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Byr\u00e5dens vedtak datert 10.02.2025 opprettholdes. Klagen tas ikke til f\u00f8lge. Dato: 13. mai 2025 Christine B. Meyer Eivind N\u00e6vdal-Bolstad Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagetatens notat datert 09.04.2025 med vedlegg: 1. Oversiktskart 2. Oversiktsfoto 3. Situasjonsplan 4. Klage datert 05.03.2025 og 14.03.2025 5. Merknad til klage datert 28.03.2025 6. Vedtak fra Byr\u00e5d for byutvikling datert 10.02.2025 7. Rammetillatelse datert 26.02.2025 8. Fagnotat datert 15.11.2024 9. Klage datert 23.08.2024 10. Avslag datert 02.08.2024 11. Nabomerknad og tilsvar 3 12. S\u00f8knad 13. Solstudium 14. Tegninger 4 "
}