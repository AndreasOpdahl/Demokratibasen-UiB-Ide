{
  "dokument_id": "d1d7d225-56d5-509a-9dca-ade50fea4c1a",
  "doc_type": "case_presentation",
  "kommune": 4601,
  "tittel": "H\u00f8ringsuttalelse - H\u00f8ring - NOU 2024:17 Kommersielle og ideelle akt\u00f8rers rolle i fellesskapets velferdstjenester",
  "url": "https://bergen.kommune.no/politikere-utvalg/api/fil/bk360/11584392/Framstilling-Horingsuttalelse-Horing-NOU-2024-17-Kommersielle-og-ideelle-aktorers-rolle-i-fellesskapets-velferdstjenester",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2024/160045-8 H\u00f8ringsuttalelse - H\u00f8ring - NOU 2024:17 Kommersielle og ideelle akt\u00f8rers rolle i fellesskapets velferdstjenester Hva saken gjelder: St\u00f8stad-utvalget ble oppnevnt ved Kongelig resolusjon 12. august 2022. Form\u00e5let med utvalget var \u00e5 utrede hvordan kommersiell drift kan utfases i ulike skattefinansierte velferdstjenester, og legge fram en egen nullprofittmodell for hver slik sektor. Utvalget leverte sin utredning NOU 2024:17, den 29. august 2024, og Digitaliserings- og forvaltningsdepartementet sendte utredningen p\u00e5 h\u00f8ring den 16. oktober 2024. Utvalget har i tr\u00e5d med mandatet foresl\u00e5tt tre alternative referansemodeller for syv ulike velferdstjenesteomr\u00e5der; barnevern, barnehager, skoler, asylmottak, arbeidsmarkedstiltak, spesialisthelsetjenester og eldreomsorg. De tre modellene inneb\u00e6rer henholdsvis drift i offentlig egenregi, offentlig og ideell drift, og b\u00e5de offentlig, ideell og kommersiell drift hvor de kommersielle leverand\u00f8rene er strengere regulert. H\u00f8ringsfrist: Frist for innspill til rapporten er 17. januar 2025. Bergen kommune har f\u00e5tt innvilget forlenget h\u00f8ringsfrist til 7. februar 2025. Byr\u00e5dets vurdering og forslag til h\u00f8ringsuttalelse: Kommunens viktigste oppgave er \u00e5 levere gode tjenester til innbyggerne n\u00e5r de trenger det. Mange av kommunens tjenester leveres i kommunal egenregi, men i tillegg har Bergen kommune et bredt mangfold av leverand\u00f8rer som leverer velferdstilbud til innbyggerne v\u00e5re. Kommersielle og ideelle akt\u00f8rer har en viktig rolle i velferdstjenestene Bergen kommune tilbyr, og bidrar med innovasjon, mangfold og valgfrihet til brukere av tjenestene. I tillegg er det positivt at private og ideelle akt\u00f8rer raskt kan bygge opp tjenester n\u00e5r nye behov oppst\u00e5r. For \u00e5 m\u00f8te de store samfunnsutfordringene samtidig som vi utvikler gode lokalsamfunn, trenger vi \u00e5 ta alle gode krefter i bruk. Det er allerede stort press p\u00e5 velferdstjenestene i Bergen kommune, og med dagens demografiske utviklingstrekk regner man med at presset vil \u00f8ke p\u00e5 flere tjenesteomr\u00e5der fremover. I tillegg st\u00e5r kommunen i en vanskelig \u00f8konomisk situasjon med knapphet p\u00e5 ressurser. Frivillige, ideelle og kommersielle akt\u00f8rer tar i dag et viktig medansvar i \u00e5 drive sykehjem, gi husrom til bostedsl\u00f8se, drive barnehager, tilby ungdom et fritidstilbud, dele ut mat til de som trenger det og mye, mye mer. Det er stor grunn til \u00e5 tro at dette medansvaret vil spille en enda viktigere rolle i fremtiden ogs\u00e5, spesielt siden de ideelle akt\u00f8rene i st\u00f8rre grad klarer \u00e5 trekke p\u00e5 frivillige krefter i samfunnet. Frivillige, ideelle og kommersielle akt\u00f8rer kan spille en mye st\u00f8rre rolle b\u00e5de gjennom \u00e5 overta og bygge opp tjenester som innbyggerne har krav p\u00e5, men ogs\u00e5 gjennom \u00e5 mobilisere mange frivillige til \u00e5 bidra inn i tjenestene. Kommunen trenger et tilfang av nye ideer og innovative og effektive m\u00e5ter \u00e5 organisere arbeidet p\u00e5, og derfor trenger vi ogs\u00e5 \u00e5 invitere 1 inn private akt\u00f8rer. Bergen kommune har god erfaring med at private akt\u00f8rer har utviklet nye m\u00e5ter \u00e5 jobbe p\u00e5, for eksempel innenfor sykehjemsdrift, som kommunens tjenester i egenregi senere har l\u00e6rt av. M\u00e5let for Bergen kommune er derfor \u00f8kt mangfold, kvalitet og innovasjon i tjenestene. Derfor er det bra med et mangfold av akt\u00f8rer som kan stimulere hverandre til \u00e5 forbedre tjenestene sine. \u00d8kt mangfold \u00e5pner ogs\u00e5 for at innbyggerne kan velge mellom ulike tjenesteleverand\u00f8rer, og Bergen kommune mener at denne valgfriheten har en egenverdi for innbyggerne. Bergen kommune mener p\u00e5 bakgrunn av dette at grunnlaget for NOU 2024:17 bygger p\u00e5 et mandat som vi ikke kan si oss enig i. Bergen kommune st\u00f8tter p\u00e5 generelt grunnlag ikke en utfasing av kommersielle akt\u00f8rer i ulike velferdstjenester, og mener at b\u00e5de kommersielle og ideelle akt\u00f8rer har en viktig rolle i velferdstjenestene n\u00e5 og i fremtiden. Referansemodeller: Utvalgets analyser i NOU 2024:17 og tar utgangspunkt i tre modeller for utfasing og strengere regulering av kommersielle akt\u00f8rer innen syv ulike velferdstjenesteomr\u00e5der (s. 89): 1. All tjenesteproduksjon i offentlig regi: Full utfasing av b\u00e5de ideelle og kommersielle akt\u00f8rer. 2. Tjenesteproduksjon med offentlige og ideelle tilbydere: Utfasing av kommersielle akt\u00f8rer. 3. Tjenesteproduksjon med offentlige, ideelle og kommersielle tilbydere: Strengere regulering av kommersielle akt\u00f8rer enn i dag. Som et sammenligningsgrunnlag benytter utvalget et nullalternativ. Dette alternativet reflekterer dagens rammebetingelser og forventet utvikling uten nye tiltak eller endringer i reguleringene. I tr\u00e5d med tolkningen av mandatet rangerer utvalget ikke de tre referansemodellene i forhold til hverandre. Bergen kommune mener at per i dag er det nullalternativet som gir best grunnlag for \u00e5 opprettholde valgfrihet, mangfold og stabilitet i tjenestene. Videre b\u00f8r fremtidige utredninger sette s\u00f8kelys p\u00e5 hvordan eksisterende rammeverk kan forbedres uten \u00e5 g\u00e5 p\u00e5 bekostning av kapasitet eller kvalitet i velferdstjenestene. Her kan det nevnes to eksempler som viser at det er behov for \u00e5 ha b\u00e5de offentlige og private tjenester tilgjengelig. For det f\u00f8rste n\u00e5r det gjelder kapasitet i tjenestene er det n\u00e6rliggende \u00e5 peke p\u00e5 utviklingen innen statlig barnevern. Staten sa opp plasser med private, uten \u00e5 ha bygget opp egen kapasitet selv. For det andre nevnes avskaffelsen av fritt behandlingsvalg innen rusomsorgen, som har f\u00f8rt til et svekket tilbud og f\u00e6rre d\u00f8gnbehandlingsplasser til en allerede sv\u00e6rt s\u00e5rbar gruppe. Bergen kommune presiserer at nullalternativet stiller krav til at alle akt\u00f8rene uavhengig av eierskap, oppn\u00e5r n\u00f8dvendig kvalitet p\u00e5 tilbudet til b\u00e6rekraftige kostnader for det offentlige, med h\u00f8y grad av effektivitet og innovasjon, og innenfor l\u00f8nns- og arbeidsvilk\u00e5r som sikrer trygghet for ansatte. Bergen kommune anerkjenner at vi opererer i det samme stormarkedet (E\u00d8S-omr\u00e5det), og at det p\u00e5g\u00e5r stadig vurderinger i rettsapparatet, i flere land, og senest f\u00f8r jul ogs\u00e5 i Borgarting lagmannsrett, av ideelle akt\u00f8rers posisjon i markedet av velferdstjenester opp mot kommersielle akt\u00f8rer. Dette betyr at disse problemstillingen m\u00e5 kunne hensyntas ved vurderinger av mulige l\u00f8sninger fremover. Forslag om tiltak til oppf\u00f8lging Bergen kommune har f\u00f8lgende innspill ang\u00e5ende de ti forslagene om tiltak til oppf\u00f8lging. Forslag 1: Innstramminger for bruk av anskaffelser og gjennomgang av brukervalg 1.1 Innf\u00f8re forbud mot \u00e5 kj\u00f8pe tjenester til enkeltpersoner i spesielt s\u00e5rbare situasjoner 2 gjennom anskaffelser Bergen kommune kan ikke st\u00f8tte en bestemmelse om forbud hvis det inneb\u00e6rer et p\u00e5bud om kommunal egenregil\u00f8sning. I Bergen kommune er det inng\u00e5tt avtaler med kommersielle leverand\u00f8rer om \u00e5 kj\u00f8pe tjenester til enkeltpersoner, p\u00e5 tjenesteomr\u00e5der der kommunen mangler egenregil\u00f8sninger. Kommunene b\u00f8r st\u00e5 fritt om de vil velge \u00e5 bygge opp egenregil\u00f8sninger eller om de vil kj\u00f8pe fra private ideelle eller kommersielle leverand\u00f8rer. N\u00e5r behov for enkeltplasser dukker opp har kommunen ofte sv\u00e6rt kort tid p\u00e5 seg, det er ofte en fordel \u00e5 kunne samhandle med akt\u00f8rer som har plasser klar i stedet for \u00e5 selv skulle bygge opp plass og anskaffe personale. Med eksisterende mangel p\u00e5 plasser og overf\u00f8ring av ansvarsomr\u00e5der fra stat til kommune, vil et slik forslag bare skape enda lengre ventelister i kommunen, og gi d\u00e5rligere bo- og behandlingstilbud til de det gjelder. Erfaringsmessig kan en del slike situasjoner l\u00f8ses ved at de kan hjemles etter forskrift om offentlige anskaffelser \u00a7 2-4. bokstav h. om myndighetsut\u00f8velse og at lov om offentlige anskaffelser og forskrift om offentlige anskaffelser da ikke gjelder. Kommunen st\u00e5r dermed friere ved en avtaleinng\u00e5else / opprettholde kontinuitet og \u00e5 kunne gjennomf\u00f8re vesentlige endringer ved behov, enn ved \u00e5 skulle gjennomf\u00f8re en anskaffelse. 1.2 Dagens brukervalgordninger gjennomg\u00e5s og kvalitetssikres slik at de ivaretar de svakeste gruppenes behov Bergen kommune st\u00f8tter at brukervalgordningene kvalitetssikres slik at de ivaretar de svakeste gruppenes behov, men understreker at vi mener at ordningene i dag er gode. Innenfor hjemmetjenestene i Bergen kommune oppfattes ikke dette som spesielt problematisk for \u00f8yeblikket. Eksempelvis innenfor brukerstyrt personlig assistanse (BPA), har langt over 90 prosent av brukerne valgt privat leverand\u00f8r, ogs\u00e5 n\u00e5r brukerne har omfattende tjenestebehov. Innenfor hjemmehjelp som er praktisk bistand i hjemmet er det en miks av private leverand\u00f8rer og den kommunale egenregil\u00f8sningen, og det er ikke noe som tilsier at de svakeste gruppenes behov ikke ivaretas. Bergen kommune mener veilederen om brukervalg b\u00f8r oppdateres av relevant departement. En annen problemstilling under dette temaet er handlingsrommet offentlige oppdragsgivere b\u00f8r ha ved anskaffelser der brukervalg ikke er mulig, grunnet brukerens psykiske eller fysiske helse, men hvor det likevel er behov for kontinuitet i tjenesteytelsene. Etter dagens lovverk gis oppdragsgiver adgang til \u00e5 trekke inn s\u00e6rtrekkene ved ytelsen ved gjennomf\u00f8ringen av en anskaffelse, blant annet kontinuitet i tjenesteytingen. Dette er hjemlet i FOA \u00a7 30-1 tredje ledd. Denne bestemmelsen har st\u00e5tt slik siden forskriften kom i ny drakt i 2016. Bestemmelsen har imidlertid ikke f\u00e5tt noe s\u00e6rlig omtale i hverken litteratur eller blitt behandlet av domstolene. Rapportens forslag ser ikke ut til \u00e5 ta innover seg denne problemstillingen i ivaretagelse av personer i s\u00e6rlig s\u00e5rbare situasjoner. Forslag 2: Tilskudd som alternativ til anskaffelser 2.1 Det igangsettes et arbeid med \u00e5 utrede en lov om offentlig st\u00f8tte til ikke-\u00f8konomiske tjenester av allmenn betydning Forslaget og begrunnelsen for forslaget st\u00f8ttes. Forslag 3-6: Ingen s\u00e6rskilte kommentarer Bergen kommune har ingen s\u00e6rskilte kommentarer til: Forslag 3: Nasjonal strategi for ideelle velferdsakt\u00f8rer Forslag 4: Et l\u00f8ft for offentlig og ideell tjenesteutvikling 3 Forslag 5: Unng\u00e5 at ansattes vilk\u00e5r blir utilsiktede konkurransefortrinn Forslag 6: Krav om selvstendig rettssubjekt Forslag 7: Digital kontroll med bemannings- og kompetansekrav Forslaget og begrunnelsen for forslaget st\u00f8ttes. Forslag 8: Forh\u00e5ndsgodkjenning og register for kommersielle velferdsakt\u00f8rer Forslaget og begrunnelsen for forslaget st\u00f8ttes. Herunder st\u00f8tter vi at det allerede er foresl\u00e5tt en registreringsl\u00f8sning for ideelle velferdsakt\u00f8rer, jf. NOU 2024: 1. Forslag 9: Kontroll med velferdseiendommene Bergen kommune har avtale med 13 ideelle akt\u00f8rer om drift av held\u00f8gnstiltak innen eldreomsorg (hovedsakelig sykehjem), der 12 av disse akt\u00f8rene eier den aktuelle velferdseiendommen eller bygningsmassen. Det er blant annet snakk om 761 sykehjemsplasser. Hvis alle disse plassene skulle v\u00e6rt erstattet med kommunal eiendom, ville det utgjort investeringer i st\u00f8rrelsesorden 6,5-7,5 milliarder kroner. Det betyr at kontroll med velferdseiendommer er av sv\u00e6rt stor betydning for Bergen kommune. Det er av avgj\u00f8rende betydning for oss at disse eiendommene beholdes til form\u00e5let s\u00e5 lenge det er tjenlig og bygningsmassen oppfyller relevante krav. Forkj\u00f8psrett via kontrakt kan v\u00e6re en m\u00e5te \u00e5 regulere dette p\u00e5. En annen m\u00e5te kan v\u00e6re, slik som utvalget peker p\u00e5, \u00e5 innf\u00f8re hjemfall med angivelse av vilk\u00e5r for at dette kan finne sted. Bergen kommune mener at det offentlige m\u00e5 ha en sikker mulighet eller rett til \u00e5 overta velferdseiendommer (utover eventuell ekspropriasjonsadgang), n\u00e5r begrunnelsen og behovet er \u00e5 sikre videre drift av velferdstjenester. Videre b\u00f8r reglene om offentlig st\u00f8tte klargj\u00f8res, eksempelvis gjennom en veileder, som omhandler verdiutvikling av eiendom sammenholdt med hvem som har b\u00e5ret risiko knyttet til kostnader i form av renter og avdrag. Forslag 10: Videreutvikle statistikk og styrke kunnskapen om virkninger av eierforhold Forslaget og begrunnelsen for forslaget st\u00f8ttes. Bergen kommune har ingen s\u00e6rskilte kommentarer til de \u00f8vrige forslagene om tiltak til oppf\u00f8lging. Om de syv ulike velferdstjenesteomr\u00e5dene: Utvalget har i tr\u00e5d med mandatet foresl\u00e5tt tre alternative referansemodeller for syv ulike velferdstjenesteomr\u00e5der: barnevern, barnehager, skoler, asylmottak, arbeidsmarkedstiltak, spesialisthelsetjenester og eldreomsorg. Bergen kommune har f\u00f8lgende innspill til de syv ulike velferdstjenesteomr\u00e5dene: Barnevern: Barnevernets oppgave er \u00e5 ta vare p\u00e5 noen av de mest s\u00e5rbare barnene, og det kan f\u00e5 store konsekvenser for hvert enkelt barn og samfunnet i sin helhet om man ikke klarer \u00e5 m\u00f8te behovene. Bergen kommune mener derfor at det var sv\u00e6rt uheldig at staten sa opp avtaler med private akt\u00f8rer, uten \u00e5 ha en plan for \u00e5 kunne tilby et tilstrekkelig antall plasser. Dette har f\u00f8rt til gjentatte brudd p\u00e5 bistandsplikten over hele landet, ogs\u00e5 overfor s\u00e5rbare barn og unge i Bergen kommune. Som utvalget peker p\u00e5, er det allerede iverksatt tiltak i tr\u00e5d med utvalgets mandat ved \u00e5 omstille statlige barneverninstitusjoner og \u00f8ke antall ideelle barneverninstitusjoner. Samtidig som det legges ned private plasser, har ikke det statlige barnevernet klart \u00e5 bygge opp nok 4 plasser til \u00e5 dekke behovene. Dette legger press p\u00e5 kommunalt barnevern og reduserer tjenestetilbudet til en sv\u00e6rt s\u00e5rbar gruppe. Bergen kommune mener det er sv\u00e6rt uheldig at akt\u00f8rene ikke har hatt forutsigbarhet, og at det har v\u00e6rt en ned- og oppbygging av antall plasser. Bergen kommune mener det er viktig for mangfoldet i tilbudet og for at det skal v\u00e6re et tilstrekkelig antall plasser at det legges til rette for at b\u00e5de kommersielle og ideelle akt\u00f8rer kan gi tilbud innenfor dette velferdstjenesteomr\u00e5det. Barnehager: Barnehagene har et viktig samfunnsmandat gjennom at barnehagene skal ivareta omsorg, lek, l\u00e6ring og danning, og de spiller en n\u00f8kkelrolle i \u00e5 fremme integrering og utjevne sosiale forskjeller f\u00f8r skolestart. De fleste barn g\u00e5r i barnehage, og Bergen kommune mener det er viktig \u00e5 sikre forutsigbarhet for barnehagesektoren. Boks 8.2 om endring i finansiering og styring av barnehager inneholder mange problematiske elementer, som gj\u00f8r det vanskelig \u00e5 fremme forutsigbar og forsvarlig drift over tid. Det synes som om kvalitet i barnehagene er viet for lite oppmerksomhet i dokumentet. Bemanningsgrad og organisering av barnehager henger tett sammen med mulighetene til \u00e5 drive forsvarlig og med kvalitet. I nullalternativet kan ideelle og kommersielle private tilbydere drive offentlig finansierte barnehager med godkjenning fra kommunen, som i dag. Barnehageloven skiller ikke mellom private og offentlige barnehageeiere, men i tr\u00e5d med mandatet i NOU 2024:17 skiller utvalget mellom barnehager med ideelle og kommersielle eiere. N\u00e5r det refereres til private barnehager i denne konteksten, inkluderer det b\u00e5de kommersielle og ideelle akt\u00f8rer. Hvordan barnehagetilbud bygges ut og n\u00e6rhet til hjemmet p\u00e5virker bosettingsm\u00f8nstre og kan forsterke sosiale forskjeller mellom barnehager. Vi anser det som sentralt at foreldre kan velge mellom ulike typer barnehager. I Bergen er 60 prosent av barnehagene drevet av private og det er stort mangfold i sektoren. En rask overgang til kun offentlige barnehager vil v\u00e6re urealistisk, og regjeringen vil i s\u00e5 fall risikere at barn st\u00e5r uten barnehageplass. Utvalget p\u00e5peker at en slik utfasing vil kreve en dobling av offentlig kapasitet, noe som inneb\u00e6rer risiko for bortfall av plasser og redusert mangfold i sektoren. Bergen kommune mener dette vil kunne svekke b\u00e5de kvaliteten, valgfriheten og variasjonen i barnehagetilbudet. Den forskriftsfestede rammeplanen stiller klare krav til barnehagens innhold, og barnehageloven fastsetter krav til forsvarlig ledelse, bemanning og kompetanse. Alle godkjente barnehager m\u00e5 oppfylle disse kravene, uavhengig av eierskap. Dette gir trygghet for at b\u00e5de offentlige og private barnehager kan tilby et kvalitativt godt tilbud. NOU-en fremhever at det er krevende \u00e5 m\u00e5le kvaliteten p\u00e5 barnehagetjenester utover enkelte strukturindikatorer som voksentetthet, personalets utdanning og tilgjengelige arealer (s. 141). Dette styrker argumentet for \u00e5 vektlegge foreldres erfaringer og valgfrihet som sentrale indikatorer for kvalitet. For \u00e5 opprettholde et reelt mangfold og valgfrihet m\u00e5 sektoren inkludere offentlige, ideelle og kommersielle barnehager. Barnehagesektoren er strengt regulert, og Bergen kommune er enig med utvalget i at nye reguleringer m\u00e5 v\u00e6re faglig begrunnet og ikke baseres p\u00e5 et politisk mandat om utfasing av kommersielle akt\u00f8rer. Vi kan ikke ta stilling til en strengere regulering f\u00f8r dette er forsvarlig utredet. Et nasjonalt forbud mot \u00e5 gi tilskudd til private barnehager vil v\u00e6re sv\u00e6rt uheldig og vil begrense det kommunale selvstyret. Det er viktig \u00e5 bevare kommersielle akt\u00f8rer som en del av barnehagesektoren for \u00e5 sikre tilstrekkelig kapasitet, kvalitet og mangfold. Bergen kommune st\u00f8tter derfor \u00e5 videref\u00f8re dagens modell, der offentlige og private barnehager, 5 b\u00e5de ideelle og kommersielle, eksisterer side om side, der private akt\u00f8rer fortsatt kan drive barnehager, og prinsippet om \u00f8konomisk likebehandling opprettholdes. Skoler: Skolen har som m\u00e5l \u00e5 utvikle elevenes kunnskaper, ferdigheter og holdninger, slik at de mestrer egne liv og kan delta aktivt i arbeid og fellesskapet. Skolen styrker kompetansen i befolkningen, formidler demokratiske verdier og legger grunnlaget for aktive samfunnsborgere. Som en av landets st\u00f8rste velferdstjenester er rundt 99 prosent av alle grunnskoler i Norge offentlige, mens de fleste private grunnskoler drives ideelt. Privatskoleloven gir godkjente private skoler rett til statlig finansiering, der 85 prosent av driftsutgiftene dekkes. Resten kan dekkes av skolepenger, men hver fjerde privatskole tar ikke slike avgifter. Kommunene trekkes i rammetilskuddet for elever i privatskoler, men beholder visse kostnader, som spesialundervisning og skoleskyss. Kommunene har ansvar for \u00e5 tilby skolegang dersom en privatskole legges ned. Privatskolene er underlagt krav og m\u00e5 f\u00f8lge offentlige l\u00e6replaner eller egne l\u00e6replaner godkjent av Kunnskapsdepartementet. Ogs\u00e5 skolelokalene m\u00e5 godkjennes. Privatskolene er underlagt en del av det samme regelverket som de offentlige skolene, herunder krav til ansattes kompetanse. Privatskolene er videre p\u00e5lagt \u00e5 delta i kvalitetsm\u00e5linger og innrapportere kvalitetsinformasjon til nasjonale myndigheter. Bergen kommune mener at disse kravene sikrer tilstrekkelig offentlig innsikt i private skoler, noe som underst\u00f8tter argumentet for \u00e5 beholde dem som et alternativ til offentlige skoler. Form\u00e5let med privatskoler i Norge er \u00e5 gi foreldre og elever valgmuligheter som skiller seg fra det offentlige tilbudet, for eksempel med religi\u00f8st, pedagogisk eller internasjonalt fokus. Utdanningssystemet er unikt ved at det offentlige tilbudet er kommunalt ansvarlig, mens private skoler reguleres av staten gjennom privatskoleloven. Sammen med forbud mot utbytte begrenser dette kommersielle akt\u00f8rers rolle i sektoren. Elevunders\u00f8kelsen viser at p\u00e5 ungdomstrinnet og videreg\u00e5endeskole er elevene noe mer forn\u00f8yd med private skoler, mens elever p\u00e5 mellomtrinnet er mer forn\u00f8yde med offentlige. Konkurranse mellom skoler kan fremme kvalitet ogs\u00e5 i offentlige skoler, forutsatt at informasjon om skolene er tilgjengelig og relevant. NOU 2024:17 viser til Den europeiske menneskerettighetsdomstolen og poengterer at Norge har en lavere andel elever i private skoler sammenlignet med OECD-snittet, samt land som Danmark og Sverige. Dette underst\u00f8tter at private skoler i Norge spiller en begrenset, men viktig rolle som et alternativ til det offentlige tilbudet. Artikkel 26 i FNs menneskerettighetserkl\u00e6ring understreker at \u00abForeldre har fortrinnsrett til \u00e5 bestemme hva slags undervisning deres barn skal f\u00e5\u00bb. Innf\u00f8ring av fritt skolevalg har hatt ulike konsekvenser for elevgrupper, men som rapport peker p\u00e5 har det samlet sett sannsynligvis f\u00f8rt til bedre elevprestasjoner i videreg\u00e5ende skoler. Samlet danner dette grunnlaget for v\u00e5rt syn p\u00e5 at \u00e5 opprettholde fritt skolevalg og muligheten for friskoler som et alternativ til offentlige skoler. Sammenligningsgrunnlaget (nullalternativet) for modellene er dagens situasjon og den forventede utviklingen uten ytterlige tiltak p\u00e5 omr\u00e5det. I nullalternativet kan ideelle og kommersielle tilbydere fortsatt drive offentlig finansierte skoler med godkjenning fra staten. En modell med kun offentlig finansierte skoler vil begrense elevers og foreldres valgfrihet, s\u00e6rlig for familier som \u00f8nsker spesifikke pedagogiske profiler, religi\u00f8se verdier eller internasjonalt fokus. Bortfall av private alternativer kan svekke innovasjon og mangfold i 6 sektoren. Bergen kommune mener at dagens modell, som inkluderer ideelle og kommersielle akt\u00f8rer som driver offentlig finansierte skoler med statlig godkjenning, i tillegg til offentlige skoler, balanserer valgfrihet og kvalitetskontroll bedre enn de foresl\u00e5tte referansemodellene. Bergen kommune mener at formuleringen av mandatet ikke gir et utgangspunkt for en balansert analyse for utfasing av kommersielle akt\u00f8rer og privatskolenes bidrag til norsk utdanning inkludert rollen private akt\u00f8rer spiller i \u00e5 sikre valgfrihet, mangfold og kvalitet i utdanningssektoren (s. 18). Bergen kommune \u00f8nsker \u00e5 beholde nullalternativet hvor dagens organisering opprettholdes, med de reguleringene og finansieringsordningene som eksisterer for offentlige og private skoler. Dersom det skal gj\u00f8res endringer i reguleringen av denne, b\u00f8r det foreligge en mer omfattende utredning. Asylmottak: Bergen kommune st\u00f8tter nullalternativet, og mener at dagens organisering viser at private akt\u00f8rer er viktige for en sektor som har store svingninger i antallet beboere p\u00e5 asylmottak. Det er viktig \u00e5 sikre kapasitet og forsvarlige tilbud. Arbeidsmarkedstiltak: Arbeidsmarkedstiltak er viktige for \u00e5 sikre retten til arbeid, for \u00e5 fremme selvstendighet og bidra til god helse. For at arbeidsmarkedstiltak skal v\u00e6re form\u00e5lstjenlige, er det vesentlig at de treffer behovene i samfunnet og at deltakernes interesser, ressurser og kapasitet er retningsgivende gjennom forl\u00f8pene. For noen kan forl\u00f8p i Individual Placement and Support v\u00e6re hensiktsmessig, for andre kan hurtig avklaring til varig tilrettelagt arbeid v\u00e6re det beste. Uansett innretning, er det n\u00f8dvendig at det ikke brukes kapasitet og ressurser p\u00e5 \u00e5 holde personer i tiltak og utgreiinger, n\u00e5r helsetilstanden ellers tilsier noe annet. Spesialisthelsetjenester: Kommersielle akt\u00f8rer som raskt kan levere tjenester n\u00e5r det oppst\u00e5r akutte behov er et gode. Slik tjenesteinnrettingen er i dag er det urealistisk \u00e5 utelukke kommersielle akt\u00f8rer fra \u00e5 levere tjenester. Hvis kommersielle tjenester skal utfases, m\u00e5 det v\u00e6re tilstrekkelig kapasitet og fleksibilitet tilgjengelig i det offentlige tjenesteapparatet. Det er bekymringsverdig \u00e5 foresl\u00e5 en utfasing av kommersielle akt\u00f8rer uten at tilstrekkelig kapasitet er sikret. Tilsvarende utfordringer vil fort aktualiseres i v\u00e5re tjenester. For tilbud i spesialisthelsetjenesten, er det avgj\u00f8rende for behandlingsresultat at det er b\u00e5de forutsigbarhet og fleksibilitet i modellene, og at det forventes at alle klinikker, jobber kunnskapsbasert og etter beste praksis. Bergen kommune ser med bekymring p\u00e5 at helsek\u00f8ene i Norge har \u00f8kt den siste tiden. Den innsatsstyrte finansieringen b\u00f8r \u00f8kes for \u00e5 sikre \u00f8kt behandling av pasienter i sykehusene. I tillegg b\u00f8r staten i st\u00f8rre grad kj\u00f8pe behandlingsplasser og ledig kapasitet hos private tilbydere for \u00e5 f\u00e5 ned k\u00f8ene. \u00d8kte k\u00f8er bidrar til \u00f8kte helseforskjeller, der de som enten har helseforsikring eller god r\u00e5d kan kj\u00f8pe tjenester hos private leverand\u00f8rer, mens andre m\u00e5 st\u00e5 i helsek\u00f8. For personer med psykisk helse og ruslidelser, har det v\u00e6rt en nedbygging av private og ideelle behandlings- og rehabiliteringstilbud til brukergruppene. Dette er sv\u00e6rt uheldig for pasientenes helse, f\u00f8rer til ansvarsforskyvning til kommunene og har skapt uro blant pasienter, p\u00e5r\u00f8rende og behandlingsapparat. Bergen kommune viser ogs\u00e5 til at behandlingsplasser innen rus- og psykisk helse som falt bort som offentlig tilbud i forbindelse med avvikling av fritt behandlingsvalg ikke har blitt erstattet med tilstrekkelig antall plasser i det offentlige helsevesenet, i tr\u00e5d med lovnader fra regjeringen. Spesielt innenfor rus- og psykisk helse vil Bergen kommune trekke frem viktigheten av et variert og mangfoldig 7 behandlingstilbud som er tilpasset den enkelte og hvor valgfrihet har egenverdi. At motiverte pasienter f\u00e5r behandling n\u00e5r de trenger det er avgj\u00f8rende. Langtidsperspektiver i behandlingsforl\u00f8p er vesentlige for at pasienter med langvarig og sammensatt problematikk skal kunne komme seg best mulig. Utrygge rammer og stadige skifter vil gjennomg\u00e5ende redusere muligheter til gode behandlingsresultat. Behandlingstilbud m\u00e5 ta hensyn til kj\u00f8nn og alderssammensetning, spesielt innen rusfeltet. Det trengs styrking av kapasitet og kompetanse innen ROP-lidelser, og behandlingstilbud m\u00e5 kunne romme denne kompleksiteten. Det samme m\u00e5 finansieringsmodellene som velges. Kommersielle akt\u00f8rers kvalitet innen offentlig spesialisthelsetjeneste er ikke evaluert. I s\u00e5 m\u00e5te er det lite kunnskapsbasert \u00e5 diskutere premisset kvalitet, slik det blir gjort i kapittel 12. Avsluttende kommentar: I store deler av utredningen gj\u00f8res det antagelser av konsekvenser ved forslagene, men det mangler dokumentasjon. Det er problematisk b\u00e5de for tjenesteleverand\u00f8rer og tjenestemottakere n\u00e5r man anbefaler s\u00e5 store endringer i struktur for velferdstjenester. Bergen kommune mener b\u00e5de ideelle og kommersielle akt\u00f8rer er viktige for \u00e5 kunne tilby gode velferdstjenester til innbyggerne i \u00e5rene som kommer. Velferdsstaten er presset, og det \u00e5 ta alle gode krefter i bruk, legge til rette for mangfold, god ressursutnyttelse og innovasjon i tjenestene vil v\u00e6re helt avgj\u00f8rende. Bergen kommune mener utredningen vil ta Norge i feil retning og kan ikke stille oss bak mandatet for utvalget eller forslagene. Bergen kommune ser frem til videre dialog om temaet og understreker at hensikten m\u00e5 v\u00e6re \u00e5 s\u00f8rge for at b\u00e5de tjenestemottaker og tjenesteyter underlegges gode vilk\u00e5r og alle gode krefter kan tas i bruk uavhengig om akt\u00f8ren som tilbyr tjenesten er en kommunal, ideell eller kommersiell akt\u00f8r. Innspill fra fagetat: Etat for psykisk helse og rustjenester (EPHRT) mener overordnet at det er viktig at norsk velferdsinnretning med skattefinansiering og folkevalgt kontroll fremholdes. Kompleksiteten i tjenestene blir vektlagt gjennom dokumentet, noe som er positivt og en anerkjennelse av at tjenestene opererer langs mange akser. Gjennom dokumentet forst\u00e5r man at det er komplisert \u00e5 kvalitetssikre tjenester og tjenesteinnretning. EPHRT mener det er viktig \u00e5 sikre forsvarlighet i hele tjenesteprosessen. Uansett hvilken eller hvilke l\u00f8sninger som blir valgt, trenger anbud/spesifikasjoner \u00e5 v\u00e6re innrettet slik at ansattes arbeidsforhold er sikret i tariffavtaler, og at det leveres adekvate tjenester av ansatte med tilstrekkelig kompetanse. Det vil fremme forutsigbarhet og kvalitet b\u00e5de for tjenesteytere og tjenestemottakere. I den grad det er vanskelig \u00e5 kvantifisere kvalitet, vil tilstrekkelig fagkompetanse blant ansatte i tjenestene v\u00e6re et minimum. Kommersielle akt\u00f8rer som raskt kan levere tjenester n\u00e5r det oppst\u00e5r akutte behov er et gode. Slik tjenesteinnrettingen er i dag er det urealistisk \u00e5 utelukke kommersielle akt\u00f8rer fra \u00e5 levere tjenester. Hvis kommersielle tjenester skal utfases helt, m\u00e5 det v\u00e6re tilstrekkelig kapasitet og fleksibilitet tilgjengelig i det offentlige tjenesteapparatet. Det er bekymringsverdig \u00e5 foresl\u00e5 en eventuell utfasing av kommersielle akt\u00f8rer uten at tilstrekkelig kapasitet er sikret. Tilsvarende utfordringer vil fort aktualiseres i v\u00e5re tjenester. Bekymringen for at personales l\u00f8nns - og arbeidsvilk\u00e5r kan v\u00e6re utsatt i anbudsprosesser er reell, og det er vesentlig at nye anbefalinger ivaretar personalressursene b\u00e5de i kvantitet og kvalitet. I store deler av utredningen gj\u00f8res det antagelser av konsekvenser ved forslagene, men det mangler dokumentasjon. Det er problematisk b\u00e5de for tjenesteleverand\u00f8rer og tjenestemottakere n\u00e5r man anbefaler s\u00e5 store endringer i struktur for velferdstjenester. Tilbakemeldingene i kapittel 17 er viktig for \u00e5 nyansere NOU\u2019en i sin helhet. 8 Vedtakskompetanse: Reglement for Bergen bystyre og bystyreutvalgene 2023 \u2013 2027 pkt. 6.4 sjette ledd: Bystyreutvalgene kan avgi h\u00f8ringsuttalelser p\u00e5 vegne av Bergen kommune i h\u00f8ringssaker som forretningsutvalget har tildelt et utvalg. Forretningsutvalget behandlet saken i m\u00f8tet 29.10.2024 sak 345/24 og fattet f\u00f8lgende vedtak: Utvalg for helse og sosial avgir h\u00f8ringssvar til \u00abH\u00f8ring - NOU 2024:17 Kommersielle og ideelle akt\u00f8rers rolle i fellesskapets velferdstjenester\u00bb p\u00e5 vegne av Bergen kommune. Byr\u00e5det innstiller til utvalg for helse og sosial \u00e5 fatte f\u00f8lgende vedtak: Bergen kommune avgir h\u00f8ringsuttalelse til \u00abH\u00f8ring - NOU 2024:17 Kommersielle og ideelle akt\u00f8rers rolle i fellesskapets velferdstjenester\u00bb slik den fremkommer av byr\u00e5dets forslag. Dato: 15. januar 2025 Christine B. Meyer Charlotte Spurkeland Byr\u00e5dsleder Byr\u00e5d for barnevern, sosiale tjenester og mangfold Dokumentet er godkjent elektronisk. Vedlegg: 1. Etat for psykisk helse og rustjenester: Innspill til h\u00f8ring. NOU 2024:17 Kommersielle og ideelle akt\u00f8rers rolle i felleskapets velferdstjenester 2. NOU 2024:17 Kommersielle og ideelle akt\u00f8rers rolle i felleskapets velferdstjenester 9 "
}