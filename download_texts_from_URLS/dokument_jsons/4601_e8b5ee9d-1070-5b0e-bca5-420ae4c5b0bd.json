{
  "dokument_id": "e8b5ee9d-1070-5b0e-bca5-420ae4c5b0bd",
  "doc_type": "case_presentation",
  "kommune": 4601,
  "tittel": "Representantforslag fra Eva Synn\u00f8ve Hagewick Steigen (AP) om ub\u00e5tmuseum",
  "url": "https://bergen.kommune.no/politikere-utvalg/api/fil/bk360/12617184/Framstilling-Representantforslag-fra-Eva-Synnove-Hagewick-Steig-AP-om-ubatmuseum",
  "tekst": " Forretningsutvalget Saksframstilling V\u00e5r referanse: 2025/161058-2 Saksbehandler: Frank Wessels Representantforslag fra Eva Synn\u00f8ve Hagewick Steigen (AP) om ub\u00e5tmuseum Hva saken gjelder: Bystyrerepresentanten Eva Synn\u00f8ve Hagewick Steigen (AP) har overlevert et representantforslag iht. punkt 3.2. i Reglement for Bergen bystyre og utvalgene 2023 - 2027. Forslaget ble overlevert ordf\u00f8reren i bystyrets m\u00f8te 29.04.25. Forslaget lyder som f\u00f8lger: P\u00e5 Laksev\u00e5g ligger ub\u00e5t-bunkeren \u201cBruno\u201d. Bygget som base for tyske ub\u00e5ter under andre verdenskrig. Dette krigshistoriske minnesmerket er i dag i Forsvarets eie, og fortsatt i bruk. I forbindelse med anskaffelse av nye ub\u00e5ter har Forsvaret varslet at de vil flytte ub\u00e5tvirksomheten p\u00e5 Laksev\u00e5g til Haakonsvern. Dette vil antakelig skje p\u00e5 starten av 2030- tallet. Bergen b\u00f8r da benytte anledningen til \u00e5 etablere et ub\u00e5tmuseum i ub\u00e5tbunkeren \u201cBruno\u201d som en nasjonal og internasjonal turistattraksjon. Forslag: Bystyret ber byr\u00e5det om \u00e5 b\u00e5de utrede muligheten for dette og fremme en sak for bystyret der en vurderer \u00e5 etablere et ub\u00e5tmuseum p\u00e5 Laksev\u00e5g. I kommuneloven er representantenes forslagsrett regulert i \u00a710-9: \u00a7 10-9. Forslagsrett Medlemmer av kommunestyret og fylkestinget kan fremme forslag som gjelder kommunens eller fylkeskommunens virksomhet, for kommunestyret eller fylkestinget. I samme valgperiode kan det ikke fremmes forslag med samme innhold som et tidligere forslag som er fremmet etter bestemmelsen her, eller med samme innhold som en sak som tidligere er behandlet av kommunestyret, fylkestinget eller et av deres organer. Kommunestyret og fylkestinget avgj\u00f8r selv hvordan forslaget skal behandles. I henhold til punkt 3.2 Reglement for Bergen bystyre og utvalgene 2023-2027 skal forretningsutvalget ta stilling til om et forslag skal oversendes byr\u00e5det, bystyrets kontor eller kontrollutvalget for uttalelse/vurdering f\u00f8r det utarbeides sak for bystyret. Forretningsutvalget gir innstilling til bystyret for forslag som forretningsutvalget anbefaler \u00e5 avvise. Bystyredirekt\u00f8ren mener at forslaget er i overensstemmelse med de formelle kravene i kommuneloven \u00a7 10-9 og anbefaler at forslaget sendes byr\u00e5det for videre utredning. 1 Vurdering fra byr\u00e5det vil f\u00f8lge saken som vedlegg i notats form. For at saken kan behandles senest 6 m\u00e5neder etter at forslaget er overlevert ordf\u00f8reren i et bystyrem\u00f8te, m\u00e5 den behandles i bystyret senest i m\u00f8te 22.10.25. Det foresl\u00e5s at utvalg for finans, kultur og n\u00e6ring avgir innstilling i saken. Forslag til vedtak: 1. Representantforslaget oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 22.10.25. 3. Utvalg for finans, kultur og n\u00e6ring avgir innstilling i saken. Dato: 7. mai 2025 \u00d8ivind Hauge St\u00f8le - seksjonsleder Frank Wessels - seniorr\u00e5dgiver Dokumentet er godkjent elektronisk. 2 "
}