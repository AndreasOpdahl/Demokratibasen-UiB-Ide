{
  "dokument_id": "3b910065-2922-5b89-9ced-f48a2ec4977a",
  "doc_type": "case_presentation",
  "kommune": 4601,
  "tittel": "H\u00f8ringsuttalelse - Forslag til endringer i privatskoleloven",
  "url": "https://bergen.kommune.no/politikere-utvalg/api/fil/bk360/11408381/Framstilling-Horingsuttalelse-Forslag-til-endringer-i-privatskoleloven",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/162384-2 H\u00f8ringsuttalelse - Forslag til endringer i privatskoleloven Hva saken gjelder: Kunnskapsdepartementet sendte 23. oktober 2024 forslag p\u00e5 endring i privatskoleloven p\u00e5 h\u00f8ring. H\u00f8ringsfrist: 31. desember 2024 Departementet foresl\u00e5r f\u00f8lgende endringer i privatskoleloven: \u2022 Forslag om \u00e5 innf\u00f8re en hjemmel til \u00e5 ilegge overtredelesgebyr ved brudd p\u00e5 bestemmelser i privatskoleloven, forskriftene til loven eller forutsetningene for skolens godkjenning. \u2022 Forslag \u00e5 fastsette at en privat skole ikke har klagerett p\u00e5 enkeltvedtak om skolebytte. \u2022 Forslag om \u00e5 fastsette at departementet (i praksis Statsforvaltaren) er klageinstans ved klage over kommunale og fylkeskommunale vedtak om skoleskyss. Bergen kommune vil i denne h\u00f8ringsuttalelsen komme med innspill til pkt. 2 om \u00e5 fastsette at privatskoler ikke har klagerett p\u00e5 et enkeltvedtak om skolebytte1. Oppl\u00e6ringsloven \u00a7 13-2 gir kommunen og fylkeskommunen mulighet til \u00e5 vedta p\u00e5lagt skolebytte for en elev hvis oppf\u00f8rselen til eleven g\u00e5r alvorlig utover sikkerheten eller oppl\u00e6ringen til en eller flere elever. Andre avsnitt presiserer at eleven ikke skal flyttes hvis mindre inngripende tiltak kan avhjelpe situasjonen, at daglig skoleskyss til ny skole er uforsvarlig, eller at eleven m\u00e5 flyte ut av hjemmet. Kommunen eller fylkeskommunen kan ikke delegere vedtakskompetansen til p\u00e5lagt skolebytte til den enkelte rektor. Lovgivers intensjon med bestemmelsen har v\u00e6rt at det bare er eleven som skal ha klagerett, ikke skolen. Hvis en privatskole vurderer at en elev har en oppf\u00f8rsel som g\u00e5r utover sikkerheten eller oppl\u00e6ringen til andre elever, og mindre inngripende tiltak er fors\u00f8kt, kan privatskolen sende en s\u00f8knad til fylkeskommunen eller kommunen om p\u00e5lagt skolebytte. Fylkeskommunen eller kommunen gj\u00f8r et enkeltvedtak der de kan innvilge s\u00f8knaden, som inneb\u00e6rer at det offentlige blir ansvarlig for oppl\u00e6ringen til eleven, eller avsl\u00e5 s\u00f8knaden. Avsl\u00e5r fylkeskommunen eller kommunen s\u00f8knad om p\u00e5lagt skolebytte, m\u00e5 privatskolen fortsette \u00e5 sikre oppl\u00e6ringen til eleven. Bakgrunnen for at Kunnskapsdepartementet fremmer h\u00f8ringsforslaget kommer frem av en dom avsagt i Oslo tingrett 14. juli 2023. Saken startet med en s\u00f8knad om p\u00e5lagt skolebytte fra Stiftelsen Steinerskolen p\u00e5 Nordstrand (heretter kalt privatskolen) til Oslo kommune. Oslo 1 Kapittel 4 i Kunnskapsdepartementets h\u00f8ringsnotat 1 kommune avslo s\u00f8knaden, og privatskolen klagde p\u00e5 avslaget. Oslo kommune kom fram til, etter dialog med Statsforvaltaren, at privatskolen ikke hadde klagerett p\u00e5 avslagsvedtaket og avviste klagen. Avvisning av klagen ble opprettholdt av Statsforvaltaren i Oslo og Viken. Privatskolen saks\u00f8kte deretter staten ved Kunnskapsdepartementet, der de ba tingretten stadfeste at privatskolen hadde klagerett p\u00e5 vedtaket. Tingretten konkluderte med at vedtaket til Statsforvaltaren i Oslo og Viken var ugyldig fordi avslagsvedtaket til Oslo kommune i praksis p\u00e5la privatskolen \u00e5 videref\u00f8re oppl\u00e6ringen; \u00abFlytting av en elev etter privatskolelova \u00a7 2-4 andre ledd andre punktum jf. oppl\u00e6ringslova \u00a7 9 A-12 har som rettsf\u00f8lge at skolens rettigheter og plikter overfor eleven opph\u00f8rer. En n\u00e6rliggende konsekvens av dette, er at loven m\u00e5 tolkes slik at ogs\u00e5 skolen har klagerett over vedtak truffet med hjemmel i nevnte bestemmelse\u00bb Tingrettsdommen gir dermed privatskoler rett til \u00e5 klage p\u00e5 avslag p\u00e5 p\u00e5lagt skolebytte, en rettighet som offentlige skoler ikke har. I lys av dommen ser departementet et behov for \u00e5 tydeliggj\u00f8re reglene om klage p\u00e5 p\u00e5lagt skolebytte, for blant annet \u00e5 sikre lik regulering av offentlige og private skolers rettigheter. Kunnskapsdepartementet forslag er at det fastsettes i privatskoleloven \u00a7 2-4 andre avsnitt fjerde setning at skolen ikke har klagerett p\u00e5 enkeltvedtak om skolebytte. Byr\u00e5dens vurdering og forslag til h\u00f8ringsuttalelse: Bergen kommune er uenig i forslaget til Kunnskapsdepartementet om at privatskoler ikke skal ha klagerett p\u00e5 enkeltvedtak om skolebytte. Privatskoler har i dag en plikt til \u00e5 ta imot alle som oppfyller vilk\u00e5rene for inntak i offentlig skole, jf. privatskoleloven \u00a7 3-1, og en elev som har f\u00e5tt plass p\u00e5 godkjent privatskole etter privatskoleloven har rett til \u00e5 fullf\u00f8re oppl\u00e6ringen ved skolen2. Utover den privatrettslige kontrakten mellom privatskolen og eleven3, eksisterer det ikke muligheter for privatskoler \u00e5 avslutte oppl\u00e6ringstilbud til en elev som g\u00e5r p\u00e5 skolen. Privatskoler m\u00e5 dermed g\u00e5 veien om \u00e5 s\u00f8ke om p\u00e5lagt skolebytte. I vurderinger av s\u00f8knader om p\u00e5lagt skolebytte fra privatskoler vil kommunen ha en egeninteresse knyttet til vedtaket, siden en innvilgelse vil f\u00f8re til at det offentlige tar over ansvaret for oppl\u00e6ringen til eleven. Forarbeidene til ny oppl\u00e6ringslov4 sier at vilk\u00e5rene i bestemmelsen er underlagt lovbunden skj\u00f8nnsvurdering. Det betyr at domstolen i dag kan vurdere alle sider av vedtaket kommunen eller fylkeskommunen har gjort. Bergen kommune mener at det b\u00f8r eksistere en klagemulighet for privatskoler til \u00e5 overpr\u00f8ve kommunens vedtak, uten \u00e5 ta saken til domstolen. Muligheten til \u00e5 klage til Statsforvaltaren vil ogs\u00e5 kunne skape st\u00f8rre tillit til det endelige vedtaket i saken hos alle parter. Videre har offentlige skoler, i motsetning til privatskoler, ofte en mulighet til \u00e5 se p\u00e5 frivillige l\u00f8sninger med eleven. Kommunen kan finne l\u00f8sninger mellom skolene som kommunen selv drifter. En slik mulighet eksisterer ikke for privatskoler. Privatskoler har ogs\u00e5 p\u00e5 lik linje med en offentlig skole, et ansvar for l\u00e6ringsmilj\u00f8et til de andre elevene i klassen, noe som ogs\u00e5 tilsier at privatskoler b\u00f8r kunne ha klagerett p\u00e5 vedtak om p\u00e5lagt skolebytte. Bergen kommune er derfor uenig med Kunnskapsdepartementet sitt h\u00f8ringsforslag. Vi mener at privatskoler, p\u00e5 lik linje som elever, b\u00f8r ha klagerett p\u00e5 vedtak om p\u00e5lagt skolebytte. 2 Jf. privatskoleloven \u00a7 3-3 f\u00f8rste avsnitt 3 Se blant annet Forbrukertilsynet veileder for privatskoler kontraktsvilk\u00e5r 4 Prop. 57 L (2022-2023) s. 624 2 Vedtakskompetanse: Byr\u00e5dets fullmakter pkt. 2.10.1, vedtatt av Bergen bystyre 27. november 2024 i sak 462/24: H\u00f8ringsuttalelser 2.10.1. Byr\u00e5det avgir h\u00f8ringsuttalelser p\u00e5 vegne av Bergen kommune, der forretningsutvalget har fordelt oppgaven til byr\u00e5det. Forretningsutvalget har i m\u00f8te 29. oktober 2024 i sak 345/24 fattet f\u00f8lgende vedtak: \u00ab3. Byr\u00e5det avgir eventuelt h\u00f8ringssvar til \u00abH\u00f8ring av forslag til endringer i privatskolelova (overtredelsesgebyr mv.)\u00bb p\u00e5 vegne av Bergen kommune.\u00bb Byr\u00e5d for barnehage og skole innstiller til byr\u00e5det \u00e5 fatte f\u00f8lgende vedtak: 1. Byr\u00e5det avgir h\u00f8ringsuttalelse til \u00abForslag til endringer i privatskoleloven\u00bb slik den fremkommer av byr\u00e5dens forslag. 2. Melding om vedtak sendes Bystyres kontor. Dato: 10. desember 2024 Daniel C. E. H\u00e4gglund Byr\u00e5d for barnehage og skole Dokumentet er godkjent elektronisk. Vedlegg: \u2022 H\u00f8ringsbrev - forslag til endringer i privatskoleloven (overtredelsesgebyr mv.) \u2022 H\u00f8ringsnotat - forslag til endringer i privatskoleloven (overtredelsesgebyr mv.) 3 "
}