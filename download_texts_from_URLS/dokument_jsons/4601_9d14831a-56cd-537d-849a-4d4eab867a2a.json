{
  "dokument_id": "9d14831a-56cd-537d-849a-4d4eab867a2a",
  "doc_type": "case_presentation",
  "kommune": 4601,
  "tittel": "Fana gnr 88 bnr 71 Sm\u00f8r\u00e5svegen. Klagebehandling - klage p\u00e5 avsl\u00e5tt s\u00f8knad om oppf\u00f8ring av tomannsbolig",
  "url": "https://bergen.kommune.no/politikere-utvalg/api/fil/bk360/10914052/Framstilling-Fana-gnr-88-bnr-71-Smorasvegen-Klagebehandling-klage-pa-avslatt-soknad-om-oppforing-av-tomannsbolig",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/72204-7 Fana gnr 88 bnr 71 Sm\u00f8r\u00e5svegen. Klagebehandling - klage p\u00e5 avsl\u00e5tt s\u00f8knad om oppf\u00f8ring av tomannsbolig Hva saken gjelder: Saken gjelder avsl\u00e5tt s\u00f8knad om oppf\u00f8ring av tomannsbolig p\u00e5 gbnr. 88/71 i Sm\u00f8r\u00e5svegen. S\u00f8knad om oppf\u00f8ring av tomannsbolig ble avsl\u00e5tt i vedtak datert 16.04.2024, med begrunnelse at tiltaket utl\u00f8ste plankrav, avstand til nabogrense, kvalitet p\u00e5 uteareal og visuelle kvaliteter. Avslaget ble p\u00e5klaget av Nordstrand Eiendomsr\u00e5dgivning AS v/Tore Meidell Mundheim den 28.04.2024, med supplering 03.06.2024. Ansvarlig s\u00f8ker var Vestland Eiendom og Boligutvikling AS, mens tiltakshaver er Bymann og Stril Eiendom AS. Saken har en lengre historikk, og det ble avholdt forh\u00e5ndskonferanser i b\u00e5de 2021 og 2023. I 2021 ble det gitt tilbakemelding om bruk av mur og fylling, manglende terrengtilpassing og oppdeling av uteoppholdsareal, som ogs\u00e5 manglet kvaliteter iht. KPA. Det ble s\u00f8kt om deling av eiendommen/sletting av klausul om at den bare kan omsettes sammen med gbnr. 88/34 i 2021, men s\u00f8knaden ble avsl\u00e5tt da det ikke var tilstrekkelig synliggjort at eiendommen er egnet til bebyggelse, og viste skisser kunne komme i konflikt med bygningsregelverket. Det ble gitt avslag p\u00e5 s\u00f8knad om tomannsbolig i vedtak datert 05.05.2023, grunnet manglende visuelle kvaliteter og uteoppholdsareal. Vurderingen var at tomten virket uegnet for denne type bebyggelse, og det ble anbefalt en reduksjon i omfang og fokus p\u00e5 terrengtilpassing for \u00e5 redusere bruken av fyllinger og murer. Det ble holdt ny forh\u00e5ndskonferanse etter avslaget, hvor det ble vurdert at tiltaket var minimalt bearbeidet siden forrige avslag. P\u00e5 vedtakstidspunktet var deler av eiendommen omfattet av reguleringsplan for Fana. Sm\u00f8r\u00e5svegen, Apeltunvegen (planid: 30100000), som viste deler av eiendommen som sideareal til veg. Reguleringsplanen ble opphevet i bystyrets sak 189/24, vedtatt 19.06.2024. Den n\u00e5 opphevede planen hadde ikke avgj\u00f8rende betydning for saksbehandlingen. I kommuneplanens arealdel (KPA 2018), vedtatt 19.06.2019 er eiendommen vist som \u00f8vrig byggesone. Deler av eiendommen er i hensynssone for naturmilj\u00f8 og for byfjellsgrense \u2013 s\u00f8r. Tiltaket er vurdert \u00e5 utl\u00f8se behov for reguleringsplan, jf. KPA 2018 \u00a7 3.1. Tiltakshaver mener unntaket i \u00a7 3.3.2 kan benyttes, og har ikke sendt inn s\u00f8knad om dispensasjon. Bymilj\u00f8etaten har gitt uttale datert 08.04.2024 og 10.04.2024, fra henholdsvis Natur- og milj\u00f8forvaltningsseksjonen og Vegforvaltning. Natur- og milj\u00f8forvaltningsseksjonen vurderte at oms\u00f8kte tiltak ville f\u00e5 store, negative konsekvenser for hensynssone for natur og Byfjellsgrense, i tillegg til landskap. Dette ble etter deres vurdering ikke tilstrekkelig ivaretatt og vurdert gjennom byggesaksbehandlingen. Det ble frar\u00e5dd at det ble gitt dispensasjon. Vegforvaltning hadde ikke merknader til s\u00f8knad om unntak fra plankrav, men viste til at det er gitt tillatelse til \u00f8kt bruk av avkj\u00f8rsel for inntil to boenheter i vedtak fra 2022. De viste ogs\u00e5 1 til at nye tiltak innenfor byggegrensen til veg utl\u00f8ser behov for dispensasjon, som ikke er s\u00f8kt om. Ansvarlig s\u00f8ker opplyser at tiltaket er nabovarslet i tr\u00e5d med pbl. \u00a7 21-3, og at det ikke er mottatt merknader. Klage: Klager ber om at vedtaket blir gjort om, slik at det blir gitt tillatelse som oms\u00f8kt. Klager mener tomten, tross i sine utfordringer, er egnet som byggetomt. Prosjektet har gode kvaliteter i seg selv, og er tilpasset sine bygde og naturlige omgivelser, med fokus p\u00e5 \u00e5 ta opp terrengforskjeller i bygningsmasse og utomhusanlegg. Fellesareal er arealeffektivt og en funksjonell l\u00f8sning. Boligen fremst\u00e5r ikke som massiv, og h\u00f8yde og utforming er godt tilpasset tomten og \u00f8vrig bygningsmilj\u00f8 i omr\u00e5det. Klager mener boligen har gode visuelle kvaliteter, og mener det ikke n\u00f8dvendigvis er negativt at utearealene er delt i flere niv\u00e5, og viser ogs\u00e5 til at tomten grenser mot et gr\u00f8ntomr\u00e5de. Klager anf\u00f8rer at vilk\u00e5r for unntak fra plankrav er oppfylt, ved at tiltaket er av den type bebyggelse man \u00f8nsker i omr\u00e5det, og ligger n\u00e6rt skole, butikk og kollektiv. Teknisk infrastruktur er ogs\u00e5 p\u00e5 plass, og man \u00f8nsker \u00e5 utvikle oms\u00f8kte og naboeiendom sammen. N\u00e5r det gjelder hensynssonen, skal det ikke gj\u00f8res inngrep i denne, og det er en \u00abbuffer\u00bb bygget inn i selve hensynssonen. Det kan derfor ikke kreves ytterligere \u00abbuffer\u00bb utenfor. Tiltakshaver eier naboeiendommen, og samtykker til tiltaket. Det vil bli sendt inn erkl\u00e6ring. Det vil ogs\u00e5 bli s\u00f8kt om dispensasjon fra Bymilj\u00f8etaten, og det p\u00e5pekes ellers at de ikke har uttalt seg negativt til saken. Riving av garasje med takoverbygg inng\u00e5r i s\u00f8knaden, og for skredfare bes det om en avklaring p\u00e5 om det kreves skredfarevurdering. Klager viser til sist til at dagens byr\u00e5d har signalisert en ny kurs for Bergen, blant annet \u00e5 gjeninnf\u00f8re en ja-holdning til utbygging. Klager mener prosjektet harmonerer godt med den utviklingen byr\u00e5det \u00f8nsker. Det vises ellers til komplett klage. Fagetatens vurdering og anbefaling: Plan- og bygningsetaten som fagetat har vurdert klagen, og anbefaler at vedtaket opprettholdes. Fagetaten opplyser at det m\u00e5 sendes inn ny, komplett s\u00f8knad for \u00e5 f\u00e5 nye forhold behandlet. N\u00e5r det gjelder anf\u00f8rsel om dagens byr\u00e5d og signaler derfra, viser fagetaten til at man m\u00e5 forholde seg til KPA 2018 s\u00e5 lenge denne er gjeldende. Anf\u00f8rselen endrer ikke fagetatens standpunkt. Fagetatens vurdering er at tiltaket fortsatt ikke oppfyller krav til visuelle kvaliteter, og at tomten virker uegnet for denne type bebyggelse. Bygningsvolumet er fortsatt av betydelig st\u00f8rrelse, og fagetaten mener utformingen er uheldig og at bygningen ikke har gode nok visuelle kvaliteter i seg selv eller i forhold til sine omgivelser og plassering. det vurderes ogs\u00e5 at tiltaket bryter med overordnede f\u00f8ringer for utforming. Uteomr\u00e5dene vurderes ikke som tilstrekkelig gode, da det s\u00f8kes om \u00e5 etablere familieboliger med 5 soverom. Uteoppholdsarealet er delt p\u00e5 fire niv\u00e5, og det st\u00f8rste er rett over 60 m2. Dette er for lite til \u00e5 tjene til barns lek, uavhengig av om det er gr\u00f8ntomr\u00e5der i n\u00e6rheten. Omr\u00e5det er fragmentert, og det fremst\u00e5r som at utearealene er restomr\u00e5der. Unntak fra plankrav er en \u00abkan\u00bb-bestemmelse, slik at man ikke har krav p\u00e5 unntak. Oms\u00f8kte eiendom grenser til et viktig friluftsomr\u00e5de, hvor vesentlige terrenginngrep og fyllingsfot plasseres 0 meter fra hensynssonen. Dette taler for \u00e5 ikke gi unntak. Bymilj\u00f8etaten anbefaler ogs\u00e5 at det ikke gis unntak, da naturen er sv\u00e6rt s\u00e5rbar for ytre p\u00e5virkning og 2 tilrettelegging/ferdsel, og konsekvensene for milj\u00f8 og omgivelser ikke blir tilstrekkelig ivaretatt og vurdert gjennom byggesaksbehandlingen. Fagetaten mener tiltaket er avhengig av dispensasjon fra plankrav, og de p\u00e5peker ogs\u00e5 at det ikke er mottatt s\u00f8knad om dispensasjon fra pbl. \u00a7 29-4 eller samtykke til plassering. Det er ikke mottatt s\u00f8knad om riving av garasjen, bare opplysninger i supplerende klage. Tiltaket ligger i bratt terreng, som iht. KPA 2018 krever redegj\u00f8relse for sikkerhet mot ras, uten at slik redegj\u00f8relse foreligger. Det kreves dispensasjon fra byggegrense til kommunal veg, slikt vedtak er ikke sendt inn. Det vises til komplett fagnotat. \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Byr\u00e5det har vurdert klagen, og anbefaler at den ikke tas til f\u00f8lge og at fagetatens vedtak datert 16.04.2024 opprettholdes. Byr\u00e5det viser til fagnotatet, som tiltredes i det vesentlige. Byr\u00e5det gjennomg\u00e5r vesentlige punkt for vurderingen under. Byr\u00e5det p\u00e5peker at det ikke er s\u00f8kt om dispensasjon eller innhentet samtykke til plassering fra naboer. Tiltakshaver eier gbnr. 88/34, men tiltaket skal ogs\u00e5 plasseres mindre enn 4 meter fra gbnr. 88/44, som er eid av Bergen kommune. Det er dermed en vesentlig mangel til hinder for \u00e5 innvilge s\u00f8knaden. Det er heller ikke s\u00f8kt om dispensasjon for plassering n\u00e6rmere kommunal veg enn 15 meter, som ogs\u00e5 vurderes som en vesentlig mangel. Skredfare Klager har anf\u00f8rt at man i forh\u00e5ndskonferanse i 2021 har sagt at det at tomten er bratt, ikke i seg selv vil utl\u00f8se krav om skredfarevurdering. I KPA 2018 \u00a7 19.6 st\u00e5r det: \u00abVed tiltak i og ved brattere terreng enn 27 grader skal det redegj\u00f8res for sikkerhet mot ras (se ogs\u00e5 hensynssone \u00a7 33.7)\u00bb. Det er ikke hensynssone p\u00e5 tomten, men i helningskart vises store deler av eiendommen med 270 og st\u00f8rre helning. Det er da krav om at det redegj\u00f8res for sikkerhet mot ras, noe som ikke er gjort i denne saken. Figur 1 \u2013 Helningskart med tegnforklaring 3 I pbl. \u00a7 28-1 st\u00e5r det: \u00abGrunn kan bare bebygges, eller eiendom opprettes eller endres, dersom det er tilstrekkelig sikkerhet mot fare eller vesentlig ulempe som f\u00f8lge av natur- eller milj\u00f8forhold. Det samme gjelder for grunn som utsettes for fare eller vesentlig ulempe som f\u00f8lge av tiltak.\u00bb Det g\u00e5r fram av forarbeidene1 at bestemmelsen er en selvstendig avslagshjemmel. Byr\u00e5det viser her til at tomten er s\u00e5 bratt at KPA 2018 setter krav om redegj\u00f8relse for sikkerhet mot ras. Dette har f\u00f8rst og fremst betydning for sikkerheten til dem som bor p\u00e5 eller oppholder seg p\u00e5 eiendommen, men her er det ogs\u00e5 fare for at et eventuelt ras skader viktige naturverdier, da fyllingen er vist med 0 meters avstand til hensynssone for naturverdier og byfjellsgrense. Naturverdier Byr\u00e5det viser til at oms\u00f8kte eiendom grenser til naturomr\u00e5de med store verdier, som er s\u00e5rbart for den p\u00e5virkningen utbygging vil gi. Selv om det er en \u00abbuffer\u00bb i hensynssonen, har man her valgt \u00e5 s\u00f8ke om plassering av tiltak 0 meter fra denne. Bymilj\u00f8etatens uttalelse om at det er stor risiko for vesentlig negativ konsekvens for naturverdiene m\u00e5 vektes tungt, og de har ogs\u00e5 stilt seg sp\u00f8rrende til hvordan anleggsarbeidet skal gjennomf\u00f8res uten at naturverdiene ber\u00f8res. Som nevnt over, er det risiko for naturverdiene ved eventuelt ras, da omr\u00e5det omfattet av hensynssonen ligger lavere enn oms\u00f8kte eiendom. Byr\u00e5dets vurdering er at fare for skade p\u00e5 naturverdiene tilsier at tiltaket b\u00f8r skaleres ned, noe tiltakshaver ogs\u00e5 har f\u00e5tt tilbakemelding om i forh\u00e5ndskonferanse. Et mindre prosjekt vil utl\u00f8se mindre behov for \u00e5 bygge i terrenget, og mindre behov for \u00e5 bygge tett p\u00e5 hensynssonene. Plankrav Etter KPA 2018 \u00a7 3.3.2 \u00abkan\u00bb tiltak i \u00f8vrig byggesone unntas fra plankrav, n\u00e5r de er i tr\u00e5d med kommuneplanens arealdel for \u00f8vrig. I veiledningen st\u00e5r det at fritak er avhengig av at det ikke foreligger andre grunner til at tiltaket m\u00e5 reguleres, som behov for offentlighet og medvirkning. I denne saken er det klart at det er store naturverdier som det er risiko for at blir skadet som f\u00f8lge av utbygging p\u00e5 eiendommen. Dette taler for at det ikke skal gis unntak fra plankrav, og kan ogs\u00e5 tale for at det er plankrav etter pbl. \u00a7 12-1, jf. \u00abbehov for \u00e5 sikre forsvarlig planavklaring [...] flerbruk og vern i forhold til ber\u00f8rte private og offentlige interesser.\u00bb Det renner ogs\u00e5 en bekk gjennom hensynssonen, som ligger kort vei fra oms\u00f8kte tiltak og fyllingsfot. Bymilj\u00f8etaten har p\u00e5pekt at store terrenginngrep og masseutfyllinger ofte medf\u00f8rer stor risiko for partikkelforurensning til vassdrag. Dette er ogs\u00e5 tema i KPA 2018 \u00a7 24, som setter krav til dokumentasjon av massebalansen. Byr\u00e5dets vurdering er at forholdet taler for behov for en reguleringsplan, hvor man kan vurdere hvordan eventuelle terrenginngrep kan gj\u00f8res. Klager har ogs\u00e5 anf\u00f8rt at de \u00f8nsker \u00e5 se oms\u00f8kte eiendom i sammenheng med gbnr. 88/34, som de ogs\u00e5 eier. Byr\u00e5det vurderer at dette ogs\u00e5 taler for at det er behov for en helhetlig plan for omr\u00e5det, slik at man sikrer gode, felles l\u00f8sninger uten \u00e5 g\u00e5 p\u00e5 bekostning av naturverdier eller behov for uteoppholdsareal. Byr\u00e5dets vurdering er at tiltaket ikke skal gis fritak fra plankrav. 1 Ot.prp. nr. 45 (2007-2008), s. 338 4 Uteoppholdsareal Byr\u00e5det tiltrer vurderinger av uteoppholdsareal i fagnotatet, og viser til at det er behov for uteoppholdsareal p\u00e5 egen eiendom ogs\u00e5 der man bor i n\u00e6rheten av friluftsomr\u00e5der. Yngre barn kan f.eks. leke alene p\u00e5 tomten, men ikke i et n\u00e6rliggende friluftsomr\u00e5de. For eldre barn vil f.eks. ballspill eller bruk av trampoline best l\u00f8ses p\u00e5 egen tomt, da det kan v\u00e6re vanskelig \u00e5 spille ball p\u00e5 en tursti, og trampoline ikke kan settes opp utenfor egen eiendom. Ja-holdning til utbygging Klager har vist til Klosterhagen-erkl\u00e6ringen, hvor byr\u00e5det har vist til at man vil sikre en \u00abja- holdning\u00bb i plan- og byggesaker. Byr\u00e5det viser her til at en \u00abja-holdning\u00bb inneb\u00e6rer b\u00e5de effektivisering av planprosesser, mindre tyngende krav i plan- og byggesaker, samt \u00e5 utnytte det handlingsrommet som ligger i dagens planer. Det m\u00e5 likevel sikres at prosjektene er gode, selv om de blir behandlet mer effektivt. I denne saken har tilbakemelding fra fagetaten v\u00e6rt at tiltaket burde nedskaleres for \u00e5 ta hensyn til en krevende byggetomt, og man har p\u00e5pekt de samme utfordringene med manglende kvalitet p\u00e5 uteoppholdsareal i to avslag. En \u00abja-holdning\u00bb betyr ikke at alt skal godkjennes, men at de gode prosjektene skal behandles raskere og med mindre hindringer. Byr\u00e5det vurderer det som positivt at det er \u00f8nske om \u00e5 bygge i tilknytning til etablert infrastruktur, skole og kollektivtransport, men tiltaket m\u00e5 tilpasses tomten det skal plasseres p\u00e5. En utfordrende tomt kan bety at man bare kan bygge en enhet, eller at man m\u00e5 redusere st\u00f8rrelsen for \u00e5 oppn\u00e5 et prosjekt som b\u00e5de har gode kvaliteter i bygget, men ogs\u00e5 de omkringliggende arealene. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Fagetatens vedtak datert 16.04.2024 opprettholdes. Klagen tas ikke til f\u00f8lge. Dato: 17. september 2024 Marte Joan Monstad Christine Kahrs Fung. Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagetatens notat datert 25.07.2024 med vedlegg: 1. Oversiktskart 2. Flyfoto 3. Situasjonsplan 4. Klage 5. Supplerende klage 6. Vedtak 7. Tegninger 8. S\u00f8knad 9. Avslag p\u00e5 s\u00f8knad av 05.05.2023 5 10. Referat fra forh\u00e5ndskonferanse av 25.08.2023 11. Uttalelse fra Bymilj\u00f8etaten 12. Uttalelse fra Bymilj\u00f8etaten nr 2 13. Uttalelse fra Bymilj\u00f8etaten nr 3 6 "
}