{
  "dokument_id": "77878e93-a04f-5a82-a33e-f6ed80358cbf",
  "doc_type": "case_attachment",
  "kommune": 4601,
  "tittel": "Ytrebygda gnr 108 bnr 50 Slettenvegen 84. Klage over avslag p\u00e5 s\u00f8knad om etablering av molo.PDF",
  "url": "https://bergen.kommune.no/politikere-utvalg/api/fil/bk360/10095251/Ytrebygda-gnr-108-bnr-50-Slettenvegen-84-Klage-over-avslag-pa-soknad-om-etablering-av-molo-PDF",
  "tekst": " Byr\u00e5d for byutvikling Fullmaktssak /23 Saksframstilling V\u00e5r referanse: 2023/262279-5 Ytrebygda gnr 108 bnr 50 Slettenvegen 84. Klage over avslag p\u00e5 s\u00f8knad om etablering av molo Hva saken gjelder: Saken gjelder klage over avslag p\u00e5 s\u00f8knad om etablering av molo tilknyttet eksisterende kaianlegg i henhold til revidert s\u00f8knad mottatt 26.07.2023. Avslaget ble gitt den 13.10.2023 da en kom til at det ikke forel\u00e5 rettslig grunnlag for \u00e5 dispensere fra kommuneplanens arealdel (KPA 2018) \u00a7 3.1 plankrav, \u00a7 6.1.1 om byggegrense langs sj\u00f8 og \u00a7 32.2.2 om forbud mot inngrep og faste installasjoner i sj\u00f8, jf. pbl. \u00a7 19-2. Vedtaket er p\u00e5klaget den 30.10.2023 av ansvarlig s\u00f8ker Sven Gundersen p\u00e5 vegne av tiltakshaver Nicolai Zurhaar Birkeland. Det er i saken gitt tillatelse til riving av slipp og deler av eksisterende kaianlegg. Denne klagesak gjelder avslag p\u00e5 revidert s\u00f8knad om etablering av molo etter opprinnelig avslagsvedtak datert 05.07.2023. Tiltaket har blitt omarbeidet med endret vinkel, plassering og bebygd areal fra 18,2 m2 til 14,4 m2: Opprinnelig s\u00f8knad avsl\u00e5tt 05.07.2023 Revidert s\u00f8knad avsl\u00e5tt 13.10.2023 Eiendommen er ikke regulert. KPA 2018, vedtatt i Bystyret 19.06.2019, viser tiltaksomr\u00e5det innenfor bruk og vern, sj\u00f8, vassdrag og er tilgrenset til LNF-omr\u00e5der. Tiltaksomr\u00e5det ligger innenfor hensynssone gul st\u00f8y \u2013 flyst\u00f8y gul sone iht. T1442:2028 og 2060 prognose og er tilgrenset til hensynssonene funksjonell strandsone og bestemmelsesomr\u00e5der # 10 \u2013 forhold som skal avklares og belyses. Tiltaket er avhengig av dispensasjon fra KPA 2018 \u00a7\u00a7 3.1, 6.1.1 og 32.2.2, og slike dispensasjoner er oms\u00f8kt, jf. pbl. \u00a7 19-1. 1 Ansvarlig s\u00f8ker opplyser at det er foretatt nabovarsling i samsvar med bestemmelsene i pbl. \u00a7 21-3 i forbindelse med opprinnelig s\u00f8knad, og det er ikke mottatt noen merknader. S\u00f8ker har ikke foretatt nabovarsling for oms\u00f8kte endring ettersom det i liten grad ber\u00f8rer naboens interesser. Bymilj\u00f8etaten frar\u00e5der i uttalelse datert 09.06.2023 at det gis dispensasjon for etablering av molo. Tiltakene vil ikke f\u00f8re til vesentlige negative konsekvenser for natur og biologisk mangfold, men er et stort tiltak som vil kunne f\u00e5 negative konsekvenser for landskap, opplevd \u00e5penhet og mulig ut\u00f8velse av friluftsliv i tilknytning til land og sj\u00f8. Bymilj\u00f8etaten vurderer at tiltaket vil f\u00f8re til privatisering av arealet, og at det kan gi presedensvirkning for arealutnyttelse i LNF-omr\u00e5der og i funksjonell strandsone. P\u00e5 bakgrunn av at endringen er av en mindre karakter, har ikke Plan- og bygningsetaten sendt revidert s\u00f8knad p\u00e5 h\u00f8ring. Opprinnelig s\u00f8knad ble i tillegg sendt Statsforvalteren i Vestland og Vestland fylkeskommune for uttalelse, og det er ikke mottatt noen tilbakemelding. Klage: Klager mener innledningsvis at det nye avslaget \u00abvirker preget av \u00e5 forsvare sitt tidligere standpunkt fremfor \u00e5 vurdere nytten av de tilpasninger som er gjort\u00bb med hensyn til begrunnelsen. Klager etterlyser en helhetlig vurdering av ulempene dette tiltaket p\u00e5f\u00f8rer allmennheten, og p\u00e5peker at Statsforvalteren ikke har uttalt seg i saken. Klager har forst\u00e5else for at myndighetene skal verne om strandsonen, men stiller videre sp\u00f8rsm\u00e5l ved om at revidert s\u00f8knad ikke er sendt p\u00e5 h\u00f8ring med tanke p\u00e5 at tiltaket er tilpasset Bymilj\u00f8etatens opprinnelige uttalelse. Tiltaket er etablert i sammenheng med eksisterende anlegg, og vil i liten grad p\u00e5virke de allmenne hensyn og har historisk forankring i kystkulturen. Tiltaket er ogs\u00e5 en n\u00f8dvendighet for sikker bruk av det lovlig oppf\u00f8rte og private kaianlegget, og en tillatelse vil ikke medf\u00f8re presedens. Det vises til klagen i sin helhet. Fagetatens vurdering og anbefaling: Plan- og bygningsetaten som fagetat opprettholder sin vurdering om at vilk\u00e5rene for dispensasjon i pbl. \u00a7 19-2 ikke er oppfylt for \u00e5 gi dispensasjon fra KPA 2018 \u00a7 3.1 plankrav, \u00a7 6.1.1 om byggegrense langs sj\u00f8 og \u00a7 32.2.2 om forbud mot inngrep og faste installasjoner i sj\u00f8. Fagetaten viser i hovedsak til at selv om det er tale om tiltak p\u00e5 allerede bebygd eiendom, vil det bidra til \u00f8kt privatisering ved at sj\u00f8areal p\u00e5 cirka 84 m2 foran naustet blir rammet inn. Hensynet til fri ferdsel i sj\u00f8, opplevd \u00e5penhet og mulig ut\u00f8velse av friluftsliv i tilknytning til land og sj\u00f8 gj\u00f8r at hensynene blir vesentlig tilsidesatt. Avklaring av arealbruken i strandsonen skal skje gjennom planlegging, og ikke gjennom enkeltvis dispensasjon. Tillatelser for utvidelser og sm\u00e5 enkle anlegg langs strandsonen gj\u00f8r det vanskelig \u00e5 oppn\u00e5 m\u00e5lsettingen med kommuneplanen. Det vises til fagetatens notat av 22.12.2023 i sin helhet. Byr\u00e5dens vurdering og konklusjon: Byr\u00e5den har vurdert saken p\u00e5 nytt med bakgrunn i mottatt s\u00f8knad og sakens dokumenter ellers, og er kommet til at klagen kan tas til f\u00f8lge. Dispensasjon fra KPA 2018 \u00a7\u00a7 6.1.1 og 32.2.2 Tiltaket er i strid med KPA 2018 \u00a7 6.1.1 om byggegrense langs sj\u00f8 og \u00a7 32.2.2 om forbud mot inngrep og faste installasjoner i sj\u00f8, og det er s\u00f8kt om dispensasjoner, jf. pbl. \u00a7 19-1. Vilk\u00e5rene for \u00e5 dispensere f\u00f8lger av pbl. \u00a7 19-2 annet ledd hvor det fremg\u00e5r at: \u00abDispensasjon kan ikke gis dersom hensynene bak bestemmelsen det dispenseres fra, hensynene i lovens form\u00e5lsbestemmelse eller nasjonale eller regionale interesser, blir vesentlig tilsidesatt. Fordelene ved \u00e5 gi dispensasjon skal v\u00e6re klart st\u00f8rre enn ulempene\u00bb. Hovedhensynet bak byggeforbudet langs sj\u00f8 og vassdrag er \u00e5 verne strandsonen mot 2 byggetiltak og terrenginngrep for \u00e5 sikre natur- og kulturmilj\u00f8, friluftsliv, landskap og allmennhetens interesser, samt \u00e5 hindre at tilgjengeligheten til sj\u00f8 og vassdrag reduseres. I likhet med byggegrense langs sj\u00f8 skal ogs\u00e5 omr\u00e5de i sj\u00f8 som er definert som bruk og vern av sj\u00f8, vassdrag sikre hensyn til natur og friluftsliv. Byr\u00e5den finner det f\u00f8lgelig hensiktsmessig \u00e5 behandle dispensasjonss\u00f8knadene samlet. Byr\u00e5den legger til grunn Bymilj\u00f8etatens uttalelse i saken om at tiltaket ikke f\u00f8rer til vesentlige konsekvenser for natur og biologisk mangfold. Sp\u00f8rsm\u00e5let i saken er om tiltakets betydning for allmenhetenes friluftslivinteresser og konsekvenser for landskapsbildet medf\u00f8rer at hensynene bak bestemmelsen blir vesentlig tilsidesatt. Innledningsvis og i likhet med fagetaten, vil byr\u00e5den presisere at det er uten betydning for det f\u00f8lgende at Statsforvalteren ikke har uttalt seg i saken. Ethvert tiltak som beslaglegger nytt areal i kommunens strandsonen medf\u00f8rer ytterligere privatisering i strid med hensynene som skal ivaretas for allmennheten. P\u00e5 generelt grunnlag tilsier det at all byggeaktivitet innenfor kommuneplanens byggegrenser tilsidesetter hensynene som gj\u00f8r seg gjeldende. I denne konkrete sak er det tale om \u00e5 etablere en molo p\u00e5 14,4 m2 fra eksisterende anlegg p\u00e5 eiendommen og i sj\u00f8. Moloen etableres innenfor det som m\u00e5 anses som rammene av allerede etablerte og godkjente privatiserende tiltak p\u00e5 eiendommen. Byr\u00e5den vurderer det f\u00f8lgelig slik at tiltaket verken isolert sett eller i sammenheng med anlegget for \u00f8vrig medf\u00f8rer vesentlig \u00f8kt grad av negative konsekvenser for allmennhetens friluftslivinteresser p\u00e5 land og i sj\u00f8 i forhold til dagens situasjon med slippanlegg. Sett i lys av dagens situasjon, er byr\u00e5den videre av den oppfatning at tiltaket i ubetydelig grad p\u00e5virker landskapsbildet p\u00e5 stedet, se utklipp fra flyfoto. Det er en klar forutsetning i denne vurderingen at slippanlegget og deler av kai rives som oms\u00f8kt og godkjent i rammetillatelse av 05.07.2023, ref. BYGG-2023/12298-12. Dette forhold inng\u00e5r for ordens skyld som vilk\u00e5r til dispensasjon, jf. pbl. \u00a7 19-2 f\u00f8rste ledd annet punktum. Hensynene bak bestemmelsene blir ikke \u00abvesentlig tilsidesatt\u00bb, jf. pbl. \u00a7 19-2. Flyfoto datert 29.06.2022. R\u00f8dt omriss angir cirka plassering for oms\u00f8kte molo. Slippanlegg og deler av kaianlegget skal rives i henhold til rammetillatelse datert 05.07.2023, se situasjonsplan. Justeringene som er foretatt i forbindelse med endringss\u00f8knaden begrenser tiltakets omfang i all hovedsak til de allerede privatiserte arealene, og tiltaket g\u00e5r f\u00f8lgelig ikke p\u00e5 bekostning av strandsonens \u00f8nskede fysiske eller visuelle kriterier. Byr\u00e5den er enig i de private fordelene ved tiltaket ikke kan tillegges avgj\u00f8rende vekt i vurderingene, men mener moloens 3 form\u00e5l om \u00e5 sikre bruk av kaianlegget har positiv betydning for areal- og ressursdisponeringen. Det vises i denne sammenheng til at arealet er sv\u00e6rt eksponert for nyttetrafikk mv. i Raunefjorden. Byr\u00e5den p\u00e5peker i denne sammenheng at tiltaket i liten grad vil skape en uheldig forventning om at det kurant \u00e5 f\u00e5 tillatelse til nye tiltak i strandsonen. Det er f\u00e5 eller ingen tilsvarende eksisterende anlegg med like h\u00f8y grad av eksponering for sj\u00f8- og vindforhold, og behov for kun en mindre molo p\u00e5 14,4 m2 for \u00e5 skape en vesentlig forbedret situasjon. Fordelene er \u00abklart st\u00f8rre enn ulempene\u00bb, jf. pbl. \u00a7 19-2. Byr\u00e5den er etter dette kommet til at de rettslige vilk\u00e5rene for \u00e5 dispensere er oppfylt, jf. pbl. \u00a7 19-2 annet ledd. Etter pbl. \u00a7 19-2 f\u00f8rste ledd er det da opp til forvaltningens frie skj\u00f8nn om det skal dispenseres, jf. formuleringen om at kommunen \u00abkan\u00bb gi varig eller midlertidig dispensasjon. I dette tilfellet er byr\u00e5den av den oppfatning at det kan gis dispensasjon p\u00e5 f\u00f8lgende vilk\u00e5r. \u2022 F\u00f8r det kan gis midlertidig brukstillatelse / ferdigattest skal slippanlegget og deler av eksisterende kai v\u00e6re revet som oms\u00f8kt og godkjent i rammetillatelse BYGG- 2023/12298-12. Dispensasjon fra KPA 2018 \u00a7 3.1 Tiltaket er i strid med plankravet i KPA 2018 \u00a7 3.1, og det er s\u00f8kt om dispensasjon. Plankravet skal sikre bred, helhetlig og grundig vurdering av arealbruken i et bestemt omr\u00e5de, hvor offentlige myndigheter, grunneiere og andre ber\u00f8rte f\u00e5r anledning til \u00e5 fremme sine synspunkter i prosessen frem mot reguleringsvedtaket. Plankravet er ogs\u00e5 viktig for \u00e5 avklare overordnede forhold som infrastruktur, gr\u00f8ntomr\u00e5der med mer, f\u00f8r utbygging tillates. Dispensasjon fra plankravet vil f\u00f8rst om fremst v\u00e6re aktuelt i allerede fullt utbygde omr\u00e5der, der det ikke er n\u00f8dvendig med en overordnet vurdering av hensynene plankravet skal ivareta. Byr\u00e5den er enig i at ytterligere nedbygging i og langs strandsonen best ivaretas gjennom planprosess for \u00e5 sikre at alle relevante hensyn ivaretas. Det er \u00e5penbart et vesentlig potensiale for byggetiltak i den relativt ur\u00f8rte strandsonen mot Raunefjorden. Byr\u00e5den er imidlertid klar p\u00e5 at dette tiltaket ikke tilsier eller skal tolkes slik at det uten videre \u00e5pnes opp for beslag av ur\u00f8rt terreng langs sj\u00f8linjen. I denne sak er tale om etablering av molo som med hensyn til eksisterende anlegg, ikke i nevneverdig grad inneb\u00e6rer \u00f8kt nedbygging og/eller privatisering. Byr\u00e5den finner ikke at hensynene blir \u00abvesentlig tilsidesatt\u00bb, jf. pbl. \u00a7 19-2. Det vises i denne sammenheng til relevante momenter i ovennevnte dispensasjonsvurdering. I mangel av et konkret behov for overordnede og helhetlige vurderinger i forbindelse med oms\u00f8kte molo, er byr\u00e5den videre av den oppfatning at det ikke foreligger s\u00e6rskilte ulemper ved dispensasjon fra plankravet. Fordelene som nevnt gj\u00f8r seg ellers gjeldende. Fordelene ved oms\u00f8kte tiltak er \u00abklart st\u00f8rre enn ulempene\u00bb, jf. pbl. \u00a7 19-2. Byr\u00e5den er etter dette kommet til at de rettslige vilk\u00e5rene for \u00e5 dispensere er oppfylt, jf. pbl. \u00a7 19-2 annet ledd. Etter pbl. \u00a7 19-2 f\u00f8rste ledd er det da opp til forvaltningens frie skj\u00f8nn om det skal dispenseres, jf. formuleringen om at kommunen \u00abkan\u00bb gi varig eller midlertidig dispensasjon. I dette tilfellet er byr\u00e5den av den oppfatningen at den kan gis p\u00e5 samme vilk\u00e5r. Vedtakskompetanse: Byr\u00e5d for byutvikling har generell myndighet til \u00e5 fatte beslutninger som ikke er av prinsipiell betydning, jf. byr\u00e5dssak 1282/23. Alle beslutninger som er av prinsipiell betydning legges frem for byr\u00e5det 4 Byr\u00e5d for byutvikling fatter f\u00f8lgende vedtak: 1. Plan- og bygningsetatens vedtak datert 13.10.2023 oppheves i medhold av forvaltningsloven \u00a7 33 annet ledd. 2. Med hjemmel i pbl. \u00a7 19-2 gis det dispensasjon fra KPA 2018 \u00a7 3.1, \u00a7 6.1.1 og \u00a7 32.2.2 p\u00e5 f\u00f8lgende vilk\u00e5r: a. F\u00f8r kan gis midlertidig brukstillatelse / ferdigattest skal slippanlegget og deler av eksisterende kai v\u00e6re revet som oms\u00f8kt og godkjent i rammetillatelse BYGG-2023/12298-12. 3. Med hjemmel i pbl. \u00a7 20-1, jf. \u00a7 21-4 gis det rammetillatelse til etablering av molo (14,4 m2) tilknyttet til eksisterende kaianlegg. 4. Det overlates Plan- og bygningsetaten \u00e5 utferdige rammetillatelsen og stille n\u00f8dvendige vilk\u00e5r. 5. Klagen tas til f\u00f8lge. Dato: 4. februar 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: Fagetatens notat av 22.12.2023 med f\u00f8lgende vedlegg: 1. Oversiktskart 2. Oversiktsfoto 3. Situasjonsplan 4. Flyfoto 5. Klage datert 02.11.2023 6. Avslag datert 13.10.2023 7. S\u00f8knad datert 26.07.2023 8. Rammetillatelse til riving datert 05.07.2023 9. Uttalelse fra Bymilj\u00f8etaten datert 09.06.2023 10. Tegninger 5 "
}