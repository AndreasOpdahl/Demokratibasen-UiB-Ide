{
  "dokument_id": "d890b420-cc87-53b5-9810-31a02ab574f1",
  "doc_type": "case_attachment",
  "kommune": 5501,
  "tittel": "KUs uttalelse Troms\u00f8 kommune",
  "url": "https://innsyn.tromso.kommune.no/application/getMoteDokument?dokid=2001749409",
  "tekst": " KONTROLLUTVALGET Til Kommunestyret i Troms\u00f8 kommune KONTROLLUTVALGETS UTTALELSE OM TROMS\u00d8 KOMMUNES \u00c5RSREGNSKAPER FOR 2023 Kontrollutvalget har i m\u00f8te 30.05.2024 behandlet Troms\u00f8 kommunes \u00e5rsregnskaper og \u00e5rsberetning for 2023. Grunnlaget for behandlingen har v\u00e6rt \u00e5rsregnskapet til kommunekassen i Troms\u00f8 kommune, konsolidert \u00e5rsregnskap, \u00e5rsberetningene og revisjonsberetningene. I tillegg har revisor supplert kontrollutvalget med muntlig informasjon om aktuelle problemstillinger. Revisor avla forel\u00f8pig revisjonsberetning 15.04.2024, som f\u00f8lge av at \u00e5rsregnskapet ikke var avlagt og revisjonen kunne derfor ikke ferdigstille revisjonsarbeidet. Endelig revisjonsberetning ble avlagt 30.04.2024. Regnskapsavleggelsen har ikke skjedd iht. gjeldende frister. Kontrollutvalget har merket seg at \u00e5rsregnskapet til kommunekassen i Troms\u00f8 kommune for 2023 er gjort opp i balanse og med et negativ netto driftsresultat p\u00e5 kr. 267 008 284 i kommunekassen, og et negativt netto driftsresultat i det konsoliderte \u00e5rsregnskapet p\u00e5 kr. 304 494 329. Investeringsregnskapet for 2023 er avsluttet med et udekket bel\u00f8p p\u00e5 kr. 76 261 000 som er fremf\u00f8rt til dekning i senere \u00e5r. Det konsoliderte investeringsregnskapet for 2023 ble avsluttet med et udekket bel\u00f8p p\u00e5 98,1 millioner kroner. Kommunedirekt\u00f8ren har i \u00e5rsberetningen beskrevet og analysert kommunens \u00f8konomiske situasjon p\u00e5 en utfyllende m\u00e5te. Finansielle m\u00e5ltall, som skal gi en forsvarlig \u00f8konomi og ivareta kommunens handleevne i et lengre perspektiv viser et netto driftsresultat p\u00e5 \u2013 4 % og en gjeldsgrad p\u00e5 142 % og disse resultatene ligger ikke innenfor tallst\u00f8rrelsene vedtatt av kommunestyret. Disposisjonsfondet utgj\u00f8r 2,5 % som er litt over det vedtatte m\u00e5ltallet. Kommunens \u00f8konomiske handlingsrom er dermed sv\u00e6rt begrenset. Kontrollutvalget har ogs\u00e5 merket seg at \u00e5rsregnskapet og \u00e5rsberetningen er avlagt uten vesentlige feil, og det foreligger revisjonsberetning uten merknader. Gjennom rapporteringer fra revisor har ikke kontrollutvalget blitt gjort oppmerksom p\u00e5 forhold som skal tilsi at revisjonen ikke har blitt utf\u00f8rt p\u00e5 en betryggende m\u00e5te Kontrollutvalget anbefaler at kommunestyret godkjenner Troms\u00f8 kommunes \u00e5rsregnskaper og \u00e5rsberetning for 2023. 2 Troms\u00f8, den 30. mai 2024 Line Fusdahl leder av kontrollutvalget Gjenpart: Formannskapet "
}