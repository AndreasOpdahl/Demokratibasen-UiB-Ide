{
  "dokument_id": "2bfa3b63-d550-5e15-b9ec-374b98f5ab68",
  "doc_type": "case_attachment",
  "kommune": 4601,
  "tittel": "Ytrebygda gnr 39 bnr 717 Sandsli\u00e5sen 2. Klage over avslag p\u00e5 endringss\u00f8knad om beplantede tak",
  "url": "https://bergen.kommune.no/politikere-utvalg/api/fil/bk360/11803167/Ytrebygda-gnr-39-bnr-717-Sandsliasen-2-Klage-over-avslag-pa-endringssoknad-om-beplantede-tak",
  "tekst": " Byr\u00e5d for byutvikling Fullmaktssak /25 Saksframstilling V\u00e5r referanse: 2024/159429-6 Ytrebygda gnr 39 bnr 717 Sandsli\u00e5sen 2. Klage over avslag p\u00e5 endringss\u00f8knad om beplantede tak Hva saken gjelder: Saken gjelder klage over avslag p\u00e5 s\u00f8knad om endring av rammetillatelse datert 24.11.2023. Endringss\u00f8knaden inneb\u00e6rer at takflatene ikke etableres som gr\u00f8nne beplantede tak, best\u00e5ende av sedummatter av karplanter som gj\u00f8r takene pollinatorvennlige. Avslaget ble gitt den 26.09.2024 da en kom til at takflatene er \u00abegnet [...] som gr\u00f8nne tak beplantet med pollinatorvennlig vegetasjon\u00bb, jf. reguleringsplan 66450000 \u00a7 3.1.1.1.b. Vedtaket er p\u00e5klaget av ansvarlig s\u00f8ker \u00c5sane byggmesterforretning AS v/Kristine R\u00f8rlien. Tiltakshaver er Bergen kommune v/Etat for utbygging. Rammetillatelsen ang\u00e5r nybygg av bofellesskap med personalbase i henhold til gjeldende reguleringsplan 66450000 fra 2023, som regulerer arealene til helse- og omsorgsinstitusjon, friomr\u00e5de, parkering og annen veigrunngr\u00f8ntanlegg. Se vedtakets pkt. 3.1 for utfyllende informasjon om planstatus. Klager har subsidi\u00e6rt s\u00f8kt om dispensasjon fra krav til gr\u00f8nne tak i reguleringsplanen \u00a7 3.1.1.1.b, jf. pbl. \u00a7 19-1. Ansvarlig s\u00f8ker har opplyst at det er unnlatt \u00e5 varsle naboer, fordi deres interesser ikke/i liten grad ber\u00f8res av endringss\u00f8knaden, jf. pbl. \u00a7 21-3 annet ledd. Klage: Det f\u00f8lger av reguleringsplanen \u00a7 3.1.1.1.b at egnede takflater skal utformes som gr\u00f8nne tak. Klager bestrider i denne sammenheng at tiltakets takflater er egnet. Innledningsvis p\u00e5peker klager at bestemmelsen er upresis, og at det m\u00e5 legges betydelig vekt p\u00e5 ansvarshavende sin faglige forsvarlige vurdering av egnetheten. I denne sak er det tale om uegnede takflater med st\u00f8rst helning p\u00e5 33,5 grader. Vedlikeholdsbehovet er ogs\u00e5 stort og ressurskrevende. I lys av dette utgj\u00f8r helningen p\u00e5 taket i tillegg en risiko for den som utf\u00f8rer vedlikeholdet. Tilrettelegging for ferdsel til taket samt ferdselen i seg selv, er dessuten u\u00f8nsket av hensyn til beboergruppen. Til sist henvises det til sammenlignbar sak, der en konkluderte med det samme; at gr\u00f8nt tak er uegnet p\u00e5 et bygg som dette. Subsidi\u00e6rt s\u00f8kes det om dispensasjon fra krav til gr\u00f8nne tak, jf. pbl. \u00a7 19-1. Klager mener at tiltaket ikke vil ha noen nevneverdig visuell uttelling, da det er sv\u00e6rt f\u00e5 personer som f\u00e5r glede av gr\u00f8nt tak med hensyn til nybyggets plassering. I tillegg ivaretas hensynet til pollinerende arter i \u00f8vrige hagearealer og n\u00e6rliggende gr\u00f8ntomr\u00e5der, ogs\u00e5 av betydning for ulempene ved dispensasjon. Fordelene ved dispensasjon er knyttet opp til at unng\u00e5r store bygningsmessige utfordringer knyttet til tilkomst, sikring, vedlikehold mv. Det vises til klagen i sin helhet. Det er for \u00f8vrig oversendt arbeidstegninger som angir helningene p\u00e5 takflatene, i forbindelse med at det oppgis i klagen at en \u00abkom til skade for \u00e5 oppgi 28 grader i s\u00f8knaden\u00bb. 1 Fagetatens vurdering og anbefaling: Plan- og bygningsetaten som fagetaten opprettholder avslagsvedtaket. Fagetaten er i utgangspunktet enig i at ordlyden \u00abegnet\u00bb kunne v\u00e6rt mer presis, men mener bestemmelsen gj\u00f8res gjeldende ut ifra en n\u00e6rmere gjennomgang av relevante tolkningsfaktorer. P\u00e5 bakgrunn at gjennomgangen av planprosessen anser fagetaten det som klart at Bergen bystyret vedtok byr\u00e5dets forslag til gr\u00f8nne tak, og at det har v\u00e6rt en felles forst\u00e5else at dette er et krav. Ut fra dette fremst\u00e5r det videre som klart at forslagstiller til planen, som ikke \u00f8nsket gr\u00f8nt tak, ikke har vunnet frem. Det er da fagetatens oppfatning at det \u00abikke [har] v\u00e6rt uklart for partene at saltakene skal ha gr\u00f8nne tak, selv om ordlyden \u00abegnet\u00bb er benyttet. Ordet \u00abegnet\u00bb er slik fagetaten forst\u00e5r det tatt inn som en sikkerhetsventil slik at det ikke er et absolutt krav der taket faktisk ikke kan ha gr\u00f8nne tak av spesielle \u00e5rsaker. Men at saltakene skal anses som \u00abegnet\u00bb anser [fagetaten] som avklart i Bystyret sitt vedtak\u00bb. Denne klagesaken anses f\u00f8lgelig som en omkamp av tidligere anf\u00f8rsler i forkant av reguleringsplanen. N\u00e5r det gjelder henvisningen til annen byggesak, mener fagetaten at det ikke er tale om sammenlignbare sakskompleks. Fagetaten er for \u00f8vrig av den oppfatning at det ikke er grunnlag for dispensasjon. Slik fagetaten ser bestemmelsen, s\u00e5 er den i stor grad en bestemmelse som er inntatt som f\u00f8lge av politiske \u00f8nsker. Bestemmelsen er vedtatt av kommunen sitt h\u00f8yeste folkevalgte organ og omhandler konkrete forhold i planen. Fagetaten kan ikke se at det tas opp nye forhold i klagen utover det som forslagsstiller anf\u00f8rte f\u00f8r vedtakelsen av reguleringsplanen, som ogs\u00e5 er forhold som byr\u00e5det i sin saksfremstilling konkret har omtalt. Det vises til fagetatens notat datert 10.12.2024 i sin helhet. Byr\u00e5dens vurdering og konklusjon: Byr\u00e5det har vurdert saken p\u00e5 nytt med bakgrunn i mottatt s\u00f8knad og sakens dokumenter for \u00f8vrig, og er kommet til at klagen kan tas til f\u00f8lge. Er taket egnet til beplantede takflater, jf. planbestemmelsen \u00a7 3.1.1.1.b Det f\u00f8lger av planbestemmelsen \u00a7 3.1.1.1.b at: \u00abTakflatene skal der det er egnet utformes som gr\u00f8nne tak beplantet med pollinatorvennlig vegetasjon. Det tillates etablering av solenergianlegg p\u00e5 takflatene.\u00bb Byr\u00e5den f\u00f8lger p\u00e5 langt vei fagetatens utredninger om planprosessen. Det synes imidlertid ikke \u00e5 v\u00e6re rettslig grunnlag for \u00e5 komme til den konklusjon at saltakene skal ha gr\u00f8nne tak som oms\u00f8kt og godkjent i rammetillatelsen. Det vises i denne sammenheng til ordlyden i bestemmelsen \u00abder det er egnet\u00bb, som oppstiller en viss fleksibilitet i den videre detaljprosjekteringen for at deler av taket har andre forhold eller behov som m\u00e5 tas hensyn til. Hvorvidt takflatene er \u00abegnet\u00bb, m\u00e5 derfor bero p\u00e5 en konkret vurdering ut fra opplysningene som fremg\u00e5r av endringss\u00f8knaden og med hensyn til klagen for \u00f8vrig. Ordlyden \u00abegnet\u00bb tilsier isolert sett at det skal v\u00e6re relativt simpelt \u00e5 kunne utforme takene som gr\u00f8nne tak. I dette tilfellet mener byr\u00e5den imidlertid at det er n\u00e6rliggende \u00e5 se hen til \u00f8vrige tolkningsfaktorer, som er gjennomg\u00e5tt av fagetaten. De relevante tolkningsfaktorene tilsier at det skal mye til f\u00f8r takflatene i dette tilfellet ikke anses som egnet. Det opplyses i klagen om at en kom til skade for \u00e5 oppgi 28 grader helning, mens realiteten er takflater med st\u00f8rst helning p\u00e5 33,5 grader. Byr\u00e5den har forespurt og mottatt tegninger som viser helningen p\u00e5 taket. Mottatte arbeidstegninger er i samsvar med \u00abSnitt C\u00bb datert 31.05.2023 vedlagt opprinnelig rammes\u00f8knad. Snittegningen viser at takflatene i hovedsak etableres med en helning p\u00e5 23 og 33,5 grader. Med hensyn til ordlyden \u00abtakflatene skal der det er egnet [...]t\u00bb (byr\u00e5dens understrekning), finner byr\u00e5den det klart at bestemmelsen \u00e5pner for at kun deler av takflatene utformes med gr\u00f8nne tak. Byr\u00e5den tar derfor stilling til den enkelte helningen p\u00e5 takflatene. 2 Byr\u00e5dens unders\u00f8kelser viser at det er delte faglige oppfatninger om hvilken helningsgrad som er egnet for gr\u00f8nne takflater. I lys av terskelen som er satt i denne sak, vil byr\u00e5den likevel se hen til \u00f8vre sjiktet. Oslo kommune har vedtatt strategi for gr\u00f8nne tak og fasader. I det tilh\u00f8rende faglige grunnlaget for strategien har en foretatt n\u00e6rmere vurderinger om hvilken helningsgrad som kan anses egnet. Konklusjonen er at takflater p\u00e5 mindre enn 30 grader er egnet. Dette tilsvarer K\u00f8benhavn sin praksis. Byr\u00e5den mener i denne sak at det er gode grunner for \u00e5 ligge seg p\u00e5 samme linje. Med dette tar byr\u00e5den klagen til f\u00f8lge hva gjelder takflatene som overstiger en helningsgrad p\u00e5 30 grader. I egnethetsvurderingen for takflatene for \u00f8vrig, avviser byr\u00e5den at det er relevant \u00e5 se hen til betydningen for beboergruppen, vedlikeholdsbehovet og s\u00e5 videre. Krav om gr\u00f8nne tak opprettholdes derfor i utgangspunktet for oms\u00f8kt og godkjent utforming p\u00e5 takflatene med helning p\u00e5 mindre enn 30 grader. Dispensasjon fra reguleringsplanen \u00a7 3.1.1.1.b, jf. pbl. \u00a7 19-1 Med hensyn til ovennevnte vurderinger, avgrenser byr\u00e5den dispensasjonss\u00f8knaden til \u00e5 gjelde for takflatene som har en helning p\u00e5 mindre enn 30 grader, jf. pbl. \u00a7 19-1. Vilk\u00e5rene for \u00e5 dispensere f\u00f8lger av pbl. \u00a7 19-2 andre ledd hvor det fremg\u00e5r at: \u00abDispensasjon kan ikke gis dersom hensynene bak bestemmelsen det dispenseres fra, hensynene i lovens form\u00e5lsbestemmelse eller nasjonale eller regionale interesser, blir vesentlig tilsidesatt. Fordelene ved \u00e5 gi dispensasjon skal v\u00e6re klart st\u00f8rre enn ulempene\u00bb. Hensynet bak bestemmelsen knyttes opp til forhenv\u00e6rende byr\u00e5d sin saksframstilling i plansaken. Det forhenv\u00e6rende byr\u00e5det vurderte gr\u00f8nne tak som positivt for overvannsh\u00e5ndtering og for naturmangfoldet i omr\u00e5det. Det gr\u00f8nne taket skulle ogs\u00e5 v\u00e6re avb\u00f8tende tiltak for delvis nedbygging av eksisterende gr\u00f8nne arealer, som antas ogs\u00e5 \u00e5 v\u00e6re av betydning for tiltakets visuelle kvaliteter. Dispensasjon vil inneb\u00e6re at ingen av takflatene utformes som gr\u00f8nne tak, med de konsekvenser det har for overvannsh\u00e5ndtering og for naturmangfoldet. Det ber\u00f8rer likevel kun de takflatene som er omfattet av kravet i planbestemmelsen, og dispensasjon m\u00e5 da anses \u00e5 v\u00e6re av begrenset betydning for disse forhold. Byr\u00e5den deler i denne sammenheng klagers oppfatning om at prosjektet ivaretar hensynet til naturmangfoldet, ved de gr\u00f8ntomr\u00e5dene som etableres for \u00f8vrig, jf. landskapsplan for nybygget. Det antas ogs\u00e5 at sedummattene i liten grad vil ha effekt p\u00e5 overvannsh\u00e5ndteringen i forhold til bruk av tunge, tykke vekstlag i andre prosjekter. Videre synes det \u00e5 v\u00e6re estetisk uheldig \u00e5 etablere gr\u00f8nt tak p\u00e5 kun deler av bebyggelsen. Dessuten kan ikke byr\u00e5den finne tilsvarende takutforming p\u00e5 annen bebyggelse innen en radius p\u00e5 om lag \u00e9n kilometer. Dispensasjon vil dermed ikke gj\u00f8re at tiltaket skiller seg ut fra den helhetlige takstrukturen. Samlet sett er byr\u00e5den kommet til at hensynene ikke blir \u00abvesentlig tilsidesatt\u00bb, jf. pbl. \u00a7 19-2. Hva gjelder fordeler og ulemper ved dispensasjon, finner ikke byr\u00e5den s\u00e6rskilte ulemper ved oms\u00f8kte dispensasjon i lys av ovennevnte vurderinger. Det vises til at en mindre del av takflatene med sedummatter vil ha begrenset betydning for overvannsh\u00e5ndtering. I tillegg ivaretas naturmangfoldet av de gr\u00f8nne arealene i prosjektet for \u00f8vrig. Med hensyn til dette finner byr\u00e5den grunnlag for \u00e5 kunne tillegge klagers syn p\u00e5 fordeler vekt i vurderingen, selv om momentene ikke anses \u00e5 v\u00e6re av konkret betydning for kommunens areal- og ressursdisponering samt andre hensyn av allmenne interesser. Etablering av gr\u00f8nne tak p\u00e5 deler av takflatene utl\u00f8ser ett viss vedlikeholdsbehov, som m\u00e5 ivaretas innenfor rammene av beboergruppen som skal benytte seg av nybygget. Det inneb\u00e6rer at vedlikeholdsbehovet m\u00e5 ivaretas p\u00e5 en sk\u00e5nsom m\u00e5te. Tilkomsten m\u00e5 ogs\u00e5 utformes med n\u00f8dvendige sikringstiltak for \u00e5 hindre u\u00f8nsket ferdsel p\u00e5 tak. Etablering av gr\u00f8nne tak p\u00e5 kun deler av takflatene synes dessuten \u00e5 ikke gj\u00f8re store utslag i en kost-nytte-vurdering. Fordelene ved dispensasjon vurderes til \u00e5 v\u00e6re \u00abklart st\u00f8rre enn ulempene\u00bb, jf. pbl. \u00a7 19-2. 3 Byr\u00e5den er etter dette kommet til at de rettslige vilk\u00e5rene for \u00e5 dispensere er oppfylt for \u00f8vrige takflater som er omfattet av kravet i \u00a7 3.1.1.1.b, jf. pbl. \u00a7 19-2 annet ledd. Etter pbl. \u00a7 19-2 f\u00f8rste ledd er det da opp til forvaltningens frie skj\u00f8nn om det skal dispenseres, jf. formuleringen om at kommunen \u00abkan\u00bb gi varig eller midlertidig dispensasjon. I dette tilfellet er byr\u00e5den av den oppfatning at det kan gis dispensasjon. Byr\u00e5den vil til sist p\u00e5peke at det ikke er mottatt opplysninger som tilsier at dispensasjonss\u00f8knaden er tilstrekkelig nabovarslet, som opplyst i klagen. Byr\u00e5den mener likevel at varsel kan unnlates, da dispensasjon i liten grad ber\u00f8rer interessene til naboer og gjenboere, jf. pbl. \u00a7 21-3. Vedtakskompetanse: Byr\u00e5d for byutvikling har generell myndighet til \u00e5 fatte beslutninger som ikke er av prinsipiell betydning, jf. byr\u00e5dssak 1282/23. Alle beslutninger som er av prinsipiell betydning legges frem for byr\u00e5det. Byr\u00e5d for byutvikling fatter f\u00f8lgende vedtak: 1. Plan- og bygningsetatens vedtak datert 26.09.2024 oppheves i medhold av forvaltningslovens \u00a7 33 annet ledd. 2. Med hjemmel i pbl. \u00a7 19-2 gis det dispensasjon fra reguleringsplan 66450000 \u00a7 3.1.1.1.b. 3. Med hjemmel i pbl. \u00a7 20-1, jf. 21-4 gis det tillatelse til endringss\u00f8knad slik at takflatene ikke etableres som gr\u00f8nne beplantede tak. 4. Det overlates plan- og bygningsetaten \u00e5 utferdige tillatelsen og stille n\u00f8dvendige vilk\u00e5r. 5. Klagen tas til f\u00f8lge. Dato: 20. desember 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: Fagetatens notat datert 10.12.2024 med f\u00f8lgende vedlegg: 1. Oversiktskart 2. Oversiktsfoto 3. Situasjonsplan 4. Avslag datert 26.09.2024 5. Klage datert 17.10.2024 6. S\u00f8knad datert 10.09.2024 7. Tegninger \u2013 Endret fasade og godkjent fasade 4 "
}