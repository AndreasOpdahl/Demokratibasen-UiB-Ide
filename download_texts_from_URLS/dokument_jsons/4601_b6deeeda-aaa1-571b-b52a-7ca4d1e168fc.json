{
  "dokument_id": "b6deeeda-aaa1-571b-b52a-7ca4d1e168fc",
  "doc_type": "case_presentation",
  "kommune": 4601,
  "tittel": "Interpellasjon nr. 13 fra Thor Haakon Bakke (MDG) om fremtiden for Posten Eiendom AS sin plan og tomt p\u00e5 Kokstad (arealplanid: 4601_65960000). Bergen bystyre 27.05.2025",
  "url": "https://bergen.kommune.no/politikere-utvalg/api/fil/bk360/12664119/Framstilling-Interpellasjon-nr-13-fra-Thor-Haakon-Bakke-MDG-om-fremtiden-for-Posten-Eiendom-AS-sin-plan-og-tomt-pa-Kokstad-arealplanid-4601-65960000-Bergen-bystyre-27-05-2025",
  "tekst": " Bystyrets kontor Til Intern korrespondanse BBU - Seksjon forvaltning og mobilitet V\u00e5r referanse: 2025/161469-3 (Arbeidssted) Saksbehandler: Anette Hatlemark Drabl\u00f8s Dato: 14. mai 2025 Fra Bystyrets kontor Interpellasjon nr. 13 fra Thor Haakon Bakke (MDG) om fremtiden for Posten Eiendom AS sin plan og tomt p\u00e5 Kokstad (arealplanid: 4601_65960000). Bergen bystyre 27.05.2025 Juni 2022 vedtok Bergen bystyre en st\u00f8rre n\u00e6ringsplan p\u00e5 Kokstad (arealplanid: 4601_65960000). Saken var viktig for Posten Eiendom AS og deres behov etablering av ny terminal i Bergensomr\u00e5det. \u00d8nsket fra Posten var ogs\u00e5 hovedbegrunnelsen for at flertallet i bystyret vedtok planen slik den forel\u00e5. Som en del av planen ble det regulert et st\u00f8rre omr\u00e5de hvor verken Posten eller andre akt\u00f8rer hadde planer, omtalt som I/L2. Begrunnelsen for I/L2 var at omr\u00e5det var n\u00f8dvendig \u00e5 regulere for \u00e5 finansiere utbyggingen av rekkef\u00f8lgekrav knyttet til infrastruktur for terminalen. I ettertid har Posten Eiendom AS funnet en annen lokalitet for sin virksomhet. En av de andre akt\u00f8rene som skulle inn i omr\u00e5det, BIR, har ogs\u00e5 lagt vekk sine planer. Posten har derfor begynt \u00e5 skille ut tomter og selge dem. Samtidig har det heleide statlige selskapet hogd ned skogen p\u00e5 store deler av den regulerte tomten. Videre best\u00e5r omr\u00e5det av verdifull natur, er et yndet turterreng som del av Storrinden omr\u00e5det, og det er en rekke myrer som lagrer store mengder karbon som er planlagt nedbygd. P\u00e5 Stortinget har det blitt tatt initiativ ovenfor regjeringen for \u00e5 bevare omr\u00e5de som gr\u00f8nt (blant annet dok. nr. 15:2112). Dette har ikke f\u00f8rt frem og regjeringen vil ikke gripe inn ovenfor Posten. Den eneste m\u00e5ten \u00e5 bevare dette omr\u00e5det som det n\u00e5 ikke er behov for er \u00e5 endre/oppheve reguleringsplanen. Konklusjonen i den opprinnelige byr\u00e5dssaken for planen oppsummerer begrunnelsene for \u00e5 vedta planen:\"Planforslaget slik det er lagt frem til politisk behandling medf\u00f8rer negative konsekvenser for klima og natur. Dette er etter byr\u00e5dets vurdering i strid med internasjonale, nasjonale og lokale m\u00e5lsetninger om \u00e5 sikre natur fra nedbygging og bidra til reduserte klimagassutslipp. For \u00e5 ivareta forutsigbarhet og kontinuitet i byutviklingen p\u00e5 Dokken og p\u00e5 Mindemyren og i forhold til bystyrets tidligere vedtak om arealbruken i omr\u00e5det innstiller byr\u00e5det p\u00e5 \u00e5 vedta planforslaget med noen mindre endringer\". Ingen av argumentene for \u00e5 vedta planen er lenger gyldige eller relevante, alts\u00e5 byutvikling p\u00e5 Dokken og Mindemyren, hensynet til forutsigbarhet, og behovet for \u00e5 bygge ut omr\u00e5det for \u00e5 finansiere rekkef\u00f8lgekrav. Interpellantene mener derfor det er i tr\u00e5d med Bergen sine milj\u00f8- og klimam\u00e5l, for friluftsliv og natur, \u00e5 endre eller oppheve planen. Sp\u00f8rsm\u00e5l: Vil byr\u00e5det starte en prosess for \u00e5 endre eller oppheve planen p\u00e5 Kokstad (Ytrebygda, Gnr. 111, Bnr. 83 mfl., Kokstaddalen)? Med hilsen Bystyrets kontor Anette H. Drabl\u00f8s - F\u00f8rstekonsulent Dokumentet er godkjent elektronisk. Kopi: Byr\u00e5dsleders avdeling stab (Arbeidssted) "
}