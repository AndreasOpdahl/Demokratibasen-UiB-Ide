{
  "dokument_id": "f39da60c-ffa2-5d53-817b-043bc1d0f56b",
  "doc_type": "case_attachment",
  "kommune": 4601,
  "tittel": "Ny politisk m\u00f8teportal - status og videre fremdrift ",
  "url": "https://bergen.kommune.no/politikere-utvalg/api/fil/bk360/11095108/Ny-politisk-moteportal-status-og-videre-fremdrift-",
  "tekst": " cc_Virksomhet Til Forretningsutvalget Notat V\u00e5r referanse: 2022/39338-12 Saksbehandler: \u00d8ivind Hauge St\u00f8le Dato: 6. september 2024 Fra Bystyrets kontor Ny politisk m\u00f8teportal - status og videre fremdrift Bakgrunn Bergen bystyre vedtok anskaffelse og implementering av et m\u00f8teadministrasjonssystem i mai 2022 (sak 143/22). Den 6. februar (sak 53/24) behandlet forretningsutvalget sak om prosess for anskaffelsen. I dette notatet gir bystyredirekt\u00f8ren en kort status for arbeidet, veien videre og involvering av de folkevalgte. Nytt system skal effektivisere og forenkle forberedelsen, gjennomf\u00f8ring og oppf\u00f8lgingen av politiske m\u00f8ter, b\u00e5de for de folkevalgte og for administrasjonen. L\u00f8sningen skal erstatte manuelle prosesser og redusere risiko for feil som f\u00f8lge av disse, samt sikre at alle lovp\u00e5lagte krav f\u00f8lges (kommunelov, offentlighetslov m.v.). I sum skal anskaffelsen legge til rette for h\u00f8yere kvalitet i gjennomf\u00f8ringen av politiske m\u00f8ter i Bergen kommune. Slik praksis er i dag, kreves det mange manuelle operasjoner for \u00e5 sende ut saker, legge inn forslag og merknader, lage voteringsark, skrive protokoll, etc. Dette er lite effektivt og gir risiko for feil p\u00e5 mange steder i prosessen. Fremdrift Bystyrets kontor er i sluttspurten av anskaffelsesprosessen. Prosessen blir gjennomf\u00f8rt i godt samarbeid med innkj\u00f8psenheten i Bergen kommune og Ansattservice. Gitt at ogs\u00e5 siste del av denne prosessen g\u00e5r som planlagt, vil signering av kontrakt skje primo oktober. Etablering av l\u00f8sningen vil foreg\u00e5 fram mot \u00e5rsskiftet. L\u00f8sningen blir tatt i bruk s\u00e5 snart den er tilgjengelig, estimert til 01.01.2025. Fremdriftsplanen er ambisi\u00f8s, og krever betydelige administrative ressurser. Slik ambisi\u00f8s fremdrift inneb\u00e6rer ogs\u00e5 risiko knyttet til tid og kvalitet. Blant annet skal l\u00f8sningen integreres mot flere av kommunens \u00f8vrige l\u00f8sninger, l\u00f8sningen skal settes opp/konfigureres, det skal gjennomf\u00f8res ulike tester, oppl\u00e6ringsaktiviteter og lages en plan for utrulling og overf\u00f8ring til drift. Prosjektet balanserer og vurderer risiko fortl\u00f8pende. Forretningsutvalget vil bli holdt jevnlig orientert om fremdriften. I l\u00f8pet av oktober tar bystyredirekt\u00f8ren sikte p\u00e5 \u00e5 utarbeide en orienteringssak med n\u00e6rmere beskrivelse av utrullingsplanen. Involvering Kravspesifikasjonen som ligger til grunn for anskaffelsen, og som blant annet ble utarbeidet p\u00e5 grunnlag av innspill fra folkevalgte, legger til grunn at alle forberedelser til og gjennomf\u00f8ring av de politiske m\u00f8tene skjer integrert i l\u00f8sningen. Dette vil gi langt bedre oversikt og gi potensial for betydelig effektivisering og forenkling. Samtidig inneb\u00e6rer nye verkt\u00f8y ogs\u00e5 endringer, og det er derfor viktig \u00e5 forberede implementeringen godt. I etableringsfasen f\u00f8r l\u00f8sningen settes i drift, vil det v\u00e6re behov for god og tett dialog med de folkevalgte. Dette gjelder b\u00e5de avklaringer i forbindelse med oppsett/tilpasninger i l\u00f8sningen, testing, oppl\u00e6ring og utrulling. Videre fremdrift m/plan for utrulling m\u00e5 endelig defineres i samarbeid med den leverand\u00f8r som velges. Bystyredirekt\u00f8ren vil komme tilbake til forretningsutvalget med n\u00e6rmere informasjon og forslag til involvering av folkevalgte m.fl. s\u00e5 snart som mulig. Med hilsen Bystyrets kontor Trine Pettersen Gr\u00f8nbech - bystyredirekt\u00f8r \u00d8ivind Hauge St\u00f8le - fagleder Dokumentet er godkjent elektronisk. "
}