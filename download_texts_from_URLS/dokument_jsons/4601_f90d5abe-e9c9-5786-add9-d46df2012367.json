{
  "dokument_id": "f90d5abe-e9c9-5786-add9-d46df2012367",
  "doc_type": "case_attachment",
  "kommune": 4601,
  "tittel": "H\u00f8yringsnotat  (1).pdf",
  "url": "https://bergen.kommune.no/politikere-utvalg/api/fil/bk360/9717712/Hoyringsnotat-1-pdf",
  "tekst": "H\u00f8yringsnotat Dato: 11.01.2024 Saksnr: 23/5444 H\u00f8yringsfrist: 11.april 2024 H\u00f8yringsnotat om EU-kommisjonen sitt forslag til forordning om kamp mot forseinka betaling i handelsh\u00f8ve 1 Innleiing Justis- og beredskapsdepartementet sender med dette p\u00e5 h\u00f8yring Europakommisjonen sitt forslag til EU-forordning om kamp mot forseinka betaling i handelsh\u00f8ve. Forslaget til forordning vart lagt fram av Europakommisjonen 12. september 2023. H\u00f8yringsinstansane blir inviterte til \u00e5 uttale seg om sitt syn p\u00e5 Europakommisjonen sitt forslag. Departementet har p\u00e5 det noverande tidspunktet ikkje utf\u00f8rleg vurdert behovet for endringar i norsk rett som f\u00f8lgje av forslaget, men gjer merksam p\u00e5 at reglane er foresl\u00e5tt som forordning og dermed vil krevje ei anna gjennomf\u00f8ring enn det noverande direktivet. N\u00e5r det gjeld \u00f8konomiske og administrative konsekvensar av ei eventuell gjennomf\u00f8ring i norsk rett, viser departementet til at Europakommisjonen har vurdert slike konsekvensar i sitt forslag, sj\u00e5 punkt 3 og 4 i forslaget. H\u00f8yringsinstansane blir inviterte til \u00e5 uttale seg om desse konsekvensane er relevante for norske forhold. I konsekvensanalysen er det mellom anna antatt at ein reduksjon p\u00e5 35 % av de forseinka betalingane er realistisk, men at forslaget vil f\u00f8re med seg b\u00e5de eingongskostnadar og tilbakevendande handhevingskostnadar for f\u00f8retaka. Departementet ber om h\u00f8yringsinstansane sitt syn p\u00e5 innhaldet i forslaget til forordning og konsekvensar ved ei eventuell gjennomf\u00f8ring i norsk rett. Det er normalt \u00e5 forvente at forslag fr\u00e5 Europakommisjonen vil bli gjenstand for endringar i det vidare lovarbeidet i EU. Dersom forslaget til forordning blir vedtatt av EU, vil eit seinare forslag til lov- eller forskriftsendringar som f\u00f8lgje av gjennomf\u00f8ringa bli sendt p\u00e5 h\u00f8yring p\u00e5 vanleg m\u00e5te. I h\u00f8yringsnotatet blir det kort gjort greie for hovudinnhaldet i forslaget og forholdet til norsk rett. Innspel fr\u00e5 h\u00f8yringsinstansane vil bli brukt i regjeringa sitt arbeid med \u00e5 fastleggje norske posisjonar og kan eventuelt bli formidla til lovgivande organ i EU og andre partar i E\u00d8S-statar. N\u00e6rare informasjon om korleis regelverk blir til i E\u00d8S, finnes p\u00e5 Utanriksdepartementet sine nettsider. 1 2 Forslag COM (2023) 533 til forordning om kamp mot forseinka betaling i handelsh\u00f8ve P\u00e5 dansk har COM (2023) 533 f\u00e5tt tittelen \u00abForslag til Europa-Parlamentets og R\u00e5dets forordning om bek\u00e6mpelse af forsinket betaling i handelstransaktioner\u00bb. Forslaget blir i det f\u00f8lgjande omtalt som \u00abforordninga\u00bb. Forslaget til forordning gir reglar som skal forbetre betalingsdisiplinen i handelstransaksjonar gjennom f\u00f8rebyggjande og avskrekkande tiltak, og dessutan handhevings- og klagemekanismar. Forslaget har til f\u00f8rem\u00e5l \u00e5 verne f\u00f8retak og konkurranseevna deira mot dei negative verknadene av betalingsforseinkingar og sikre ein velfungerande indre marknad. Dette gjeld s\u00e6rleg for sm\u00e5 og mellomstore verksemder. Forslaget er ein del av Europakommisjonen sitt arbeidsprogram for 2023 under m\u00e5let \u00abEit Europa klar for den digitale tidsalder\u00bb. Det gjeldande Europaparlaments- og r\u00e5dsdirektivet 2011/7/EU av 16. februar 2011 om kamp mot forseinka betaling i handelsh\u00f8ve vart gjennomf\u00f8rt i norsk rett hovudsakleg ved lov 15. februar 2013 nr. 8 om endringar i forsinkelsesrenteloven mv. (gjennomf\u00f8ring av direktiv 2011/7/EU om kamp mot forseinka betaling i handelsh\u00f8ve). Sj\u00e5 Prop. 150 L (2011-2012) for n\u00e6rare om endringa. Europakommisjonen meiner at forseinka betaling framleis er eit problem, og det nye forslaget er ei forordning som skal erstatte det noverande direktivet om forseinka betaling. Kommisjonen peikar p\u00e5 ei rekkje spesifikke manglar som gir grunn til \u00e5 erstatte det noverande direktivet: - tvitydige f\u00f8resegner om \u00abklart urimelige\u00bb betalingsfristar i samband med transaksjonar mellom verksemder (B2B), urimeleg betalingspraksis og fristane for godkjennings- eller verifikasjonsprosedyrane - den faste erstatninga - asymmetrien i reglane for betalingsvilk\u00e5r mellom B2B- og G2B- transaksjonar (G2B-transaksjonar er transaksjonar mellom styresmakter og verksemder) - mangelen p\u00e5 ein maksimal betalingsfrist for handelstransaksjonar mellom verksemder - manglande overvaking av etterleving og handheving - mangelen p\u00e5 verkt\u00f8y til kamp mot informasjonsubalanse - manglande verkt\u00f8y for kreditorane til \u00e5 gripe inn overfor debitorane deira - mangelen p\u00e5 samvirke mellom offentlege anbod og reglar for hurtig betaling For \u00e5 b\u00f8te p\u00e5 dette inneber forslaget til forordning mellom anna f\u00f8lgjande: - avgrensing av betalingsfristar til 30 dagar i transaksjonar mellom verksemder - godkjennings- eller verifikasjonsprosedyre avgrensa til 30 dagar - medlemsstatane fremjar tilgang til utdanning i kredittstyring og finansiell forst\u00e5ing - forseinkingsrenter kjem automatisk - den faste erstatninga for kvar transaksjon som vert betalt for seint, blir auka til 50 euro - medlemsstatane skal peike ut organ som er ansvarlege for \u00e5 handheve reglane og gjennomf\u00f8re unders\u00f8kingar, og som kan utferde administrative sanksjonar 2 - ved offentlege byggje- og anleggskontraktar skal offentlege oppdragsgivarar kontrollere at betalinga til hovudentrepren\u00f8ren har vorte overf\u00f8rt til dei direkte underentrepren\u00f8rane - medlemsstatane skal ha eit nasjonalt meklingssystem for \u00e5 l\u00f8yse betalingstvistar i handelstransaksjonar - medlemsstatane skal ta opp sp\u00f8rsm\u00e5let om urimelege avtalevilk\u00e5r og urimeleg handelspraksis gjennom nasjonal rett Europakommisjonen forklarer kvifor den \u00f8nsker forordning som instrument med tilvising til at forseinka betaling har eit \u00abgr\u00e6nseoverskridende aspekt\u00bb, og at medlemsstatane samtidig vil \u00abkunne vedtage strengere bestemmelser om visse aspekter\u00bb. Transaksjonar med forbrukarar er ikkje omfatta av noverande direktiv, og heller ikkje av det nye forslaget til forordning. 3 Innhaldet i forslaget til forordning Forslaget til forordning best\u00e5r av 20 artiklar. Artikkel 1 angir verkeomr\u00e5det for forslaget til forordning. Artikkelen stadfestar det noverande verkeomr\u00e5det, alts\u00e5 betalingar som ledd i transaksjonar mellom f\u00f8retak og mellom f\u00f8retak og det offentlege. Det blir presisert at forordninga ikkje gjeld for - betalingar for transaksjonar med forbrukarar - betalingar utf\u00f8rt som kompensasjon for skadar - betalingar i samband med gjeld som er gjenstand for insolvensf\u00f8rehaving Det noverande direktivet nemner alle desse unntaka, men forordninga samlar dei i artikkel 1. Vidare er det angitt at forslaget, med unnatak for artikkel 3 nr. 1, ikkje skal ha verknad for f\u00f8resegner i direktiv (EU) 2019/633 om urimeleg handelspraksis i handelsh\u00f8ve (B2B) i matkjeda. Direktiv (EU) 2019/633 er ikkje innteke i E\u00d8S-avtalen. Artikkel 2 gir definisjonane som skal gjelde for forslaget. Dei fleste av definisjonane i det noverande direktivet artikkel 2 blir f\u00f8rt vidare. Nye definisjonar av \u00abgodkendelses- eller kontrolprocedure\u00bb, \u00abdebitor\u00bb og \u00abkreditor\u00bb er likevel lagt til. Med \u00abgodkendelses- eller kontrolprocedure\u00bb skal ein forst\u00e5 den framgangsm\u00e5ten som blir nytta til \u00e5 fastsl\u00e5 om dei leverte varene eller tenestene er i samsvar med krava i avtalen. Med \u00abdebitor\u00bb siktar ein til alle fysiske eller juridiske personar eller alle offentlege styresmakter som skylder ei betaling for ei levert vare eller ei levert yting av teneste. \u00abKreditor\u00bb vil seie alle fysiske eller juridiske personar eller alle offentlege styresmakter som har levert varer til ein debitor eller levert yting av tenester til ein debitor. Artikkel 3 omhandlar betalingsfristar. Den er strengare enn det noverande direktivet artikkel 3 og 4, som er gjennomf\u00f8rt i forsinkelsesrenteloven \u00a7\u00a7 2 a og 2 b. Betalingsfristen og varigheita av godkjennings- eller verifikasjonsprosedyren blir avgrensa til h\u00f8gst 30 dagar. 3 Alle tilvisingar til klart urimeleg praksis eller klart urimelege vilk\u00e5r er fjerna. Forslaget er ikkje til hinder for nasjonale reglar med kortare fristar, jf. punkt 4 i artikkelen. Artikkel 4 gir reglar om betalingar til underleverand\u00f8rar i samband med offentlege innkj\u00f8p. Dette er ei ny f\u00f8resegn som skal bidra til at betalingar vert sendt ned gjennom forsyningskjeda i kontraktar om offentlege arbeid. Dette skjer ved \u00e5 krevje at hovudentrepren\u00f8ren skal p\u00e5vise at direkte underleverand\u00f8rar har vorte betalt. Artikkel 5 omhandlar forseinkingsrenter og er ogs\u00e5 ei ny f\u00f8resegn. Den byggjer p\u00e5 artikkel 3 og 4 i det noverande direktivet, som er gjennomf\u00f8rt i forsinkelsesrenteloven \u00a7\u00a7 2 a og 2 b. Artikkelen presiserer at det automatisk skal betalast forseinkingsrente n\u00e5r f\u00f8lgjande tre vilk\u00e5r er oppfylt: - Kreditor har oppfylt sine kontraktsmessige og lovsette plikter - Debitor har f\u00e5tt betalingsoppmoding - Kreditor har ikkje f\u00e5tt den skuldige summen innanfor betalingsfristen Kreditor kan ikkje gi avkall p\u00e5 retten til \u00e5 f\u00e5 forseinkingsrenter. Det er ogs\u00e5 eit krav om at debitor gir kreditor alle opplysningar som er naudsynte for \u00e5 sikre at fakturaen kan bli akseptert og handsama av debitor. Det blir vidare presisert at det kjem forseinkingsrente inntil hovudstolen er betalt, i tr\u00e5d med rettspraksis fr\u00e5 EU-domstolen. Artikkel 6 om rentesats for forseinkingsrente er ogs\u00e5 ny. Artikkelen harmoniserer rentesatsen. Satsen er den referanserenta som Den europeiske sentralbanken fastset i medlemsstatar som har euro som valuta, eller den nasjonale sentralbanken for medlemsstatar som ikkje har euro som valuta, pluss \u00e5tte prosentpoeng. Artikkel 7 om betalingsplanar speglar innhaldet i artikkel 5 i det noverande direktivet. Dersom betalinga skjer p\u00e5 grunnlag av avdrag, og eit avdrag ikkje er betalt innan avtalt dato, blir forseinkingsrenter utrekna p\u00e5 grunnlag av ein eventuelt forfallen sum. Artikkel 8 gir reglar om erstatning for inndrivingskostnadar. Artikkelen svarer til artikkel 6 i det noverande direktivet, som er gjennomf\u00f8rt i forsinkelsesrenteloven \u00a7 3 a. Kreditor skal, n\u00e5r ho eller han har rett til renter for forseinka betaling, som eit minimum ha ein fast kompensasjon. Erstatninga blir justert opp fr\u00e5 40 euro til 50 euro, i tr\u00e5d med inflasjonen. Det blir presisert at erstatningssummen skal betalast for kvar enkelt transaksjon som vert betalt for seint. I tillegg skal kreditor framleis ha rett til ei rimeleg erstatning for moglege inndrivingskostnadar som overstig den nemnde standardkompensasjonen. Artikkel 9 omhandlar ugyldige avtalevilk\u00e5r og ugyldig praksis. F\u00f8resegna er ny og erstattar artikkel 7 i det noverande direktivet, som er gjennomf\u00f8rt i forsinkelsesrenteloven \u00a7 4 a. Artikkelen fjernar omgrepet \u00abklart urimelig\u00bb og stiller opp f\u00f8lgjande liste over former for praksis som er ugyldig etter forordninga: - fastsetjing av betalingsfristen i strid med artikkel 3 - avgrensing av kreditor sin rett til forseinkingsrente etter artikkel 5 eller til erstatning etter artikkel 8 4 - forlenging av varigheita av godkjennings- eller verifikasjonsprosedyren ut over artikkel 3 - med vilje forseinke sending av fakturaen F\u00f8resegna gir ogs\u00e5 ein rett for organisasjonar som representerer kreditorar eller f\u00f8retak til \u00e5 f\u00e5 pr\u00f8vd saker om ugyldige avtalevilk\u00e5r og praksis ved forseinka betaling. Artikkel 10 om eigedomsatterhald svarer til artikkel 9 i det noverande direktivet. Dersom det uttrykkjeleg er avtalt eigedomsatterhald, har kreditor eigedomsretten til varene inntil dei er fullt betalt. Artikkel 11 omhandlar gjennomsiktigheit og svarer til artikkel 8 i det noverande direktivet. F\u00f8resegna regulerer plikta for medlemsstatane til \u00e5 sikre offentlegheita tilgang til opplysningar om rettar og plikter i samsvar med f\u00f8resegnene i forordninga. Artikkel 12 gjeld framgangsm\u00e5tar for inndriving ved uomstridde krav og svarer til artikkel 10 i det noverande direktivet. Den stiller krav til sakshandsamingstida ved tvangsfullf\u00f8ring, i form av at tvangsfullf\u00f8ringsgrunnlag skal skaffast etter seinast 90 kalenderdagar. Artikkel 13 omhandlar handhevande styresmakter og er ny. Den fastset at medlemsstatane er forplikta til \u00e5 peike ut nasjonale handhevande styresmakter som er ansvarlege for \u00e5 handheve forordninga, og som skal samarbeide med Kommisjonen og andre relevante nasjonale handhevande styresmakter. Artikkel 14 om kompetansen til handhevande styresmakter er ogs\u00e5 ny. Den inneheld f\u00f8lgjande liste over dei rettar som dei handhevande styresmaktene skal ha for \u00e5 sikre at forordninga blir handheva: - kompetanse til \u00e5 innleie og gjennomf\u00f8re unders\u00f8kingar p\u00e5 eige initiativ eller p\u00e5 grunnlag av klage - kompetanse til \u00e5 krevje at kreditorar og debitorar legg fram opplysningar - kompetanse til \u00e5 gjere umelde kontrollbes\u00f8k - kompetanse til \u00e5 treffe avgjerder som fastsl\u00e5r brot p\u00e5 forordninga og p\u00e5legg debitor \u00e5 betale forseinkingsrenter eller erstatning - kompetanse til \u00e5 p\u00e5leggje eller innleie saker om p\u00e5legging av b\u00f8ter og andre sanksjonar - kompetanse til \u00e5 krevje at debitor gjer slutt p\u00e5 brotet - kompetanse til \u00e5 offentleggjere avgjerdene Medlemsstatane skal gi n\u00e6rare reglar om sanksjonar for brot p\u00e5 f\u00f8resegnene i forordninga. Artikkel 15 gjeld klager og fortrulegheit. F\u00f8resegna er ny og fastset vilk\u00e5ra for at kreditorar og kreditorsamanslutningar kan klage over forseinka betalingar til handhevande styresmakter i medlemsstatane. Artikkelen fastset ogs\u00e5 pliktene for dei handhevande styresmaktene i samband med klager, til d\u00f8mes der klagaren ber om verna identitet. Artikkel 16 om alternativ tvistel\u00f8ysing er ogs\u00e5 ny. Medlemsstatane skal fremje frivillig bruk av effektiv og uavhengig alternativ tvistel\u00f8ysing. Dette skal bidra til ei raskare l\u00f8ysing av tvistar, som heller ikkje skader tilliten mellom partane. 5 Artikkel 17 gjeld digitale verkt\u00f8y, kredittstyring og utdanning i finansiell forst\u00e5ing. Artikkelen er ny og bestemmer at medlemsstatane skal bruke digitale verkt\u00f8y til handheving av forordninga. Statane skal ogs\u00e5 sikre at verkt\u00f8y for kredittstyring og utdanning i finansiell forst\u00e5ing er tilgjengeleg for sm\u00e5 og mellomstore verksemder. Artikkel 18 om rapport svarer til artikkel 11 i det noverande direktivet. Den fastsl\u00e5r at Kommisjonen skal gi rapport om gjennomf\u00f8ringa av forordninga fire \u00e5r etter at den trer i kraft. Artikkel 19 omhandlar oppheving av det noverande direktivet. Den svarer til artikkel 13 i det noverande direktivet, men er tilpassa til ei forordning. Artikkel 20 gjeld ikraftsetjing og dato for bruk. Den svarer til artikkel 14 i det noverande direktivet, men er tilpassa ei forordning. 6 "
}