{
  "dokument_id": "c03ed465-fece-59f9-9b6b-d7c741bfa7ba",
  "doc_type": "case_presentation",
  "kommune": 4601,
  "tittel": "Fyllingsdalen. Gnr. 22, Bnr. 874. Skjenhaugane. Arealplan-ID 70910000. Reguleringsplan",
  "url": "https://bergen.kommune.no/politikere-utvalg/api/fil/bk360/11705201/Framstilling-Fyllingsdalen-Gnr-22-Bnr-874-Skjenhaugane-Arealplan-ID-70910000-Reguleringsplan",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2022/56804-111 Fyllingsdalen. Gnr. 22, Bnr. 874. Skjenhaugane. Arealplan-ID 70910000. Reguleringsplan. Sluttbehandling Hva saken gjelder: P\u00e5 vegne av Opphus AS fremmer Link Arkitektur AS et forslag til detaljregulering for et omr\u00e5de sentralt i Fyllingsdalen bydel. Planomr\u00e5det ligger i Barliveien ved Spelhaugen og utgj\u00f8r 48,5 dekar. Arealet er bebygd med n\u00e6ringsbebyggelse som stort sett vil rives for \u00e5 gi plass til tett og lav boligbebyggelse med noe n\u00e6ring i f\u00f8rste etasje. Det reguleres til 85 boenheter i form av blokkbebyggelse (B/F/T) og konsentrert bebyggelse (BF) i 3-4 etasjer med en utnyttelsesgrad mellom 150% - 205% BRA. Samlet utnyttingsgrad er 170% BRA. Plan- og bygningsetaten (PBE) vurderer planforslaget til \u00e5 v\u00e6re i tr\u00e5d md KPA2018 og anbefaler det vedtatt. Figur 1: Planomr\u00e5dets beliggenhet mellom bydelssenter S6 og lokalsenter S26 i Fyllingsdalen 1 Hovedinnhold i planforslaget Planomr\u00e5det blir i dag brukt til n\u00e6ring / kontor og innen-/utend\u00f8rslager i forbindelse med anleggsvirksomhet. Arealet skal transformeres til form\u00e5l bolig. Bortsett fra en tidligere parkeringskjeller \u00f8st i planomr\u00e5det (som transformeres til bolig), rives den eksisterende n\u00e6ringsbebyggelsen for \u00e5 gi plass til nye boliger. I alt legger planforslaget til rette for 85 boenheter med varierende boligtyper (blokk, flermannsbolig, enebolig) samt noe n\u00e6ring og servicefunksjoner p\u00e5 gateplan. Et felles parkeringsanlegg blir etablert under bakkeniv\u00e5. Naturomr\u00e5det rundt L\u00f8v\u00e5stjernet med stiforbindelser og kantvegetasjon ivaretas og forbedres. Planforslaget sikrer utbedring av offentlig vei med fortau, sammenhengende gangforbindelser og m\u00f8teplasser. Gatetunet \u00abBarliallmenningen\u00bb binder nordre og s\u00f8re utbyggingsomr\u00e5det sammen og blir tilrettelagt for lek og opphold for flest mulig brukergrupper. Overvannet skal renne gjennom gatetunet i en \u00e5pen renne som mynder ut i tjernet. Overflateparkeringen vest i planomr\u00e5det h\u00f8rer til borettslaget Tjernet, nabobebyggelsen rett nord for planomr\u00e5det. Den videref\u00f8res. Fig. 2: Utbyggingsomr\u00e5det med sine n\u00e6re omgivelser. Tjernet borettslag nord. L\u00f8v\u00e5stjernet i \u00f8st, Spelhaugen i vest Planprosess og medvirkning Planarbeidet startet opp i 2022. Planforslaget ble sendt til h\u00f8ring og l\u00e5 ute p\u00e5 offentlig ettersyn i perioden 17.06.2023 \u2013 29.08.2023. Det ble mottatt 2 private merknader og 12 h\u00f8ringsuttalelser, hvorav 1 innsigelse. Innspillene er oppsummert og kommentert i vedlagt merknadsskjema datert 08.10.2024. Innspillene gikk i hovedsak p\u00e5 f\u00f8lgende - Privatrettslige forhold: plassering av renovasjonsanlegg p\u00e5 naboeiendom (gnr 22 bnr 791) og byggegrense s\u00f8r i planomr\u00e5det som er sammenfallende med eiendomsgrense til samme naboeiendom (Sands Advokatfirma DA og Bono Bolig AS p\u00e5 vegne av Skjenhaugane Eiendom). - Medvirkning, bevaring av gr\u00f8ntomr\u00e5der og trafikksikkerhet i byggeperioden er viktig for barn og unge (Barn og unges representant). - Bygg skal dokumenteres f\u00f8r de rives. Innspill til formingsveileder (Byantikvaren). - Bebyggelsen b\u00f8r trappes ned mot vannet, flere siktlinjer b\u00f8r vurderes (Byarkitekten). - Planomr\u00e5det m\u00e5 utvides for \u00e5 sikre offentlig snarvei til \u00d8rnahaugen. Omr\u00e5det rundt L\u00f8v\u00e5stjernet b\u00f8r reguleres som offentlig. Skadelig avrenning under byggingen m\u00e5 forhindres. Krav om snuhammer i enden av kommunal vei (Bymilj\u00f8etaten). 2 - Det b\u00f8r stilles strengere krav om st\u00f8y i anleggsfasen (Helsevernetaten). - Ber om bedre tilrettelegging for sykkel og redusert bilparkering til fordel for bildeling (Statens vegvesen). - Ettersp\u00f8r mer fremtidsrettete parkeringsl\u00f8sninger. Skeptisk til n\u00e6ringsform\u00e5l fordi det dekkes p\u00e5 Spelhaugen. Mener studioleilighetene ikke f\u00e5r god nok kvalitet (Vestland Fylkeskommune). Innsigelse: - Vestland Fylkeskommune (VLFK) fremmet innsigelse knyttet til trafikksikkerhet ved kryss Barliveien x Spelhaugen (fylkesveg 5362). Krever trafikkutredning om nyskapt trafikk i Barlivegen. Veien m\u00e5 midlertidig tilpasses dagens situasjon med tanke p\u00e5 sikt og trafikksikker kryssing fordi en eventuell videref\u00f8ring av bybanen ligger et stykke frem i tid. Endringer etter offentlig ettersyn: Kort oppsummert inneb\u00e6rer endringene: - Planomr\u00e5det er utvidet for \u00e5 sikre offentlig snarvei mot \u00d8rnahaugen. - Snumulighet i enden av kommunal vei Barliveien er innarbeidet. - Trafikkanalyse er utarbeidet. - Reguleringsbestemmelse om midlertidig opparbeiding av kryss er innarbeidet. - Rekkef\u00f8lgekrav om ferdigstilling av Barliveien er endret til f\u00f8r igangsettingstillatelse. VLFK trekker innsigelsen den 22.3.2024 etter at planforslaget ble endret. Begrensete h\u00f8ringer I 2024 ble det gjennomf\u00f8rt en begrenset h\u00f8ring for utvidelse av planomr\u00e5det og snusl\u00f8yfe i Barliveien. Det kom 3 tilbakemeldinger. En privat (Tjernet borettslag) og to fra offentlige h\u00f8ringsinstanser (VLFK og BME). Innspill fra de offentlige er l\u00f8st i samr\u00e5d med BME og VLFK. Innspill fra borettslaget er ikke tatt til f\u00f8lge. Medvirkning: Foruten lovp\u00e5lagt medvirkning ble det gjennomf\u00f8rt en digital medvirkningsprosess og to informasjonsm\u00f8ter med Tjernet borettslag. Figur 3: Plankart 3 Fagetatens vurdering og anbefaling: PBE slutter seg til planforslagets hovedform\u00e5l og det planfaglige grepet og anbefaler forslaget vedtatt. Kommuneplanens arealdel (KPA2018) og kommuneplanens samfunnsdel (KPS) Planomr\u00e5det ligger innenfor byfortettingssone jf KPA2018 og mellom bydelssenteret S6 Fyllingsdalen og lokalsenteret S26 Spelhaugen. Det tar om lag syv minutters gange fra planomr\u00e5det til bydelssenteret og kollektivknutepunktet med bussterminal og bybanestopp. Planforslaget sikrer offentlig gangvei mot vest og bydelssenter i samsvar med dagens bruk. Busser med holdeplass like ved planomr\u00e5det g\u00e5r to ganger i timen. Butikker med ulike tilbud ligger i kort avstand p\u00e5 Spelhaugen. Foresl\u00e5tt boligbebyggelse blir etablert innenfor et areal som i dag er bebygd og brukt. Planforslaget inneb\u00e6rer ikke nedbygging av natur og omr\u00e5det har god tilgjengelighet til naturopplevelser. PBE vurderer at planforslaget er i tr\u00e5d med KPA2018, KPS og m\u00e5let om g\u00e5byen Bergen. Figur 4: Utsnitt KPA 2018 Bebyggelsesstruktur, arkitektur og bokvalitet Varierte boligtyper i form av blokkleiligheter, studioleiligheter, flermannsboliger og eneboliger skal gi muligheten til en livslang boligkarriere innenfor samme nabolag. Felles utend\u00f8rs m\u00f8teplasser, delekultur med felleshus og n\u00e6rings- og servicefunksjoner skal bidra til et godt og stabilt nabolag. Planomr\u00e5det er delt opp i to omr\u00e5der som har ulik bebyggelsesstruktur og arkitektonisk utforming, men blir knyttet sammen med et felles bilfritt gatetun \u00abBarliallmenningen\u00bb. Alle nye bygg skal ha fasader som i hovedsak er av trevirke. Figur 5: Illustrasjon av bebyggelse og nabolagsstruktur 4 Det nordre planomr\u00e5det (feltene B/F/T og BK1-3) f\u00e5r lav og tett blokkbebyggelse i lamellestruktur som \u00e5pner seg mot allmenningen. Felt B/F/K ligger mot adkomsten og overflateparkeringsplassen som tilh\u00f8rer naboen, borettslaget \u00abTjernet\u00bb. B/F/T reguleres til kombinert bebyggelse som \u00e5pner for bolig og inntil 330 m2 BRA sm\u00e5skala forretning, tjenesteyting og fellesfunksjoner som skal ligge p\u00e5 gateplan. Maksimal 20 % av boligene innen feltet kan v\u00e6re mindre enn 50 m2 BRA. Feltene BK1-3 reguleres til rent boligform\u00e5l, der minst 70 % av boenhetene skal ha bruksareal over 80 m2 BRA. I feltet BK3 beholdes deler av konstruksjonen fra dagens parkeringsanlegg og bygges om til sm\u00e5 studioleiligheter. Studioleilighetene f\u00e5r ikke eget privat uteoppholdsareal, men har god tilgang til fellesarealer. Ingen boenhet innen BK1-3 kan v\u00e6re mindre enn 35 m2 BRA. Figur 6: Illustrasjon av ny bebyggelse m/omgivelsene: venstre: Tjernet borettslag og i bakgrunnen L\u00f8v\u00e5stjernet Det s\u00f8rlige omr\u00e5det (BK4) reguleres til bolig i form av konsentrert sm\u00e5husbebyggelse. Boligene arronderes rundt mindre g\u00e5rdstun med adkomst fra felles tun/gatetun og gangforbindelser mellom dem. Ingen boenheter vil v\u00e6re mindre enn 50 m2 BRA. Sm\u00e5husbebyggelsen skal ha saltak i ulik takvinkel (mellom 24 og 65 grader) og ulik m\u00f8neretning. Det arkitektoniske konseptet er ytterligere beskrevet i vedlagt arkitektonisk redegj\u00f8relse som tar stilling til typologi, materialitet, fargekonsept, utearealer, kantsoner m.m. Det er ogs\u00e5 utarbeidet en formingsveileder som knytter seg opp til reguleringsbestemmelsene og er retningsgivende for utformingen av bebyggelsen. PBE vurderer det arkitektoniske grepet til \u00e5 gi omr\u00e5det et positivt tilskudd i form av nye og varierte botilbud med nye gangakser og god steds- og terrengtilpasning. Etablering av studioleiligheter i eksisterende parkeringsetasje er etter PBE sin vurdering et godt grep fordi bevaring av betongkonstruksjonen vil bidra til \u00e5 redusere klimagassutslippene. Leilighetene vil ha utsikt mot tjernet og natur og f\u00e5r tilgang til felles funksjoner, utearealer og takterrasser. PBE vurderer planforslaget til \u00e5 sikre god bokvalitet og til \u00e5 v\u00e6re i tr\u00e5d med KPA2018. Parkering og trafikk Felles parkeringsanlegg ligger under felt BK4 med innkj\u00f8rsel like ved adkomstveien og renovasjonsanlegget. Parkeringsdekning for biler er satt til 0,7 per 100 m2 BRA bolig. Dette er i samsvar med KPA2018 som \u00e5pner for et spenn mellom 0,6 \u2013 1,2 plasser per 100 m2 BRA bolig. For sykkel er dekningsgraden 2,9 per 100 m2 BRA og ligger dermed noe over kravet i KPA2018 p\u00e5 2,5. Planforslaget videref\u00f8rer og regulerer dagens overflateparkeringsplass (f_P), som h\u00f8rer til Tjernet borettslag. PBE vurderer parkeringsl\u00f8sningen som tilfredsstillende og frar\u00e5der \u00e5 \u00f8ke parkeringsdekning for bil. Dette 5 for \u00e5 ivareta trafikksikkerheten for myke trafikanter, men ogs\u00e5 med tanke p\u00e5 at planomr\u00e5det ligger sv\u00e6rt gunstig og i kort avstand til m\u00e5lpunkt i hverdagen, bydelssenteret og kollektivterminal. Gr\u00f8nnstruktur / naturmangfold Det er utarbeidet en naturmangfoldrapport som ligger ved saken. Den viser bl.a. at kantsonen rundt tjernet er i d\u00e5rlig stand. Rapporten anbefaler at eksisterende gr\u00f8nnstruktur og naturlig vegetasjon ikke bygges ned og at kantsoner mot tjernet restaureres og bevares. Planforslaget sikrer reetablering av naturomr\u00e5det rundt vannet med stedegne arter og kantvegetasjon. For \u00e5 ivareta vegetasjonen og hekkende fugler blir kantsonen til tjernet ikke tilrettelagt for ferdsel. Rapporten anbefaler ogs\u00e5 en del tiltak knyttet til fjerning av fremmede arter og krav til milj\u00f8oppf\u00f8lgingsplan. Disse er sikret i bestemmelsene. Planforslaget \u00e5pner for etablering av flytende vegetasjon for forbedring av vannkvaliteten i L\u00f8v\u00e5stjernet (bestemmelsen \u00a7 3.4.1.2.b), men det stilles ikke som et krav. Planforslaget bygger ikke ned natur og tilrettelegger p\u00e5 en sk\u00e5nsom m\u00e5te for lek og opphold, for friluftsliv og sammenhengende stier i omr\u00e5det rund L\u00f8v\u00e5stjernet. Overvann h\u00e5ndteres i \u00e5pen bekk som renner gjennom gatetunet og gr\u00f8nnstrukturen ned til tjernet. PBE vurderer premissene i Naturmangfoldloven \u00a7\u00a7 8-12 for \u00e5 v\u00e6re ivaretatt. Renovasjon Renovasjonsl\u00f8sningen baserer seg p\u00e5 nedgravde bunnt\u00f8mte kontainere for restavfall papp/papir, plast og matavfall som hentes med kranbil. N\u00f8dvendig man\u00f8vreringsareal for renovasjonsbil er ivaretatt. Det planlegges to sentrale nedkast for bossug inne i boligomr\u00e5det. PBE vurderer l\u00f8sningen som tilfredsstillende. Privatrettslige forhold Figur 7: Utdrag av plankart med p\u00e5f\u00f8ringer: areal tilh\u00f8rende naboeiendommen bnr 791 er r\u00f8dt markert: Bono Bolig AS og Sands Advokatfirma DA fremmet merknader p\u00e5 vegne av eieren til eiendommen gnr 22 bnr 791, Skjenhaugen Eiendom AS, ved offentlig ettersyn. Gnr 22 bnr 791 grenser mot forslagstillerens eiendom og merknadsstillerne reagerer p\u00e5 at areal p\u00e5 bnr 791 beslaglegges og reguleres til renovasjonsanlegg. Dette begrenser muligheten for adkomst til bnr 791 og dermed en fremtidig utvikling av eiendommen. Videre blir det i merknadene p\u00e5pekt at planforslagets byggegrense (felt BK4) mot s\u00f8r er sammenfallende med eiendomsgrense. Ogs\u00e5 dette vil legger begrensninger for en framtidig utvikling av bnr 791. Merknadsstiller krever at avstand fra felles eiendomsgrense m\u00e5 v\u00e6re slik \u00a7 29-4 i plan- og bygningslovens i utgangspunktet fastsetter: \u00abHvis ikke annet er bestemt i plan etter kapittel 11 eller 12, skal byggverk ha en avstand fra nabogrense som angitt i forskrift eller som minst svarer til byggverkets halve h\u00f8yde og ikke under 4 meter\u00bb. Planforslaget gir rom for en byggeh\u00f8yde opp mot 15 meter over eksisterende terreng i nabogrensen og merknadsstillerne mener at konsekvensene av plassering i 6 eiendomsgrensen vil utelukkende m\u00e5tte b\u00e6res av bnr 791. I forbindelse med en fremtidig bybaneutbygging til Spelhaugen \u00f8nsker eieren av gnr 22 bnr 791 \u00e5 utvikle sin eiendom og mener at planforslaget legger begrensninger og st\u00e5r i veien for det. PBE viser til at naboeiendommen i sin helhet er regulert til gr\u00f8nne form\u00e5l, ikke til bebyggelse jf KPA2018. Tjernet borettslag eier arealet som reguleres til snuhammer i enden av offentlig vei, Barliveien. Borettslaget stiller sp\u00f8rsm\u00e5l om n\u00f8dvendighet for en snuhammer. De \u00f8nsker et annet alternativ enn det som reguleres. PBE viser til at snuplass reguleres etter krav fra bymilj\u00f8etaten. Snumulighet for st\u00f8rre biler er vesentlig for \u00e5 kunne drifte og vedlikeholde den offentlige veien med tanke p\u00e5 vintervedlikehold, renovasjon, beredskap m.m. PBE og forslagstiller vurderer valgt alternativ som best og for \u00e5 ha minst ulemper b\u00e5de for borettslaget og landskapet. Figur 8: Bl\u00e5: kommunal veg, gr\u00f8nn: privat vei. R\u00f8d sirkel: planlagt snumulighet for st\u00f8rre kj\u00f8ret\u00f8y \u00d8konomiske konsekvenser: Saken har ingen direkte \u00f8konomiske konsekvenser for Bergen kommune Byr\u00e5dets vurdering og anbefaling/konklusjon: Byr\u00e5det mener at planomr\u00e5dets beliggenhet n\u00e6rt bydelssenter, lokalsenter, sosial infrastruktur og kollektivterminal danner et godt utgangspunkt for fortettingsprosjektet. Planomr\u00e5det ligger samtidig i naturskj\u00f8nne omgivelser med gode turmuligheter. Byr\u00e5det verdsetter at planforslaget ikke bygger ned natur, men transformerer et omr\u00e5de som allerede er bygd ut. Byr\u00e5det har i Klosterhageerkl\u00e6ringen forpliktet seg til \u00e5 f\u00e5 fart i boligbyggingen og \u00e5 legge til rette for gode oppvekstvilk\u00e5r gjennom \u00e5 bygge ut gode boligmilj\u00f8 i alle bydelene. Planforslaget st\u00f8tter etter byr\u00e5dets vurdering godt opp under m\u00e5lene. Plangrepet og det overordnete arkitektoniske konseptet baserer seg p\u00e5 fortetting i menneskelig m\u00e5lestokk og nabolagstenkning. Planforslaget balanserer en tett og kompakt utbygging med god stedstilpasning og bokvaliteter som inviterer til felleskap og sosiale m\u00f8ter p\u00e5 en forbilledlig m\u00e5te. Gode uterom av ulik karakter, felles-, dele- og servicefunksjoner samt stor varians av boligtyper kan bidra til et mangfoldig og stabilt nabolag med mulighet for livslang boligkarriere innenfor omr\u00e5det. Det er et godt grep \u00e5 legge nedkj\u00f8ring til p-anlegg n\u00e6rt den kommunale veien og renovasjonsl\u00f8sningen. Trafikken holdes dermed utenfor bebyggelsen noe som gir gode og trygge lekemuligheter for barn og unge. Blokkbebyggelsen med publikumsrettete fasader, lamellbebyggelse som \u00e5pner seg mot en bred felles allmenning og en type klyngebebyggelse med mindre sammensatte volum skaper arkitektonisk diversitet og ulikt formspr\u00e5k som gir omr\u00e5det identitet. Det gj\u00f8r det lett for b\u00e5de barn og eldre \u00e5 orientere seg. Byr\u00e5det ser at bebyggelsen i nord forholder seg til blokkene til tilliggende borettslag, men mener at blokkarkitektur fra 70-tallet, ikke n\u00f8dvendigvis er det arkitektoniske ideal som Bergen b\u00f8r etterstrebe i nye prosjekter. Selv om blokker og lamell-bebyggelse har v\u00e6rt positive bidrag til v\u00e5r historiske byutvikling i etterkrigstiden, ser vi ogs\u00e5 utfordringer med denne type utbygging. S\u00e6rskilt store blokker kan virke fremmedgj\u00f8rende p\u00e5 grunn av sin h\u00f8yde og st\u00f8rrelse, samtidig som fasade og materialbruk gjerne har v\u00e6rt underprioritert og av lav kvalitet. Byr\u00e5det \u00f8nsker derfor at bebyggelsen f\u00e5r \u00f8kte kvaliteter ved at det rettes 7 s\u00e6rskilt oppmerksomhet p\u00e5 utforming av sokkel, midtparti og gesims og at dette sikres gjennom bestemmelsene jf. vedtakspunkt 1.B.i. \u00a7 2.1.1.a Alle bygg, anlegg og uteomr\u00e5der skal gis en god materialbruk og hensiktsmessig utforming med bevisst arkitektonisk kvalitet. Det skal etterstrebes god funksjonell og arkitektonisk helhetsvirkning Endres til: Alle bygg, anlegg og uteomr\u00e5der skal gis en god materialbruk og hensiktsmessig utforming som sikrer vakker og behagelig arkitektur av h\u00f8y kvalitet. Det skal etterstrebes god funksjonell arkitektonisk helhetsvirkning. Byggene skal ha tydelig sokkel, midtparti og gesims. Formingsveilederen oppdateres i tr\u00e5d med dette. og vedtakspunkt 1B.ii \u00a7 3.1.4.e Bebyggelsen kan ha flate og skr\u00e5 takflater som vist p\u00e5 side 7 og 9 i formingsveileder datert 08.10.2024 Suppleres med: Gesims skal v\u00e6re tydelig og detaljert. Etter byr\u00e5dets vurdering har valg av fasadematerial mye \u00e5 si for stedstilpasning. Byr\u00e5det mener at metall i fasaden vil fremst\u00e5 som fremmed i omr\u00e5det og \u00f8nsker materialer som er godt tilpasset de bygde og ubebygde omgivelsene. Derfor ber byr\u00e5det om at metal som fasadematerial utg\u00e5r og strykes i reguleringsbestemmelsene jf. vedtakspunkt 1.B.iii. Metall som fasadematerial utg\u00e5r. Bestemmelsene \u00a7 3.1.2.e, \u00a7 3.1.3.d og \u00a7 3.1.4.f endres tilsvarende. Byr\u00e5det er positiv til at prosjektet i s\u00f8r inneholder mindre bygningsvolum med saltak og tunstruktur. Dette er et positivt og nyskapende tiltak i behagelig st\u00f8rrelse. Byr\u00e5det vil ber\u00f8mme tiltakshaver for \u00e5 planlegge natur imellom boligene. Overvann brukes som ressurs i en \u00e5pen l\u00f8sning som gi ekstra opplevelseskvalitet i felles uterom. Byr\u00e5det verdsetter at tilretteleggingen av naturomr\u00e5det rundt L\u00f8v\u00e5stjernet med kantvegetasjon skjer sk\u00e5nsomt samtidig som omr\u00e5det vil v\u00e6re \u00e5pent for alle. Det er ellers grundig redegjort for arkitektur og det er utarbeidet en formingsveileder. Under offentlig ettersyn kom det frem at forslagstiller ikke har n\u00f8dvendige rettigheter for plassering av renovasjonsanlegget p\u00e5 naboeiendommen. Under sluttbehandling av planforslaget opplyser forslagstiller at man har kommet til enighet med grunneieren og inng\u00e5tt en avtale som sikrer rettigheter for plassering av renovasjonsanlegget slik det er vist p\u00e5 plankartet. Under h\u00f8ringen kom det ogs\u00e5 innvendinger fra eieren til naboeiendommen (bnr 22 gnr 791) at den den s\u00f8rlige bebyggelsen blir plassert sv\u00e6rt n\u00e6r og delvis i nabogrensen. Dette vil legge begrensinger p\u00e5 en mulig fremtidig utnytting og utvikling av eiendommen. Byr\u00e5det ser at angjeldende eiendom er avsatt til gr\u00f8nnstruktur / LNF i KPA 2018. Byr\u00e5det har i sin politiske plattform gitt uttrykk for at byutviklingen m\u00e5 skje p\u00e5 en m\u00e5te som ivaretar hensyn til natur, gr\u00f8ntomr\u00e5der og matjord. Det er viktig for byr\u00e5det at st\u00f8rre sammenhengende gr\u00f8ntomr\u00e5der n\u00e5 og fremover ikke bygges ned. Byr\u00e5det mener likevel at planforslaget ikke b\u00f8r legge begrensninger p\u00e5 naboeiendommen for all fremtid. For \u00e5 avb\u00f8te ulempene som kan oppst\u00e5 for naboeiendommen mener byr\u00e5det at det er rimelig \u00e5 kreve at 8 forslagstiller p\u00e5tar seg brannkrav jf. Teknisk forskrift for alle bygningsdeler i felt BK4 som kommer til \u00e5 ligge n\u00e6rmere enn 4 meter fra fellesgrensen i s\u00f8r. Teknisk forskrift \u00a7 11-6 nr.1 tilsier at avstand mellom byggverk p\u00e5 ulike eiendommer skal v\u00e6re minimum 8 meter for \u00e5 hindre rask spredning av brann. Avstanden mellom byggverk kan likevel v\u00e6re mindre dersom bygg oppf\u00f8res med brannmotstand etter gitte brannteknisk krav jf. TEK 17 \u00a7 11-6 nr.2. Byr\u00e5det forsl\u00e5r derfor at bestemmelsen \u00a7 3.1.3.3 b for felt BK4 suppleres jf. vedtakspunkt 1.B.iv: Bestemmelse \u00a7 3.1.3.b Bebyggelsen skal plasseres slik at det dannes tun med gangforbindelser, som vist p\u00e5 illustrasjonsplan. Suppleres med: \u00abAlle bygningsdeler som ligger n\u00e6rmere nabogrensen i s\u00f8r (Gnr 22 bnr 791) enn 4 meter skal oppfylle brannmotstand jf. brannkrav i TEK17 \u00a711-6 nr. 2 \u00abTiltak mot brannspredning mellom byggverk\u00bb. Konklusjon og anbefaling: Byr\u00e5det vurderer planforslaget til \u00e5 inneha gode kvaliteter, s\u00e6rlig med tanke p\u00e5 varierte boligtyper og st\u00f8rrelser, utearealer og tilpasning til stedet. Planforslaget bruker overvann som ressurs og opplevelseskvalitet i en \u00e5pen l\u00f8sning og legger sk\u00e5nsom til rette for naturopplevelser for allmennheten rundt tilliggende L\u00f8v\u00e5stjernet. Plangrepet bygger p\u00e5 nabolagstenkning, legger opp til felles- og delel\u00f8sninger og gir mulighet for en livslang boligkarriere innenfor samme nabolag. Parkeringsdekningen for bil er 0,7 plasser per 100 m2 BRA bolig og i tr\u00e5d med KPA2018. Sykkelparkeringsdekningen er h\u00f8yrere enn KPA 2018 krever. Etter byr\u00e5dets vurdering ligger parkeringsdekningen p\u00e5 riktig niv\u00e5 med tanke p\u00e5 at planomr\u00e5det ligger sv\u00e6rt n\u00e6r bydelssenteret med sykkeltunnel og kollektivterminal med h\u00f8yfrekvent tilbud for buss og bane. Sosial infrastruktur og viktige m\u00e5lpunkt for daglige gj\u00f8rem\u00e5l ligger i gangavstand. Byr\u00e5det ser at plassering av bygg i nabogrensen mot s\u00f8r kan legge begrensninger for utnytting av gnr 22 bnr 791. Derfor foresl\u00e5r byr\u00e5det at forslagstiller p\u00e5tar seg brannkrav for bygg n\u00e6rmere nabogrensen enn 4 meter som avb\u00f8tende tiltak. Begrunnelse for framleggelse til bystyret: Etter plan- og bygningsloven (2008) \u00a7 3-3, 2. ledd ligger det til bystyret selv \u00e5 vedta reguleringsplan jf. 12-12- Utvalg for milj\u00f8 og byutvikling skal avgi innstilling i saken. Byr\u00e5det innstiller til bystyret \u00e5 fatte f\u00f8lgende vedtak: 1. I medhold av plan- og bygningslovens \u00a7\u00a7 12-12, jf. 12-11, vedtas f\u00f8lgende forslag til detaljregulering: A. Fyllingsdalen. Gnr 22, bnr 874. Skjenhaugane. Arealplan-ID 70910000 vist p\u00e5 plankart datert 08.10.2024. B. Tilh\u00f8rende bestemmelser datert 08.10.2024 med f\u00f8lgende endringer: i. \u00a7 2.1.1.a Alle bygg, anlegg og uteomr\u00e5der skal gis en god materialbruk og hensiktsmessig utforming med bevisst arkitektonisk kvalitet. Det skal etterstrebes god funksjonell og arkitektonisk helhetsvirkning Endres til: Alle bygg, anlegg og uteomr\u00e5der skal gis en god materialbruk og hensiktsmessig utforming som sikrer vakker og behagelig arkitektur av h\u00f8y kvalitet. Det skal etterstrebes god funksjonell arkitektonisk helhetsvirkning. 9 Byggene skal ha tydelig sokkel, midtparti og gesims. Formingsveilederen oppdateres i tr\u00e5d med dette. ii. \u00a7.3.1.4.e Bebyggelsen kan ha flate og skr\u00e5e takflater som vist p\u00e5 side 7 og 9 i formingsveileder datert 08.10.2024. Suppleres med Gesims skal v\u00e6re tydelig og detaljert. iii. Metall som fasadematerial utg\u00e5r. Bestemmelsene \u00a7 3.1.2.e, \u00a7 3.1.3.d og \u00a7 3.1.4.f endres tilsvarende. iv. Bestemmelsen \u00a7 3.1.3.b Bebyggelsen skal plasseres slik at det dannes tun med gangforbindelser, som vist p\u00e5 illustrasjonsplan 16.09.2024 Suppleres med: Alle bygningsdeler som ligger n\u00e6rmere nabogrensen i s\u00f8r (Gnr 22 bnr 791) enn 4 meter skal oppf\u00f8res i brannmotstand jf. brannkrav i TEK17 \u00a711-6 nr. 2 \u00abTiltak mot brannspredning mellom byggverk\u00bb. 2. Plandokumentene skal oppdateres i henhold til bystyrets vedtak f\u00f8r kunngj\u00f8ring av reguleringsplanen. Dato: 13. mai 2025 Christine B. Meyer Eivind N\u00e6vdal-Bolstad Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagnotat datert 21.11.2024 med f\u00f8lgende vedlegg: 1. Plankart datert 08.10.2024 2. Reguleringsbestemmelser datert 08.10.2024 3. Planbeskrivelse, datert 08.10.2024 4. Merknadsskjema datert 31.10.2024 5. Oppsummering av digital medvirkning datert 19.01.2023 6. Merknader til planoppstart 7. Merknader til offentlig ettersyn 8. Illustrasjonsplan datert 16.09.2024 9. Snitt og oppriss datert 06.02.2023 10. Fotomontasje og perspektiver datert 06.02.2024 11. Sol- og skyggeillustrasjoner datert 06.02.2024 12. Lengde- og tverrprofiler veg datert 09.02.2024 og 14.08.2023 13. ROS-analyse datert 05.02.2023 14. VA-rammeplan datert 13.01.2023 med uttalelse fra Bergen Vann 15. Uttalelse fra Byantikvaren og bygningsdokumentasjon datert 08.01.2024 16. Renovasjonsteknisk plan datert 28.02.2024 med uttale fra BIR 17. Trafikkanalyse datert 12.12. 2023 18. Mobilitetsplan datert 13.02.2023 19. Naturmangfoldrapport datert 31.10.2022 20. Klimagassberegninger datert 21.12.2023 21. Ombruksrapport datert 08.12.2023 10 22. Formingsveileder datert 08.10.2024 23. Arkitektonisk redegj\u00f8relse datert 04.05.2023 24. Stedsanalyse datert 13.02.2023 25. Notat for geoteknikk og milj\u00f8teknikk datert 26.02.2021 26. Energikonsept datert 15.02.2023 27. Trekking av innsigelse datert 22.03.2024 Tilleggsnotat fra PBE datert 20.02.2025 med f\u00f8lgende vedlegg: - Snitt og oppriss 28.01.2025 11 "
}