{
  "dokument_id": "eb36e848-5b3a-56fa-9bac-6c36bdb4ca70",
  "doc_type": "case_presentation",
  "kommune": 4601,
  "tittel": "Bofellesskap for utviklingshemmede. Land\u00e5sveien 33. Sluttmelding",
  "url": "https://bergen.kommune.no/politikere-utvalg/api/fil/bk360/10254888/Framstilling-Bofellesskap-for-utviklingshemmede-Landasveien-33-Sluttmelding",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2019/85127-14 Bofellesskap for utviklingshemmede. Land\u00e5sveien 33. Sluttmelding Hva saken gjelder: Investeringsprosjektet Land\u00e5sveien 33 - Bofellesskap for utviklingshemmede, er n\u00e5 gjennomf\u00f8rt. Prosjektet omfattet rehabilitering og ombygging av den verneverdige delen av gamle Land\u00e5s skole. Prosjektet har omhandlet transformasjon fra skolebygning til bofellesskap. I bygget er det etablert totalt 9 boliger, hvorav 6 boliger for lettere utviklingshemmede og 3 boliger for multihandikappede, samt tjenestebase for de ansatte. I tr\u00e5d med Bergen kommunes \u00f8konomireglement punkt 2.3, bokstav h, fremlegges sluttmelding for prosjektet. Fagetatens vurdering og anbefaling: Bakgrunn Land\u00e5sveien 33 er et kommunalt eid bygg som tidligere ble benyttet av Land\u00e5s skole. Bygget sto tomt i 10 \u00e5r (fra 2011), og var i sv\u00e6rt d\u00e5rlig forfatning. Bygget fremsto som sv\u00e6rt godt egnet til form\u00e5let, s\u00e6rlig grunnet n\u00e6rhet til kollektivtransport, turomr\u00e5der og butikker. Prosjektbeskrivelse Prosjektet ble utviklet i tett samarbeid med bestillende byr\u00e5dsavdeling, brukerorganisasjoner og Etat for boligforvaltning som byggeier. Det er gjennomf\u00f8rt en totalrehabilitering av bygget. Det er etablert 9 nye leiligheter med lik planl\u00f8sning, hvorav 3 i hver etasje. Det er etablert tjenestebase med personalrom og kontor- og hvileplass i hver etasje. I 3. etasje finnes et m\u00f8te- og oppholdsrom med kj\u00f8kken. I kjeller er det etablert arealer med lagerrom, sykkelparkering, sprinklerrom, varmesentral og arealer for ansatte som personalrom, samtalerom, medisinrom, garderober og vaskerom. Boenhetene er utformet slik at de tilfredsstiller Husbankens krav for \u00e5 oppn\u00e5 tilskudd til etablering av omsorgsboliger. Bygget har f\u00e5tt ny teknisk infrastruktur, tilkoblinger til og fra bygget samt nye tekniske anlegg, som tilfredsstiller dagens forskriftskrav (TEK). Det er etablert nytt utomhusanlegg med hage. I hele bygget og p\u00e5 uteomr\u00e5dene er krav til universell utforming sikret. Fasadene er vernet, og de karakteristiske \u00e5ttekantede vinduene, samt \u00f8vrige fasadeelementer som keramikkmedaljonger, er restaurert. Innvendige trapper har ogs\u00e5 verneverdi og er restaurert. 1 2 Gjennomf\u00f8ring Totalentrepren\u00f8r ble kontrahert h\u00f8sten 2021, og fysiske arbeider startet vinter 2021/2022. Bygget var klart til innflytting og offisiell \u00e5pning ble avholdt i juni 2023. Det har, som i alle st\u00f8rre rehabiliteringsprosjekt, v\u00e6rt utfordringer i l\u00f8pet av gjennomf\u00f8ringen: - Eksisterende bygg viste seg \u00e5 ha skjulte utfordringer som for eksempel asbest, som medf\u00f8rte merarbeid, ekstra kostnader og utsatt fremdrift - Forurenset grunn som medf\u00f8rte tilleggskostnader - Helse, milj\u00f8 og sikkerhet (HMS) spesielt med hensyn til parkering har v\u00e6rt utfordrende med skole i drift som n\u00e6rmeste nabo, men har blitt ivaretatt tilfredsstillende under hele gjennomf\u00f8ringsfasen - Entrepren\u00f8ren overholdt ikke avtalt sluttfrist i kontrakt og dette medf\u00f8rte forsinkelser Det er blitt foretatt en prosjektevaluering, med alle involverte parter i byggeprosjektet. Denne redegj\u00f8res n\u00e6rmere for i vedlagte fagnotat. Oppsummert er det stort sett gode tilbakemeldinger, med unntak av enkelte p\u00e5pekninger av ting som kan forbedres, fra de ansattes side. Alle disse forholdene skal utbedres, s\u00e5 langt det lar seg gj\u00f8re. \u00d8konomiske konsekvenser: Gjennomf\u00f8ringsvedtaket til prosjektet ble behandlet og godkjent av Bergen bystyre 16.06.2021, sak BY 216/21. I forbindelse med gjennomf\u00f8ringsvedtaket ble investeringsrammen p\u00e5 111,1 mill. bevilget fra BUD584 Boligl\u00f8ftet til BUD906 Land\u00e5sveien 33 \u2013 Bofellesskap for utviklingshemmede. Ved avslutning av prosjektet er det p\u00e5l\u00f8pt totalt 79,8 mill. inkl mva, se vedlagte prosjektregnskap. Dette gir et mindreforbruk p\u00e5 kr 31,3 mill. (28,2 %) i forhold til budsjett. Prosjektet har ogs\u00e5 mottatt investeringstilskudd fra Husbanken for etablering av omsorgsboliger p\u00e5 16,3 mill. Tilskuddet medf\u00f8rer at Bergen kommunes egenfinansiering av prosjektets totale investeringsramme reduseres til kr 63,5 mill. f\u00f8r fradrag for mva- kompensasjon. Ved justert budsjett menes her det totalbel\u00f8pet som var vedtatt i Handlings- og \u00f8konomiplan 2023-2026. I l\u00f8pet av 2023 s\u00e5 ble prognosen p\u00e5 dette prosjektet nedjustert, f\u00f8rst med 5 mill. i revidert budsjett og deretter med ytterligere 19 mill. i 2. tertial. Ny totalprognose var dermed nedjustert til 87,1 mill. Det gjenst\u00e5r da et mindreforbruk p\u00e5 ca. 7,3 mill. kr. Av disse foresl\u00e5s det at 0,5 mill. beholdes til gjenst\u00e5ende \u00f8konomiske forpliktelser, mens resterende sum p\u00e5 6,8 mill. vil bli trukket inn ifm. rapportering i 2024. Prosjektets sluttkostnad er innenfor prosjektleders styringsm\u00e5l (P50) p\u00e5 96,1 mill. P\u00e5 rehabiliteringsprosjekter av denne typen er det alltid vanskelig \u00e5 avdekke alle forhold ved eksisterende bygg p\u00e5 forh\u00e5nd. Prosjektet har f\u00e5tt tilleggskostnader i forbindelse med blant annet sanering av asbest, forurenset grunn, og ved restaurering av vinduer i eksisterende murvegg. 3 Omfang kunne til en viss grad v\u00e6rt avdekket tidligere ved \u00e5 gj\u00f8re grundigere unders\u00f8kelser, men disse forholdene var kalkulert usikkerhet og var hensyntatt i usikkerhetsanalysen. Budsjettet var derfor riktig for prosjektet som helhet. Byr\u00e5dets vurdering og anbefaling/konklusjon: Byr\u00e5det vurderer bofellesskapet i Land\u00e5sveien 33 som et godt tilskudd til Boligl\u00f8ftet. Bofellesskapet er blitt et flott og hensiktsmessig bygg. Byggets s\u00e6rpreg er beholdt, samtidig som bygget er tilpasset dagens krav og behov. Som en del av prosjektet har kommunen ogs\u00e5 benyttet ombruk, gjennom at gamle kvaliteter og materialer har v\u00e6rt benyttet. Byr\u00e5det anbefaler at sluttmeldingen godkjennes. Begrunnelse for framleggelse til bystyret: If\u00f8lge Budsjettfullmaktenes pkt. 2.3, bokstav h), er det bystyret som behandler sluttmeldingen i dette prosjektet. Byr\u00e5det innstiller til bystyret \u00e5 fatte f\u00f8lgende vedtak: 1. Sluttmelding for prosjekt BUD906 Land\u00e5sveien 33 - Bofellesskap for utviklingshemmede godkjennes. 2. Det settes av kr 0,5 mill. til gjenst\u00e5ende \u00f8konomiske forpliktelser. 3. Resterende mindreforbruk p\u00e5 ca. kr 6,8 mill. trekkes inn ved neste anledning. Dato: 7. mai 2024 Christine B. Meyer Eivind K. N\u00e6vdal-Bolstad Byr\u00e5dsleder Byr\u00e5d for finans. Dokumentet er godkjent elektronisk. Vedlegg: Fagnotat av 1. april 2024 Prosjektregnskap 4 "
}