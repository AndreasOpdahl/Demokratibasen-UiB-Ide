{
  "dokument_id": "c5f3f393-346f-57b6-a611-4abbbdd5aa89",
  "doc_type": "case_presentation",
  "kommune": 5501,
  "tittel": "H\u00f8ringsinnspill - forslag om endring av klimaloven - Regjeringens forslag til Norges nye klimam\u00e5l for 2035 - h\u00f8ringsfrist 01.01.2025",
  "url": "https://innsyn.tromso.kommune.no/application/getMoteDokument?dokid=2001911124",
  "tekst": "Arkivsaksnr. 24/16937-2 Saksbehandler Hans Klaussen Saksgang M\u00f8tedato Formannskapet 03.12.2024 H\u00f8ringsinnspill - forslag om endring av klimaloven - Regjeringens forslag til Norges nye klimam\u00e5l for 2035 - h\u00f8ringsfrist 01.01.2025 Kommunedirekt\u00f8rens innstilling til vedtak: H\u00f8ringsinnspillet vedtas og sendes slik det foreligger i saksutredningen til klima- og milj\u00f8departementet som innspill til regjeringens forslag om endring av klimaloven \u2013 Regjeringens forslag til Norges nye klimam\u00e5l for 2035. Troms\u00f8 kommune er positive til at det oppdaterte klimam\u00e5let skal innlemmes i klimaloven og til regjeringens forslag om en tydeligere beskrivelse i den nye lovteksten. Troms\u00f8 kommune mener det nye nasjonale klimam\u00e5let m\u00e5 v\u00e6re i tr\u00e5d med Parisavtalen, og s\u00e6rlig enigheten om \u00e5 begrense den globale oppvarmingen til 1,5 grader og progresjon fra gjeldende m\u00e5l. Videre st\u00f8tter Troms\u00f8 kommune regjeringens forslag om \u00e5 opprette et delm\u00e5l for reduksjon av innenlandske klimagassutslipp. Troms\u00f8 kommune st\u00f8tter Milj\u00f8direktoratets anbefalinger om en m\u00e5lsetting om \u00e5 redusere 60 prosent av innenlandske klimagassutslipp sammenliknet med 1990-niv\u00e5, da denne m\u00e5lsettingen bygger p\u00e5 konkrete og kvantifiserte tiltak og m\u00e5 regnes som b\u00e5de ambisi\u00f8s og realistisk. Troms\u00f8 kommune mener addisjonelle opptak og utslipp fra skog- og arealbrukssektoren ikke b\u00f8r innlemmes eksisterende klimagassregnskap, da opptaks- og utslippstallene er sv\u00e6rt usikre fra \u00e5r til \u00e5r. Usikkerheten mener Troms\u00f8 kommune vil redusere klimagassregnskapets funksjon som styringsverkt\u00f8y. Troms\u00f8 kommune er positive til et delm\u00e5l eller et eget m\u00e5l knyttet til opptak og utslipp fra skog- og arealbrukssektoren. Stig Tore Johnsen Mette Moh\u00e5g Kommunedirekt\u00f8r Direkt\u00f8r for avdeling for bymilj\u00f8 1 Hva saken gjelder Troms\u00f8 kommune er i likhet med alle andre kommuner, fylkeskommuner og andre samfunnsakt\u00f8rer invitert til \u00e5 gi h\u00f8ringsinnspill innen 01.01.2025 til regjeringens forslag til Norges nye klimam\u00e5l for 2035. Administrasjonen i Troms\u00f8 kommune har, etter politisk bestilling fra m\u00f8teleder i Milj\u00f8-, idrett-, kultur-, og samfunnsutviklingsutvalget, utarbeidet et h\u00f8ringsinnspill p\u00e5 vegne av Troms\u00f8 kommune. Bestillingen kom for sent til behandling av MIKS-utvalget, og Troms\u00f8 kommune har f\u00e5tt avslag p\u00e5 s\u00f8knad om utsatt frist fra klima- og milj\u00f8departementet. P\u00e5 grunn av kort saksbehandlingstid har Troms\u00f8 kommunes h\u00f8ringsinnspill blitt utarbeidet i dialog med KS og baserer seg ogs\u00e5 p\u00e5 Milj\u00f8direktoratets anbefalinger. Norge er forpliktet som part av Parisavtalen til \u00e5 melde inn et nytt klimam\u00e5l for 2035 til FN innen 10.02.2025. Jamf\u00f8r Parisavtalen skal alle partsland melde inn nasjonalt fastsatte bidrag (\u00abnationally determined contributions, NDCs\u00bb) hvert femte \u00e5r. Bidraget skal inneholde klimam\u00e5l \u00absom de akter \u00e5 realisere\u00bb. Hvert lands nye nasjonalt fastsatte bidrag skal utgj\u00f8re en progresjon utover landets til enhver tid gjeldende bidrag, og skal v\u00e6re et uttrykk for landets h\u00f8yeste mulige ambisjon for reduksjon av klimagassutslipp. I Parisavtalen vises det til at industriland fortsatt b\u00f8r g\u00e5 foran og derfor p\u00e5ta seg absolutte utslippsreduksjoner som dekker hele \u00f8konomien. Regjeringens forslag er at m\u00e5let lovfestes i klimaloven, i likhet med \u00a73 i den gjeldende klimaloven. Form\u00e5let er \u00e5 oppdatere lovverket til \u00e5 inkludere det nye m\u00e5let for 2035, som skal legge til rette for at Norge blir et lavutslippssamfunn i 2050. En slik lovendring ble gjennomf\u00f8rt ved forrige oppdatering av nasjonale klimam\u00e5l. Regjeringen foresl\u00e5r at klimam\u00e5let for 2035 skal fastsettes \u00abmed et ambisjonsniv\u00e5 innenfor spennet 55 prosent - 80 prosent reduksjon i (klimagass)utslipp sammenlignet med utslippsniv\u00e5et i 1990\u00bb. M\u00e5let skal v\u00e6re \u00f8konomidekkende. Det foresl\u00e5s samtidig at m\u00e5let kan gjennomf\u00f8res ved utslippsreduksjoner nasjonalt, deltakelse i EUs kvotesystem (ETS) og kj\u00f8p av FN-kvoter under artikkel 6 i Parisavtalen. Avhengig av innretningen p\u00e5 EUs regelverk for perioden etter 2030, vil regjeringen v\u00e6re \u00e5pen for \u00e5 fortsette klimasamarbeidet med EU ogs\u00e5 etter 2030. I tillegg til innspill til klimam\u00e5let, \u00f8nsker regjeringen innspill p\u00e5 om Norge b\u00f8r ha et delm\u00e5l for innenlandske klimagassutslippsreduksjoner. Regjeringen \u00f8nsker ogs\u00e5 innspill p\u00e5 hvorvidt 2035- m\u00e5lets utforming tydeliggj\u00f8res ytterligere i klimaloven. Det foresl\u00e5s ogs\u00e5 at addisjonelle opptak og utslipp i skog- og arealbrukssekt\u00f8ren regnes inn mot m\u00e5loppn\u00e5elsen. Regjeringen planlegger \u00e5 oversende en lovproposisjon til Stortinget f\u00f8r p\u00e5sken 2025, med et endelig forslag til ambisjonsniv\u00e5. Det endelige forslaget vil behandles i Stortinget f\u00f8r det meldes inn til FN. N\u00e5r det endelige forslaget til klimam\u00e5l og endring i klimaloven skal behandles av Stortinget, kan det v\u00e6re aktuelt for Troms\u00f8 kommune \u00e5 gi et grundigere h\u00f8ringsinnspill. Oppsummert: \u2022 Regjeringen \u00f8nsker innspill p\u00e5 ambisjonsniv\u00e5et til regjeringens nye klimam\u00e5l innenfor spennet 55 prosent - 80 prosent. \u2022 Regjeringen \u00f8nsker innspill p\u00e5 om Norges nye klimam\u00e5l b\u00f8r inkludere et delm\u00e5l for reduksjoner i innenlandske klimagassutslipp. \u2022 Regjeringen \u00f8nsker innspill p\u00e5 om det b\u00f8r inkluderes et avsnitt i lovparagrafen til det nye klimam\u00e5let i klimaloven hvor m\u00e5lets innhold og forutsetninger beskrives. \u2022 Regjeringen \u00f8nsker innspill p\u00e5 \u00e5 inkludere addisjonelle opptak og utslipp fra skog- og arealbrukssektoren inn mot m\u00e5loppn\u00e5elsen. 2 Saksutredning Troms\u00f8 kommune er positive til at det nye nasjonale klimam\u00e5let for 2035 skal innlemmes i klimaloven p\u00e5 lik linje med m\u00e5lene for 2030 og 2050. Troms\u00f8 kommune vurderer at arbeidet med \u00e5 fatte et nytt nasjonalt klimam\u00e5l for 2035, m\u00e5 tas med utgangspunkt i noen grunnleggende premisser: \u2022 M\u00e5let m\u00e5 v\u00e6re i tr\u00e5d med Parisavtalens bestemmelser, prim\u00e6rt de f\u00f8lgende: o Partene b\u00f8r bestrebe seg p\u00e5 \u00e5 begrense den globale oppvarmingen til 1,5 grader. o Nye \u00abnasjonalt bestemte bidrag\u00bb skal v\u00e6re mer ambisi\u00f8se enn det eksisterende bidraget og uttrykke landets h\u00f8yest mulige ambisjon. o Industriland b\u00f8r g\u00e5 foran ved \u00e5 p\u00e5ta seg absolutte m\u00e5l for utslippsreduksjoner som dekker hele \u00f8konomien. \u2022 M\u00e5let m\u00e5 bidra i omstillingen av Norge til et lavutslippssamfunn i 2050 hvor klimagassutslippene er redusert med 90-95 prosent sammenliknet med utslippsniv\u00e5et i 1990, jamf\u00f8r klimaloven \u00a7 4. Det laveste m\u00e5lforslaget til regjeringen, 55 prosent, vil v\u00e6re stridig med Parisavtalens enighet om progresjon i landenes m\u00e5l for utslippskutt, siden dette m\u00e5let allerede er innmeldt fra Norge for 2030. Troms\u00f8 kommune mener det absolutte minimumsniv\u00e5et m\u00e5 v\u00e6re h\u00f8yere enn 55 prosent utslippsreduksjon for \u00e5 v\u00e6re i tr\u00e5d med avtalen. Videre st\u00f8tter Troms\u00f8 kommune regjeringens forslag i \u00e5 inkludere et delm\u00e5l for innenlandske utslippskutt, da vi anser delm\u00e5let som et viktig bidrag for \u00e5 tydeliggj\u00f8re og sikre gjennomf\u00f8ringen av omstillingen b\u00e5de lokalt og nasjonalt. Troms\u00f8 kommune st\u00f8tter Milj\u00f8direktoratets anbefalinger gitt i Rapport M-2625 \u00abEt 2035-bidrag som sikrer omstilling nasjonalt\u00bb, om at Norge burde sette et nasjonalt m\u00e5l for reduksjon i klimagassutslipp innenlands p\u00e5 60 prosent i 2035 sammenliknet med 1990-niv\u00e5et. Milj\u00f8direktoratets forslag til nasjonal m\u00e5lsetting baseres i stor grad p\u00e5 tiltak i Milj\u00f8direktoratets rapport M-2760 \u00abklimatiltak i Norge: kunnskapsgrunnlag 2024\u00bb. Tiltakene er konkretiserte og kvantifiserte, og direktoratet mener de er realistiske \u00e5 gjennomf\u00f8re. Direktoratets foresl\u00e5tte m\u00e5lsetting antas \u00e5 forutsette gjennomf\u00f8ringen av nesten alle identifiserte tiltak i rapporten. Mange av disse forutsetter i stor grad at kommunene er med \u00e5 legge til rette for at full effekt skal kunne n\u00e5s. Slik tilrettelegging vil foreg\u00e5 p\u00e5 mange plan, hvor kommunen bidrar b\u00e5de i ulike myndighetsroller, som innkj\u00f8per av varer og tjenester, som tjenesteyter og som tilrettelegger. Men viktige sp\u00f8rsm\u00e5l blir da: Hva skal vi tilrettelegge for? Og n\u00e5r b\u00f8r det gj\u00f8res? En konkret nasjonal plan for innenlandske utslippsreduksjoner er avgj\u00f8rende for at b\u00e5de kommune og n\u00e6ringsliv skal f\u00e5 en forutsigbarhet som i mange tilfeller vil v\u00e6re n\u00f8dvendig for \u00e5 gjennomf\u00f8re lokale og regionale underst\u00f8ttende tiltak. For Troms\u00f8 kommune er det derfor viktig med et klart m\u00e5l for nasjonale utslippsreduksjoner i 2035. Dette vil gi bedre forutsigbarhet i forhold til nasjonal klimapolitikk, og dermed klarere rammer for lokale klimatiltak, planprosesser og arealdisponeringer, for eksempel knyttet til elektrifisering av transportsektoren, fangst og lagring av CO2 fra avfallsforbrenning og tilrettelegging for tilh\u00f8rende infrastruktur. Troms\u00f8 kommune stiller seg positiv til \u00e5 inkludere en beskrivelse i lovteksten som klargj\u00f8r for innhold og forutsetninger i den nye lovparagrafen for nytt nasjonalt klimam\u00e5l for 2035, da Troms\u00f8 kommune anser at det tydeliggj\u00f8r lovens hensikt. Troms\u00f8 kommune mener inkluderingen av addisjonelle opptak og utslipp i skog- og arealbrukssektoren som innregnet i m\u00e5loppn\u00e5elsen b\u00f8r forekomme som et delm\u00e5l eller et separat m\u00e5l. Det er stor usikkerhet p\u00e5 tallene fra opptak og utslipp fra skog- og arealbrukssektoren, da de er noks\u00e5 volatile. Fra \u00e5r til \u00e5r kan vi se store variasjoner som forekommer som f\u00f8lge av blant annet v\u00e6rforhold og innsektangrep. Regjeringen skriver selv i h\u00f8ringsnotatet at \u00abet m\u00e5l med full innregning av sektoren vil v\u00e6re et m\u00e5l der en vesentlig del av 3 m\u00e5let vil preges av forhold utenfor hva som f\u00f8lger av politikk og menneskelig p\u00e5virkning\u00bb. Troms\u00f8 kommune mener denne usikkerheten ikke b\u00f8r innlemmes i klimaregnskapet knyttet til klimam\u00e5let, da dets funksjon som styringsverkt\u00f8y vil svekkes. Opptak og utslipp fra skogs- og arealbrukssektoren m\u00e5 gjerne sees p\u00e5 som et eget m\u00e5l, slik som det blir anbefalt av Milj\u00f8direktoratet og Klimautvalget 2050. Konklusjon H\u00f8ringsinnspillet vedtas og sendes slik det foreligger i saksutredningen til klima- og milj\u00f8departementet som innspill til regjeringens forslag om endring av klimaloven \u2013 Regjeringens forslag til Norges nye klimam\u00e5l for 2035. Troms\u00f8 kommune er positive til at det oppdaterte klimam\u00e5let skal innlemmes i klimaloven og til regjeringens forslag om en tydeligere beskrivelse i den nye lovteksten. Troms\u00f8 kommune mener det nye nasjonale klimam\u00e5let m\u00e5 v\u00e6re i tr\u00e5d med Parisavtalen, og s\u00e6rlig enigheten om \u00e5 begrense den globale oppvarmingen til 1,5 grader og progresjon fra gjeldende m\u00e5l. Videre st\u00f8tter Troms\u00f8 kommune regjeringens forslag om \u00e5 opprette et delm\u00e5l for reduksjon av innenlandske klimagassutslipp. Troms\u00f8 kommune st\u00f8tter Milj\u00f8direktoratets anbefalinger om en m\u00e5lsetting p\u00e5 \u00e5 redusere 60 prosent av innenlandske klimagassutslipp sammenliknet med 1990-niv\u00e5, da denne m\u00e5lsettingen er bygget by konkrete og kvantifiserte tiltak og m\u00e5 regnes som b\u00e5de ambisi\u00f8st og realistisk. Troms\u00f8 kommune mener addisjonelle opptak og utslipp fra skog- og arealbrukssektoren ikke b\u00f8r innlemmes eksisterende klimagassregnskap, da opptaks- og utslippstallene er sv\u00e6rt usikre fra \u00e5r til \u00e5r. Usikkerheten mener Troms\u00f8 kommune vil redusere klimagassregnskapets funksjon som styringsverkt\u00f8y. Troms\u00f8 kommune er positive til et delm\u00e5l eller et eget m\u00e5l knyttet til opptak og utslipp fra skog- og arealbrukssektoren. Vedtakskompetanse Formannskapet Vedlegg 24_16937-1 H\u00f8ringsnotat - Norges nye klimam\u00e5l for 2035 1853149_2_1.PDF 4 "
}