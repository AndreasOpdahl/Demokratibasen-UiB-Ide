{
  "dokument_id": "29333bde-6da4-552b-8cb7-f383bb22524e",
  "doc_type": "case_presentation",
  "kommune": 4601,
  "tittel": "Oppnevning av styremedlemmer til Bergen parkering AS",
  "url": "https://bergen.kommune.no/politikere-utvalg/api/fil/bk360/10543861/Framstilling-Oppnevning-av-styremedlemmer-til-Bergen-parkering-AS",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/234600-108 Oppnevning av styremedlemmer til Bergen parkering AS Hva saken gjelder: I denne saken legges det frem forslag til styremedlemmer til f\u00f8lgende virksomhet: Bergen Parkering AS Selskapet er heleid av Bergen kommune. Selskapets form\u00e5l er iht. vedtektene \u00a7 1 \u00e5 drive parkeringsvirksomhet og tilh\u00f8rende servicetjenester. I henhold til vedtektene \u00a75 skal selskapets styre ha fra 2 til 4 medlemmer. Kommunens eiermyndighet i aksjeselskaper ut\u00f8ves formelt gjennom generalforsamlingen. Byr\u00e5det oppnevner forslag til kandidater. Av kommunens eierskapsmelding kap. III \u00abKrav til et godt eierskap\u00bb - prinsipp 5 f\u00f8lger: \u00abStyresammensetningen skal kjennetegnes av kompetanse, kapasitet og mangfold ut fra det enkelte selskaps form\u00e5l og egenart\u00bb. Videre fremg\u00e5r av prinsipp 8 at \u00abBystyremedlemmer, byr\u00e5der og politiske r\u00e5dgivere skal ikke velges inn i styrene i aksjeselskap og kommunale foretak av habilitetshensyn.\u00bb De foresl\u00e5tte kandidatene har ikke slike verv. Kravet til kj\u00f8nnsbalanse i styrer i aksjeselskaper f\u00f8lger av kommuneloven \u00a7 21-1 om Representasjon av begge kj\u00f8nn i styret som lyder: \u00abReglene i aksjeloven \u00a7 20-6 om representasjon av begge kj\u00f8nn i styret gjelder p\u00e5 tilsvarende m\u00e5te for aksjeselskaper der kommuner og fylkeskommuner til sammen eier minst 2/3 av aksjene\u00bb. Sittende styre best\u00e5r av styreleder Hege Rob Moi og medlem Norvald Visnes, og det foresl\u00e5s gjenvalg av begge medlemmene for ett \u00e5r. Hege Rob Moi (1972) \u2013 gjenvelges som styreleder. Moi er utdannet sivil\u00f8konom fra NHH med spesialisering innen strategi, organisasjon og ledelse, og innehar i dag stillingen som seksjonsleder for e-helse i Helse Bergen Hf. Hun har lang erfaring fra strategisk utviklingsarbeid og teknologi, og har tidligere jobbet i Nasjonal IKT HF, Odfjell Drilling og PwC. Moi har tidligere v\u00e6rt nestleder og er n\u00e5 leder for styret i Bergen Parkering AS, og har i tillegg erfaring fra styreverv i private selskaper og frivillige organisasjoner innen bl.a. eiendom, helse og utdanning. 1 Norvald Visnes (1943) \u2013 gjenvelges som medlem. Visnes har i sin 40 \u00e5r lange yrkeskarriere i politiet bl.a. innehatt stillingen som lensmann i Fana i 18 av disse. Han har ogs\u00e5 sv\u00e6rt lang fartstid om lokalpolitiker, b\u00e5de i Laksev\u00e5g bydelsstyre og i Bergen bystyre. I sistnevnte satt han fra 2003 \u2013 2019. Han har i tillegg hatt ulike verv i en rekke r\u00e5d og utvalg i kommunen, her kan nevnes Komite for helse og sosial, Komite for oppvekst og Komite for milj\u00f8 og byutvikling m.fl. Visnes har ogs\u00e5 sittet i flere styrer for Bergen kommune i ulike virksomheter, eksempelvis Bergen og Omland Havnevesen og Gr\u00f8nneviken AS. Fra 2021 har han sittet i styret i Bergen Parkering AS. Byr\u00e5dsleders vurdering og anbefaling/konklusjon: Byr\u00e5dsleder anbefaler at byr\u00e5det oppnevner de foresl\u00e5tte kandidater. Styresammensetningene vurderes \u00e5 oppfylle krav til at sittende medlemmer av bystyret og byr\u00e5det ikke skal ha styreverv i selskaper eid av kommunen, samt aksjelovens krav til representasjon av begge kj\u00f8nn i styrer. Videre vurderes ogs\u00e5 krav til kompetanse, kapasitet og mangfold ut fra selskapets form\u00e5l og egenart, slik det er nedfelt i kommunens eierskapsmelding \u00e5 v\u00e6re ivaretatt. Vedtakskompetanse: Byr\u00e5dets fullmakter vedtatt av bystyret 16.12.2020 i sak 378/20 \u00a7 5-3 Valg av styremedlemmer i selskaper \u2013 herunder aksjeselskaper: \u00abByr\u00e5det ivaretar funksjonen som generalforsamling i kommunens heleide aksjeselskaper. Byr\u00e5det har mandat til p\u00e5 kommunens vegne \u00e5 foresl\u00e5 styrerepresentanter i AS hvor kommunen har eierinteresser. Byr\u00e5det ivaretar kommunens interesser i andre rettssubjekt organisert som AS, IKS, gjensidige selskaper og pensjonskasser. Byr\u00e5det utpeker dessuten representanter til styrende organer i andre rettssubjekter som ikke er organisert som aksjeselskaper, s\u00e5 fremt det ikke er fastsatt at bystyret selv har denne myndigheten.\u00bb Det vises ogs\u00e5 til \u00a7 6 i Byr\u00e5dets fullmakter som kollegium: OPPNEVNING TIL STYRER, R\u00c5D OG UTVALG Byr\u00e5det selv oppnevner kommunens representanter i alle styrer, r\u00e5d og utvalg som legges innenfor byr\u00e5dets ansvarsomr\u00e5de. Byr\u00e5dsleder innstiller til byr\u00e5det \u00e5 fatte f\u00f8lgende vedtak: Byr\u00e5det foresl\u00e5r Hege Rob Moi som styreleder og Norvald Visnes som styremedlem til Bergen Parkering AS. Dato: 4. juni 2024 Christine B. Meyer Byr\u00e5dsleder Dokumentet er godkjent elektronisk. 2 "
}