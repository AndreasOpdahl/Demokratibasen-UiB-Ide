{
  "dokument_id": "34d151bd-e7ca-5f01-850c-ed05601978a7",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 33 fra Thor Haakon Bakke (MDG) om tidlig henting av barnehagebarn - Utvalg for barnehage, skole og idrett",
  "url": "https://bergen.kommune.no/politikere-utvalg/api/fil/bk360/10402374/Svar-pa-skriftlig-sporsmal-nr-33-fra-Thor-Haakon-Bakke-MDG-om-tidlig-henting-av-barnehagebarn-Utvalg-for-barnehage-skole-og-idrett",
  "tekst": " Seksjon for strategi, utvikling og utredning (SUU) Til Intern korrespondanse Bystyrets kontor V\u00e5r referanse: 2024/73270-3 Nadine Viktoria Lunde Saksbehandler: Fra Bratholmen Byr\u00e5d for barnehage og skole Dato: 15. mai 2024 Svar p\u00e5 skriftlig sp\u00f8rsm\u00e5l nr. 33 fra Thor Haakon Bakke (MDG) om tidlig henting av barnehagebarn - Utvalg for barnehage, skole og idrett I UBSI 23.04 spurte representanten om byr\u00e5det vil jobbe for \u00e5 unng\u00e5 at foresatte blir bedt om \u00e5 hente barna sine i barnehagen, for \u00e5 unng\u00e5 stenging. I sitt svar sa byr\u00e5den at det ikke var vanlig at foresatte blir spurt om \u00e5 hente for \u00e5 unng\u00e5 stenging, at det er full bemanning, og at byr\u00e5det oppfyller bemanningsnormen. Representanten fulgte opp med \u00e5 si at jo, dette skjer rundt omkring i kommunen, og det har skjedd over tid. Byr\u00e5den virket derimot sikker i sin sak. 29.04 kan vi lese i BA at dette skjer p\u00e5 minst to kommunale barnehager. Representanten har ogs\u00e5 v\u00e6rt i kontakt med foresatte og ansatte ved andre barnehager. De bekrefter at det ikke er uvanlig \u00e5 be foreldre om \u00e5 hente for \u00e5 unng\u00e5 stenging. Vi kan lese videre i BA at: \u00abMimi Bjerkestrand, som er direkt\u00f8r i kommunens etat for barnehage, forteller at det kun registreres n\u00e5r en barnehage m\u00e5 stenge. Dermed er det ikke mulighet \u00e5 f\u00e5 en oversikt over hvor mange dager foreldrene blir oppfordret til \u00e5 hente barna tidligere. Heller ikke hvor mange ganger enkelte avdelinger m\u00e5 holde stengt.\u00bb Siden etaten ikke samler inn informasjon om hvor ofte foresatte blir bedt om \u00e5 hente tidlig, for \u00e5 unng\u00e5 stenging, s\u00e5 synes representanten det er underlig at byr\u00e5den kunne vite at det ikke er noe som skjer i relativt utstrakt grad. Kilde: https://www.ba.no/krisen-tarer-pa-de-minste-foreldre-ser-usikre-slitne-og-forvirrede- barn/s/5-8-2605229 Representanten har videre stor forst\u00e5else med barnehagebestyrerne som st\u00e5r i en vanskelig situasjon. Problemene virker til \u00e5 v\u00e6re systematiske og m\u00e5 blant annet l\u00f8ses ved \u00e5 sikre bedre bemanning og \u00f8ke bruken av kommunale midler som g\u00e5r til barnehagene. Hvis man ikke gj\u00f8r noe vil problemene med rekruttering tilta. Sp\u00f8rsm\u00e5l til byr\u00e5den: 1. Hvorfor sa byr\u00e5den at dette ikke er vanlig, n\u00e5r etaten hans ikke samler inn den typen informasjon? 2. Vil byr\u00e5den sikre seg oversikt over hvor ofte barnehagene oppfordre foreldre om \u00e5 hente tidlig for \u00e5 unng\u00e5 stengning, b\u00e5de i private og offentlige barnehager? 3. Hva tenker byr\u00e5den om at barnehagene unng\u00e5r stenging ved \u00e5 be foresatte om \u00e5 hente? 4. Er det i samsvar med intensjonen i lovverket og bemanningsnormen at foreldre blir bedt om \u00e5 hente tidlig? Svar fra byr\u00e5den: 1. Ved svar p\u00e5 sp\u00f8rsm\u00e5let viste byr\u00e5den til at det ikke er vanlig at foresatte blir spurt om \u00e5 hente for \u00e5 unng\u00e5 stenging. Da dette ikke er noe som det planlegges med og skjer sv\u00e6rt sjeldent, foreg\u00e5r det ikke systematisk registrering av tilfeller hvor barnehagen m\u00e5 sp\u00f8rre foreldre om \u00e5 hente barna tidligere. 2. Etat for barnehage har f\u00f8lgende rutiner knyttet til frav\u00e6r i kommunale barnehager: Etaten jobber tett med de kommunale barnehagene i henhold til sykefrav\u00e6r og bemanningsutfordringer i barnehagene. Etat for barnehage har utarbeidet prosedyre for situasjoner med stort frav\u00e6r i barnehagene, som ligger tilgjengelig i Bergen kommunes kvalitetssystem BkKvalitet. Det er ogs\u00e5 laget et aksjonskort i BkKvalitet, som skal brukes i situasjoner der sykefrav\u00e6ret i barnehagen ikke kan dekkes. Ved frav\u00e6r blant de ansatte i barnehagen settes det inn vikarer som er kjent med barna eller det hentes inn ansatte fra andre avdelinger/grupper s\u00e5 langt det lar seg gj\u00f8re. Dersom det er fare for et s\u00e5 stort frav\u00e6r at det ikke lar seg gj\u00f8re \u00e5 opprettholde et forsvarlig barnehagetilbud og arbeidsmilj\u00f8, skal barnehagen kontakte omr\u00e5deleder i Etat for barnehage og planlegge redusering av driften/tjenestetilbudet. Dersom det vurderes at barnehagen ikke kan opprettholde et forsvarlig barnehagetilbud, kan det i samr\u00e5d med Etat for barnehage gj\u00f8res beslutning om innf\u00f8ring av redusert \u00e5pningstid, delvis stenging eller stenging av barnehagen. Barnehagen skal prioritere hvilke barn som skal gis tilbud, og hvilke barn som kan hentes av foresatte eller p\u00e5r\u00f8rende. Vedtaket om redusert \u00e5pningstid/helt eller delvis stenging lagres i Bk360 og gj\u00f8res kjent for Etat for barnehage, barnehagens ansatte, barn og foreldre. Barnehagene skal rapportere avviksmeldinger knyttet til bemanningsutfordringer som f\u00e5r konsekvenser for tjenestetilbudet i BkKvalitet. Det er rapportert avvik som ang\u00e5r tidlig henting i barnehagen i BkKvalitet. I tr\u00e5d med Etat for barnehage sin dialog med barnehagene knyttet til sykefrav\u00e6r og bemanningsutfordringer, samt avviksmeldinger i BkKvalitet har vi en viss oversikt over hvor ofte de kommunale barnehagene m\u00e5 redusere tilbudet. Det foreg\u00e5r imidlertid ikke systematisk registrering av tilfeller hvor barnehagen m\u00e5 sp\u00f8rre foreldre om \u00e5 hente barna tidligere Det vil v\u00e6re sv\u00e6rt ressurskrevende \u00e5 opprette et system for kommunale og private barnehager hvor de skal melde ifra hver gang de sender ut foresp\u00f8rsel om foreldre har mulighet for \u00e5 hente tidlig. N\u00e5r det gjelder de kommunale barnehagene har Byr\u00e5dsavdeling for barnehage og skole (BBS) gjennomg\u00e5tt 166 avviksmeldinger i BkKvalitet fra \u00e5ret 2021 frem til i dag innenfor hovedkategorien \u00abtjeneste/tjenesteproduksjon\u00bb. BBS har ikke mulighet til \u00e5 innhente tilsvarende informasjon fra de private barnehagene. Av de 166 avviksmeldingene er det 12 avvik hvor barnehagene rapporterer at de har oppfordret foreldre til \u00e5 hente barna tidligere eller krevd at foreldrene m\u00e5 hente barna tidligere. 3 avviksmeldinger gjelder stengt avdeling eller enhet. De fleste avviksmeldingene, 97, gjelder avvik som har p\u00e5virket tilbudet. I Bk360 er det 37 vedtak om redusert \u00e5pningstid/stenging, ogs\u00e5 her fra \u00e5ret 2021 frem til i dag. Etat for barnehage har ikke en rutine eller et krav om at barnehagene skal rapportere situasjoner hvor de sp\u00f8r foreldrene om \u00e5 hente tidlig i barnehagen. Antall avviksmeldinger knyttet til tidlig henting i barnehage er basert p\u00e5 hva melder har skrevet i beskrivelsesfeltet og konsekvensfeltet i avviksmeldinger i BkKvalitet. Det kan v\u00e6re rapporterte avvik hvor det ikke fremkommer at foreldre har blitt oppfordret/bedt om \u00e5 hente barna tidligere, eller avvik som er meldt i en annen hovedkategori. I disse tilfellene vil avvikene ikke v\u00e6re inkludert i de 12 avvikene omtalt ovenfor. N\u00e5r h\u00f8yt sykefrav\u00e6r og mangel p\u00e5 vikarer g\u00e5r ut over tjenestetilbudet vil jeg oppfordre de kommunale barnehagene til \u00e5 melde inn avviksmelding i BkKvalitet. Dersom barnehagen har oppfordret foreldre til \u00e5 hente tidlig i barnehagen kan dette spesifiseres i beskrivelsesfeltet eller konsekvensfeltet. 3. Jeg har forst\u00e5else for at det er sv\u00e6rt uheldig at foreldre blir oppfordret til \u00e5 hente tidlig i barnehagen for \u00e5 unng\u00e5 stenging. Jeg har likevel tillit til at styrerne gj\u00f8r en riktig vurdering av situasjonen, f\u00f8lger det som st\u00e5r i prosedyren/aksjonskort for h\u00f8yt frav\u00e6r i BkKvalitet og kun velger \u00e5 sp\u00f8rre foreldre om \u00e5 hente barna tidligere i barnehagen etter at de har pr\u00f8vd alle andre mulige tiltak. Jeg mener det er bedre at barna blir hentet tidlig i barnehagen dersom dette er mulig, fremfor \u00e5 gj\u00f8re alvorlige tiltak som \u00e5 redusere \u00e5pningstiden eller stenge barnehagen. Det er en utfordring med mangel p\u00e5 vikarer i barnehagene i Bergen. Vikarordningen for de kommunale barnehagene i Bergen er organisert gjennom Bemanningstjenester, underlagt HR bemanning i Byr\u00e5dsavdeling for finans. N\u00e5r Bemanningstjenester ikke selv kan l\u00f8se vikaroppdrag, sender de foresp\u00f8rsel til vikarbyr\u00e5er som Bergen kommune har rammeavtaler med. Bemanningstjenester melder at det er utfordrende \u00e5 rekruttere nye ansatte, fordi det er mangel p\u00e5 kvalifiserte s\u00f8kere til stillingene. Det er ogs\u00e5 flere av de ansatte i tjenesten som etter hvert g\u00e5r over til faste stillinger i barnehagene. 4. Barnehageloven \u00a7\u00a7 24-26 med tilh\u00f8rende forskrifter fastsl\u00e5r at bemanningen skal v\u00e6re tilstrekkelig til at personalet kan drive en tilfredsstillende pedagogisk virksomhet. Hva som regnes som tilstrekkelig for \u00e5 drive en tilfredsstillende pedagogisk virksomhet m\u00e5 vurderes ut ifra barnegruppens st\u00f8rrelse og barnas behov. Barnehagen skal minst ha \u00e9n ansatt per tre barn n\u00e5r barna er under tre \u00e5r og \u00e9n ansatt per seks barn n\u00e5r barna er over tre \u00e5r. Styrer har ansvar for at barnehageloven f\u00f8lges. Alle barnehagene i Bergen kommune oppfyller kravene til grunnbemanning, og barnehagen tildeles \u00f8konomiske rammer som samsvarer med lovkravet. Ved h\u00f8yt frav\u00e6r og dager der det ikke er tilgjengelig vikarer, m\u00e5 styrer gj\u00f8re grundige vurderinger av tilstrekkelighet og forsvarlighet knyttet til organisering og bemanning. F\u00f8r styrer kan iverksette n\u00f8dvendige tiltak for forsvarlig bemanning ved h\u00f8yt frav\u00e6r, kan styrer sende foresp\u00f8rsel om det er noen foreldre som kan hente tidligere, for \u00e5 f\u00e5 en oversikt over barnegrupper og ansatte. Slike henvendelser sender styrer kun i situasjoner ved sv\u00e6rt h\u00f8yt frav\u00e6r og mangel p\u00e5 vikarer. Dette gj\u00f8res for \u00e5 unng\u00e5 sv\u00e6rt alvorlige tiltak som redusert \u00e5pningstid eller stenging for alle. Dette er en del av kommunikasjonen og informasjonen som foreg\u00e5r mellom barnehage og foreldre. Daniel C. E. H\u00e4gglund - Byr\u00e5d for barnehage og skole Dokumentet er godkjent elektronisk. "
}