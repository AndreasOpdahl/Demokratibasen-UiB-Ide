{
  "dokument_id": "1eb61e7d-bd7c-5216-97fb-c73b08f7f406",
  "doc_type": "case_presentation",
  "kommune": 4601,
  "tittel": "Fritak for eiendomsskatt 2025 for enkelteiendommer etter eiendomsskattelovens \u00a7 7 og Bergen kommunes eiendomsskattevedtekter pkt. 2",
  "url": "https://bergen.kommune.no/politikere-utvalg/api/fil/bk360/11077774/Framstilling-Fritak-for-eiendomsskatt-2025-for-enkelteiendommer-etter-eiendomsskattelovens-7-og-Bergen-kommunes-eiendomsskattevedtekter-pkt-2",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/93865-2 S\u00f8knader om fritak for eiendomsskatt 2025 for enkelteiendommer etter eiendomsskattelovens \u00a7 7 og Bergen kommunes eiendomsskattevedtekter pkt. 2 Hva saken gjelder: Saken gjelder vurdering av nye fritakss\u00f8knader for enkelteiendommer for 2024 og 2025, etter eiendomsskattelovens \u00a7\u00a7 7a og 7b, og Bergen kommunes eiendomsskattevedtekter pkt. 2. Lovgrunnlaget: Eiendomsskattelovas \u00a7\u00a7 7 a og b har f\u00f8lgende ordlyd: Kommunestyret kan fritaka desse eigedomane heilt eller delvis for eigedomsskatt: a. Eigedom \u00e5t stiftingar eller institusjonar som tek sikte p\u00e5 \u00e5 gagna ein kommune, eit fylke eller staten. b. Bygning som har historisk verde. Et vedtak om fritak for eiendomsskatt er et enkeltvedtak som skal behandles i Bystyret etter s\u00f8knad fra den enkelte/hjemmelshaver. Bystyret st\u00e5r i utgangspunktet fritt til \u00e5 avgj\u00f8re om det skal innvilges fritak etter eiendomsskattelovens \u00a7 7 a og b, jfr. lovens ordlyd \u00abkan fritaka\u00bb. Bystyret kan i tillegg velge mellom helt eller delvis fritak for eiendomsskatt. Det er imidlertid viktig \u00e5 praktisere likhetsprinsippet, slik at usaklig forskjellsbehandling unng\u00e5s. Hvis bystyret vedtar fritak for eiendomsskatt etter dette grunnlaget i \u00a7 7, gjelder fritaket i utgangspunktet for ett \u00e5r av gangen, jfr. eiendomsskattelovens \u00a7 10 som omhandler regler for fastsetting av skattesats og regler for utskriving av eiendomsskatten. I Bergen kommunes skattevedtekter pkt. 2 st\u00e5r det at s\u00f8knaden om fritak for eiendomsskatt m\u00e5 v\u00e6re kommunen i hende senest den 1. november \u00e5ret f\u00f8r det skatte\u00e5r s\u00f8knaden gjelder for. Bystyret vedtar \u00e5rlig hvilke nye eiendommer som f\u00e5r innvilget skattefritak. Det legges frem en egen liste over eiendommer der fritaket skal forlenges, i tilknytning til det \u00e5rlige skattevedtaket. N\u00e5r det gjelder fritak etter eiendomsskattelovens \u00a7 7a, kan det bare gis fritak for eiendommer som eies av stiftelse eller en organisasjon som tar sikte p\u00e5 \u00e5 gange en kommune, et fylke eller staten. Fritak kan s\u00e6rlig v\u00e6re aktuelt for f\u00f8lgende type eiendommer s\u00e5 langt eiendommene ikke benyttes til kommersiell virksomhet: - Helsetjenester - Sosialt arbeid - Utdanning - Barnehager 1 - Idrett - Kultur - Samfunns \u2013 og bydels/menighetshus - Studentboliger - Eiendommer og bygg eid av tros \u2013 og livssynsorganisasjoner og som benyttes i henhold til organisasjonens form\u00e5l - Arbeid for interessene til personer med psykiske og fysiske helseutfordringer For fritak etter eiendomsskattelovens \u00a7 7b presiserer vedtektene at fritak etter denne regelen er begrenset til bygg eller deler av bygg som har et endelig fredningsvedtak etter kulturminnelovens bestemmelser. Hjemmelshavere som p\u00e5 disse grunnlagene innvilges fritak for eiendomsskatt, plikter \u00e5 melde fra om endringer i eierforhold eller dersom bruken av eiendommen endres p\u00e5 en m\u00e5te som kan p\u00e5virke vurderingen av gjeldende fritaksvedtak. Ved slike endringer m\u00e5 fritaket vurderes p\u00e5 nytt. Etter forrige s\u00f8knadsfrist 1. november 2023 har eiendomsskattekontoret mottatt 8 nye s\u00f8knader om fritak for eiendomsskatt. Under neste avsnitt listes s\u00f8knadene opp og vurderes fortl\u00f8pende. Vurderingene av eventuelt fritak er gjort opp mot gjeldende regelverk og n\u00e5v\u00e6rende status p\u00e5 den enkelte eiendom. For s\u00f8knader etter \u00a77a gj\u00f8res en vurdering av eiers form\u00e5l og vedtekter, bruken av eiendommen, eventuell utleie og kommersiell virksomhet, og om det drives en allmennyttig virksomhet som er til fordel for kommune, fylket eller staten. For s\u00f8knader etter \u00a77b er det avgj\u00f8rende om bygg p\u00e5 eiendommen er fredet etter kulturminnelovens bestemmelser. Fagetatens vurdering og anbefaling: Til sammen 8 eiendommer har s\u00f8kt fritak for eiendomsskatt, og fagetaten anbefaler helt eller delvis fritak for 6 av dem, og avslag for 2 av dem, p\u00e5 bakgrunn av vilk\u00e5rene for fritak i lovens \u00a7 7: 1. Universitetet i Bergen (gnr. 164, bnr. 624, 627 0g 1151 Christies gate 18) s\u00f8ker fritak etter \u00a77a for ombygget tidligere administrasjonsareal (ca. 40 % av samlet areal) til areal for studentaktiviteter. S\u00f8knaden er sendt inn den 11.04.2024 som en klage p\u00e5 takst, men det er avklart at det gjelder s\u00f8knad om fritak. Eiendommen har tidligere v\u00e6rt administrasjonsbygg, men har n\u00e5 gjennomg\u00e5tt en ombygging hvor deler av arealet (ca. 40 % av bygningen) har endret status fra administrasjon til aktiviteter for studentorganisasjoner. Det vises til Bystyrets vedtak i Bergen kommunes \u00abTemaplan for studenter\u00bb i sak 204/23 med uttale i merknads form at kommunen vil bidra positivt til studentorganisasjonenes aktiviteter. Det foresl\u00e5s derfor en justering av eiendomsskatten i henhold til endret bruk. Hele eiendommen har en samlet takst p\u00e5 43 164 000 kroner og eiendomsskatt p\u00e5 215 820 kroner. Fagetaten anbefaler et 40% fritak for eiendomsskatt. Et 40% fritak vil utgj\u00f8re 86 328 kroner i lavere eiendomsskatteinntekter til kommunen. 2. Universitetet i Bergen s\u00f8ker ogs\u00e5 fritak etter \u00a77a for eiendom (gnr. 166, bnr. 1143 Kalfarveien 59) som i sin helhet benyttes til barnehage og som driftes av Studentsamskipnaden p\u00e5 Vestlandet. 2 S\u00f8knaden er mottatt den 10.04.2024 som en klage p\u00e5 takst, men det er avklart at det gjelder fritakss\u00f8knad. Eiendommen benyttes i sin helhet til barnehage som driftes av Studentsamskipnaden p\u00e5 Vestlandet. Studentskipnadens oppgaver er \u00e5 \u00abta seg av studentenes velferdsbehov ved det enkelte l\u00e6rested\u00bb, jf. studentsamskipnadsloven \u00a7 3. Organisasjonen skal sammen med utdanningsinstitusjonene legge til rette for godt studentmilj\u00f8 og l\u00e6ringsmilj\u00f8. Sammen har f\u00f8lgelig ikke \u00f8konomisk overskudd som form\u00e5l. Universitetet i Bergen har tidligere s\u00f8kt og f\u00e5tt innvilget fritak for \u00f8vrige studentbarnehager. Dette f\u00f8lger ogs\u00e5 punkt 2 i eiendomsskattevedtektene og kan ytterligere underst\u00f8ttes av kommunens temaplan for studenter og studentvelferd. Fagetaten anbefaler derfor fullt fritak for eiendomsskatt. Eiendommen har en skattetakst i 2024 p\u00e5 12 042 000 kroner og et fritak vil utgj\u00f8re 60 210 kroner i lavere eiendomsskatteinntekter til kommunen. 3. Studentsamskipnaden p\u00e5 Vestlandet s\u00f8ker fritak etter \u00a77a for resterende areal (2 %) p\u00e5 eiendom (gnr. 12, bnr. 249 i Fantoftveien 14) med fritak. Den resterende delen brukes til administrasjon/verksted. Saken innkom som en henvendelse og behandles som en s\u00f8knad om fritak. S\u00f8knaden kom inn den 13. november i 2023 som en henvendelse til eiendomsskattekontoret med sp\u00f8rsm\u00e5l om fritak for det resterende arealet p\u00e5 eiendom som har delvis fritak fra tidligere. Eiendommen best\u00e5r for det meste av areal til studentboliger med innvilget fritak for eiendomsskatt fra tidligere. Fritaksgraden for denne eiendommen er blitt endret over tid i henhold til endret bruk av arealet. Universitetet argumenterer for at det b\u00f8r innvilges fritak, fordi det resterende arealet har direkte tilknytning til drift av det arealet som har fritak. Kommunen har praktisert at administrasjonsareal ikke f\u00e5r fritak etter \u00a7 7a selv om eiendommen ellers oppfyller kriterier for fritak etter \u00a7 7a. Ettersom denne delen av eiendommen kun utgj\u00f8r 2% av det totale arealet, anbefaler eiendomsskattekontoret at det innvilges fritak ogs\u00e5 for administrasjons- og verkstedsdelen. Skattetaksten p\u00e5 denne delen av eiendommen utgj\u00f8r 14 752 000 kroner og et fritak vil utgj\u00f8re 73 760 kroner i lavere eiendomsskatteinntekter for kommunen. Med bakgrunn i at s\u00f8knaden ble mottatt i november 2023, anbefales det at et fritak f\u00e5r virkning fra 01.01.2024. 4. Studentsamskipnaden p\u00e5 Vestlandet har i 2024 overtatt en kommunal eiendom (gnr. 158, bnr. 610 i Lotheveien 2-20) med form\u00e5l ombygging til studentboliger i 2025. Eiendommen har tidligere v\u00e6rt i kommunalt eie og fritatt for eiendomsskatt etter \u00a7 5. I henhold til studentmeldingen for Bergen kommune og tidligere vedtak i sak 87/19 med fritak for tilsvarende studentboliger, anbefales det at eiendommen fritas i sin helhet etter \u00a7 7a. Eiendommen har en sjablontakst p\u00e5 116 676 000 men den kommunalt eide eiendommen har ikke v\u00e6rt ilagt eiendomsskatt tidligere. Et fritak har ingen \u00f8konomiske konsekvenser for kommunens eiendomsskatteinntekter. 5. Norges Blindeforbund Hordaland har den 09.01.2024 s\u00f8kt om fritak for eiendomsskatt etter \u00a7 7a for eiendom med gnr. 165, bnr. 231 snr. 3 i Lille Markevei 18. Eiendommen er en nyervervet eierseksjon fra november 2023 og er lokallagets m\u00f8telokaler. Norges Blindeforbund Hordaland er en service- og interesseorganisasjon for blinde og svaksynte. Det drives med informasjonsarbeid og aktiviteter p\u00e5 ideelt grunnlag rettet spesielt mot blinde og svaksynte. Som lokallag av Norges Blindeforbundet som har vedtektsfestet at et eventuelt overskudd faller tilbake til forbundet og forbundets aktiviteter, kan det ansees 3 som til gagn for kommunen, fylket eller staten. Hovedorganisasjonsleddet er innvilget tilsvarende fritak fra tidligere med referanse til bystyrets behandling i sak 12-1/19. Det anbefales at lokallaget ogs\u00e5 innvilges fritak. Eiendomsseksjonen har en skattetakst p\u00e5 3 136 000 og et fritak vil utgj\u00f8re 15 680 kroner i lavere eiendomsskatteinntekter til kommunen. Med bakgrunn i at s\u00f8knaden kom inn f\u00f8r eiendomsskatten 2024 ble skrevet ut, anbefales det at et fritak f\u00e5r virkning fra 01.01.2024. 6. Menbere Leul St. Michael Ethiopiske Ortodokse Tewahedo Menighet i Bergen s\u00f8ker fritak etter \u00a77a for eiendom (gnr. 77, bnr. 35 Bontveitvegen 30) som i sin helhet skal benyttes til trossamfunnets aktiviteter. Eiendommen ble anskaffet i august 2024 og skal benyttes i sin helhet til trossamfunnets aktiviteter, fortrinnsvis gudstjenester. Tidligere eier \u00abGodt H\u00e5p\u00bb har hatt fritak for eiendomsskatt etter \u00a7 5c for kirker. Eiendommen har takstberegning p\u00e5 5 779 000 kroner, men det er ikke innkrevet eiendomsskatt p\u00e5 grunn av tidligere fritaksvedtak. En videref\u00f8ring av fritak p\u00e5 eiendommen har ingen \u00f8konomiske konsekvenser for kommunens eiendomsskatteinntekter. Fagetaten anbefaler fullt fritak. 7. B\u00f8nes Vest Grendahus SA s\u00f8ker fritak for eiendom (gnr.21, bnr. 1214 i V\u00e5kleiskogen 160) etter \u00a77a for utleie til lokal barnehage. Grendahuset leier ut lokaler til lokal barnehage, og begrunner s\u00f8knaden med at utleien er p\u00e5 non profit-basis uten \u00f8konomiske motiv verken for barnehagen eller for grendahuset. I vedtektsfestet form\u00e5l har samvirkeforetaket som hovedaktivitet \u00e5 leie ut egen eller leid eiendom og \u00abErverve tomten gnr 21, bnr 1214 p\u00e5 B\u00f8nes i Fana for \u00e5 reise og drive et grendahus for \u00e5 skaffe omr\u00e5det et samlingssted med rom for barnehage, barnepark, barne- og ungdomsaktiviteter, kulturaktiviteter, eldretreff, trimaktiviteter, fester og andre tilsvarende aktiviteter og arrangementer. Anlegge ballbane, lekeplass eller andre bygg som skal brukes til felles form\u00e5l for andelseierne.\u00bb Utleievirksomhet omfattes ikke av kriteriene for fritak, og av hensyn til likebehandling og bystyrets tidligere praksis der andre utleiere i tilsvarende tilfeller har f\u00e5tt avslag, finner fagetaten ikke \u00e5 kunne anbefale fritak. Eiendommen har en skattetakst p\u00e5 kroner 2 057 000 og eiendomsskatt 2024 p\u00e5 10 285 kroner. 8. Alexander Mjelde/Guro Sveen s\u00f8ker fritak etter \u00a77b for boligeiendom fra 1908 (gnr. 158, bnr. 468 L\u00f8vstakkveien 34 A) med grunnlag i \u00abhistorisk verde\u00bb. Sveitservillaen er det gamle hovedhuset til Ny-Krohnborg G\u00e5rd og angitt bygget i 1908. Det finnes en uttalelse fra byantikvaren om eiendommens betydning i lokalmilj\u00f8et fra sin tid. I henhold til eiendomsskattevedtektenes punkt 2 innvilges det kun fritak med hjemmel i \u00a77b for eiendommer med et endelig fredningsvedtak etter kulturminneloven. Den oms\u00f8kte eiendommen er ikke fredet, og fagetaten anbefaler derfor ikke fritak, ogs\u00e5 med grunnlag i likebehandlingsprinsippet. Boligen har en fastsatt boligverdi fra Skatteetaten p\u00e5 6 748 000 kroner og i 2024 utgj\u00f8r eiendomsskatten 10 331 kroner. \u00d8konomiske konsekvenser: Foresl\u00e5tte fritak for eiendomsskatt utgj\u00f8r samlet 89 440 kroner i reduserte eiendomsskatteinntekter for 2024, og foresl\u00e5tte fritak for 2025 utgj\u00f8r 146 538 kroner i 4 reduserte eiendomsskattevedtekter. Grunnlaget tar utgangspunkt i eiendomsskattevedtak for 2024. Grunnlaget tar utgangspunkt i eiendomsskattevedtak for 2024. En endring i skattevedtaket for 2025 vil p\u00e5virke de \u00f8konomiske konsekvensene i denne saken. Byr\u00e5dets vurdering og anbefaling/konklusjon: Byr\u00e5det deler fagetatens vurderinger og konklusjoner i behandlingen av fritakss\u00f8knadene, og anbefaler bystyret \u00e5 fatte vedtak i tr\u00e5d med sakens premisser. Begrunnelse for framleggelse til bystyret: Kommunestyret vedtar om det skal gis fritak for eiendommer som nevnt i Eiendomsskattelovens \u00a77. Saksbehandlingsreglene f\u00f8lger av Vedtekter for eiendomsskatt pkt. 2, sist revidert av bystyret i november 2022, sak 319/22. Byr\u00e5det innstiller til bystyret \u00e5 fatte f\u00f8lgende vedtak: 1. Med bakgrunn i saksfremstillingen fattes f\u00f8lgende vedtak: a. Universitetet i Bergen sin eiendom med gnr. 164 bnr. 624, 627 og 1151 Christies gate 18 innvilges 40% fritak etter \u00a7 7a for eiendomsskatt med virkning fra 01.01.2025. b. UiB sin eiendom med gnr. 166 bnr. 1143 Kalfarveien 59 innvilges fullt fritak for eiendomsskatt \u00a77a med virkning fra 01.01.2025 c. Studentsamskipnadens eiendom med gnr. 12 bnr. 249 i Fantoftveien 14 innvilges fullt fritak etter \u00a7 7a med virkning fra 01.01.2025. d. Studentsamskipnadens eiendom med gnr. 12, bnr. 610 i Lotheveien 2-20 innvilges fullt fritak med virkning fra 01.01.2024. e. Norges Blindeforbund Hordalands eierseksjon med gnr. 165 bnr. 231 snr 3 i Lille Markeveien 18 innvilges fullt fritak etter \u00a7 7a for m\u00f8telokaler med virkning fra 01.01.2024. f. Menbere Leul St. Michael Ethiopiske Ortodokse Tewahedo Menighet i Bergens eiendom med gnr. 77 bnr. 35 Bontveitvegen 30 videref\u00f8res fritak etter \u00a7 7a. g. B\u00f8nes Vest Grendahus SA s eiendom med gnr. 21 bnr. 1214 i V\u00e5kleivskogen 160 gis avslag p\u00e5 s\u00f8knad om fritak for eiendomsskatt etter \u00a7 7a for samvirkeforetakets utleievirksomhet. h. G. Sveen og A. Misjes eiendom med gnr. 158 bnr. 468 i L\u00f8vstakkveien 34a gis avslag p\u00e5 s\u00f8knad om fritak etter \u00a7 7b for bolighus. 2. Dersom en eiendom blir solgt, utleid eller tatt i bruk til annet form\u00e5l enn i s\u00f8knaden, eller vilk\u00e5rene for fritak for eiendomsskatt p\u00e5 andre m\u00e5ter ikke oppfylles, skal fritaket for eiendomsskatt opph\u00f8re. Dato: 19. november 2024 Christine B. Meyer Charlotte Spurkeland Byr\u00e5dsleder settebyr\u00e5d for finans Dokumentet er godkjent elektronisk. 5 Vedlegg: Fagnotat av 28. oktober 2024 UiB S\u00f8knad om fritak \u00a77a for eiendomsskatt gnr. 164 bnr. 624, 627 og 1151 UiB S\u00f8knad om fritak \u00a77a for eiendomsskatt gnr. 166 bnr. 1143 Kalfarveien barnehage Studentsamskipnaden p\u00e5 Vestlandet S\u00f8knad om utvidet fritak for eiendomsskatt \u00a77a, gnr. 12 bnr. 249 Norges Blindeforbund Hordaland S\u00f8knad om fritak for eiendomsskatt \u00a77a, gnr. 165 bnr. 231 snr 3 Menbere Leul St. Michael Ethiopisk Ortodokse Kirke s\u00f8knad om fritak for eiendomsskatt \u00a77a, gnr. 77 bnr. 35 B\u00f8nes Vest Grendahus SA S\u00f8knad om fritak for eiendomsskatt \u00a7 7a for utleie til barnehage, gnr. 21 bnr. 1214 Misje/Sveen S\u00f8knad om fritak for eiendomsskatt \u00a77b - L\u00f8bergsveien 34a, gnr. 158 bnr. 468 6 "
}