{
  "dokument_id": "c10ade8f-449a-5025-8bdd-8f9c1ce0e910",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 182 fra Katrine Berg N\u00f8dtvedt (MDG) om arealregnskap - Utvalg for milj\u00f8 og byutvikling",
  "url": "https://bergen.kommune.no/politikere-utvalg/api/fil/bk360/11588544/Svar-pa-skriftlig-sporsmal-nr-182-fra-Katrine-Berg-Nodtvedt-MDG-om-arealregnskap-Utvalg-for-miljo-og-byutvikling",
  "tekst": " BBU \u2013 Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/169267-3 Saksbehandler: Malene Nesse Gr\u00f8nningen Fra Dato: 18. november 2024 Byr\u00e5d for byutvikling Svar p\u00e5 skriftlig sp\u00f8rsm\u00e5l nr. 182 fra Katrine Berg N\u00f8dtvedt (MDG) om arealregnskap - Utvalg for milj\u00f8 og byutvikling Arealregnskap er et viktig verkt\u00f8y for \u00e5 m\u00e5le totalt tap av natur, og for \u00e5 holde oversikt over hvilke typer natur som bygges ned, bevares eller restaureres i en kommune. Ideelt sett burde et arealregnskap brukes for \u00e5 sikre arealpositivitet, alts\u00e5 en netto gevinst i naturomr\u00e5der over tid, for \u00e5 kompensere for den ukontrollerte nedbyggingen som har foreg\u00e5tt over tid. I det minste burde et arealregnskap brukes for \u00e5 sikre arealn\u00f8ytralitet, alts\u00e5 at man i sum ikke taper natur i kommunen. Sp\u00f8rsm\u00e5l til byr\u00e5den: 1. Hva er status for arbeidet med arealregnskap for Bergen kommune? 2. N\u00e5r er det planlagt at arealregnskapet skal ferdigstilles? 3. Hvordan planlegger byr\u00e5den \u00e5 bruke arealregnskapet? 4. \u00d8nsker byr\u00e5den at Bergen skal redusere sine naturomr\u00e5der, eller vil hun bruke arealregnskapet til \u00e5 sikre arealn\u00f8ytralitet? 5. Hvor ofte skal arealregnskapet oppdateres med tall for nedbygging og restaureringsprosjekter? 6. Vil bystyret f\u00e5 behandlet temaet arealregnskap i forbindelse med en prinsippsak tilknyttet revideringen av KPA-bestemmelsene? 7. Vil bystyret f\u00e5 behandlet temaet arealn\u00f8ytralitet i forbindelse med en prinsippsak tilknyttet revideringen av KPA-bestemmelsene? 8. Vil bystyret f\u00e5 behandlet temaet nyere detaljreguleringsplaners gyldighet i forhold til KPA i forbindelse med revideringen av KPA-bestemmelsene, ref. dagens bestemmelse \u00a72.4 Svar fra byr\u00e5den: Det p\u00e5g\u00e5r arbeid med arealregnskap for Bergen. Arealregnskapet tar utgangspunkt i arealplanstatus, i tillegg til \u00e5 se p\u00e5 tema som naturmangfold, friluftsliv, landbruk, klima mm. Det finnes ikke et entydig svar p\u00e5 hva et arealregnskap skal inneholde eller hvordan det skal brukes. Arbeidet som p\u00e5g\u00e5r i etatene, er alts\u00e5 delvis nybrottsarbeid. Man m\u00e5 ta utgangspunkt i tilgjengelige kart og kunnskap, og dette vil v\u00e6re definerende for hva regnskapet vil kunne levere. For noen tema har man stort kartgrunnlag, for andre mindre. Oppdatering av arealregnskapet er avhengig av oppdatering av kartgrunnlag, herunder arealplaner, grunnkart for faktisk arealbruk, nye kartlegginger mm. Samtidig har Vestland fylkeskommune utarbeidet arealregnskap for alle kommuner i Vestland. Deres regnskap er et planregnskap. Byr\u00e5den ser ikke behov for \u00e5 lage et tilsvarende regnskap. N\u00f8yaktig tidspunkt for ferdigstillelse ligger ikke fast, men verkt\u00f8yet skal kunne brukes som kunnskapsgrunnlag i forbindelse med rullering av KPA. Arealregnskapet er en n\u00f8ytral sammenstilling av informasjon, og det vil ikke v\u00e6re naturlig \u00e5 legge et slikt verkt\u00f8y frem i egen sak for politisk behandling. Det er p\u00e5 dette tidspunktet ikke tatt stilling til hvilke konkrete bestemmelser som skal rulleres i KPA, eller hvilke prinsippsaker som eventuelt legges frem for bystyret. Klosterhagenerkl\u00e6ringen sl\u00e5r imidlertid fast at byr\u00e5det ikke videref\u00f8rer prinsippet om arealn\u00f8ytralitet, men vil vurdere klima, natur og byreparasjon i alle saker og i forbindelse med rullering av kommuneplanens arealdel (KPA). Christine Kahrs \u2013 Byr\u00e5d for byutvikling Dokumentet er godkjent elektronisk. "
}