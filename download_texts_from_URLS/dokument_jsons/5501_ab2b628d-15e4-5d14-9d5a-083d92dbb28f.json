{
  "dokument_id": "ab2b628d-15e4-5d14-9d5a-083d92dbb28f",
  "doc_type": "case_attachment",
  "kommune": 5501,
  "tittel": "24_21906-1 Vedlegg 2 Forskrift post 60 - Kommunal- og distriktsdepart(469707) 1929027_2_1",
  "url": "https://innsyn.tromso.kommune.no/application/getMoteDokument?dokid=2001950417",
  "tekst": "Forskrift om Kommunal- og distriktsdepartementet tilskotspost 553.60 Kompetanse og arbeidskraft i distrikta Heimel: Fastsett av Kommunal- og distriktsdepartementet xx.yy 2025 til oppf\u00f8lging av Stortingets budsjettvedtak kap. 553, post 60. Kapitteloversikt: Kapittel I F\u00f8rem\u00e5l for ordningane (\u00a7\u00a7 2-6) Kapittel II Tilskot til mobilisering til utdanning og kompetanseheving Kapittel III. Tilskot til studiesentera Kapittel IV Felles f\u00f8ringar om rapportering, kontroll og klage Kapittel V Avgjerd om forvaltninga i fylkeskommunane Kapittel IV Sluttmerknader Kapittel I. F\u00f8rem\u00e5l for ordningane \u00a7 1 F\u00f8rem\u00e5l Ordningane skal bidra til \u00e5 betre tilgangen p\u00e5 arbeidskraft med etterspurd kompetanse og relevante utdannings- og kompetansetilbod i distrikta. Ordningane har ulike m\u00e5l slik det kjem fram av \u00a7 2 og \u00a7 6. Kapittel II. Tilskot til mobilisering til utdanning og kompetanseheving \u00a7 2 F\u00f8rem\u00e5l og geografisk verkeomr\u00e5de Ordninga skal betre tilgangen p\u00e5 kompetent arbeidskraft i distrikta. M\u00e5loppn\u00e5ing skal bli vurdert etter f\u00f8lgjande kriterium: a. auka mobilisering til utdanning og kompetanseutvikling for offentlege og private verksemder, b. styrkt regional koordinering og samarbeid om metodar for \u00e5 kvalifisere og mobilisere fleire, ogs\u00e5 dei som i dag st\u00e5r utanfor arbeid, inn i arbeidslivet. Verkeomr\u00e5de for ordninga er heile landet, med unntak av Oslo kommune. \u00a7 3 Kven kan s\u00f8kje om tilskot Private og offentlege verksemder, stiftingar og organisasjonar som er registrerte med organisasjonsnummer i Br\u00f8nn\u00f8ysundregistera kan s\u00f8kje om tilskot til mobilisering til utdanning og kompetanseheving. 1|Side \u00a7 4 Krav til innhald i s\u00f8knad S\u00f8knaden m\u00e5 innehalde f\u00f8lgjande opplysningar om s\u00f8kjar og \u00f8konomi: a. namn p\u00e5 s\u00f8kjar og organisasjonsnummer b. kontaktperson, administrativt ansvarleg eller prosjektleiar c. tilskotsbel\u00f8pet det blir s\u00f8kt om d. beskriving av prosjektet som det blir s\u00f8kt om midlar til e. eit spesifisert og kostnadseffektivt budsjett og finansieringsplan Eit prosjekt er her definert som ein konkret eller avgrensa innsats for \u00e5 oppn\u00e5 eit bestemt m\u00e5l innanfor ei planlagt tids- og ressursramme. S\u00f8knaden m\u00e5 innehalde f\u00f8lgjande omtale av prosjektet og forventa resultat: a. omtale av m\u00e5l og m\u00e5lgrupper b. ei oversikt over samarbeidspartnerar og deira bidrag c. gjennomf\u00f8ringsplan for prosjektet, inkludert tidsplan d. forventa resultat vurdert opp mot kriteria for m\u00e5loppn\u00e5ing, jf. \u00a7 2 S\u00f8kjar skal sende inn s\u00f8knad om tilskot i regionalforvaltning.no. Tilskotsforvaltar fastset s\u00f8knadsfrist. S\u00f8knader som kjem inn etter fristen kan bli avviste. Tilskotsforvaltar kan krevje ytterlegare dokumentasjon for \u00e5 vurdere s\u00f8knadane. \u00a7 5 Tildelingskriterium og storleik p\u00e5 tilskotet F\u00f8rem\u00e5let med prosjektet m\u00e5 vere i tr\u00e5d med regionale planar for n\u00e6ringsutvikling og kompetanseutvikling. Midlane skal ikkje rettast mot enkeltpersonar eller enkeltverksemder. Midlane kan ikkje finansiere f\u00f8lgjande: a. kausjon eller annan \u00f8konomisk garanti b. renter og avdrag p\u00e5 l\u00e5n og refinansiering av gjennomf\u00f8rte prosjekt c. avsetting av midlar til uspesifiserte fond d. fysiske bygg Tilskotsforvaltar skal prioritere dei prosjekta som i st\u00f8rst grad bidrar til m\u00e5loppn\u00e5ing jf. \u00a7 2. Tilskotsforvaltar kan gi tilsegn om tilskot til prosjekt med varigheit p\u00e5 inntil tre \u00e5r med atterhald om Stortinget sitt \u00e5rlege budsjettvedtak, eller fullfinansiere heile prosjektet det eine \u00e5ret. Tilsegna vil vere gyldig tilsegns\u00e5ret pluss to \u00e5r. Etter det m\u00e5 ein s\u00f8kje om tilskot p\u00e5 nytt. 2|Side Samla tilskot til eit prosjekt skal i regelen ikkje overstige 50 prosent. Tilskotet skal berre dekke kostnadar som er naudsynte for \u00e5 realisere prosjektet og f\u00f8rem\u00e5let med ordninga. Tilskotet m\u00e5 vere innafor E\u00d8S-avtalens reglar om offentleg tilskot. Tilskot utbetalt etter forskrifta skal ikkje kryssubsidiere anna \u00f8konomisk aktivitet som kan vri konkurransen eller p\u00e5verke samhandling i strid med Noregs E\u00d8S-forpliktingar. Kapittel III. Tilskot til studiesentera \u00a7 6 Form\u00e5l og geografisk verkeomr\u00e5de Ordninga skal bidra til at utdanning og kompetanseutvikling blir tilgjengeleg for innbyggjarar og tilsette i verksemder i kommunar med sentralitet 4, 5 og 6 (sj\u00e5 Statistisk sentralbyr\u00e5 sin sentralitetsindeks), og som ikkje kan f\u00f8lgje ordin\u00e6r undervisning ved dei faste studiestadene. M\u00e5loppn\u00e5ing skal bli vurdert etter f\u00f8lgjande kriterium: a. auka innsats for etablering av fleire etterspurde, desentraliserte tilbod om utdanning b. auka tal p\u00e5 studentar som tilegnar seg etterspurd kompetanse ved studiestadane c. fleire utanfor arbeidslivet f\u00e5r utdanning og kompetanseutvikling ved studiesentera Eit studiesenter er ein fysisk m\u00f8teplass og eit l\u00e6ringsmilj\u00f8 utanfor etablerte studiestader. Eit studiesenter legg til rette for desentralisert og fleksibel utdanning og kompetanseutvikling i distrikta i samsvar med behova til individ, arbeidsliv og offentlege og private verksemder. Det er gjerne vidareg\u00e5ande skular, fagskular, h\u00f8gskular og universitet som er fagleg ansvarlege for tilboda ved studiesentera. \u00a7 7 Kven kan s\u00f8kje om tilskot Private og offentlege verksemder, stiftelsar og organisasjonar, som er registrerte med organisasjonsnummer i Br\u00f8nn\u00f8ysundregistera, kan s\u00f8kje om tilskot til studiesentera. Studiesenteret som det blir s\u00f8kt om midlar til m\u00e5 vere lokalisert utanfor etablerte studiestader og ha som prim\u00e6rfunksjon \u00e5 tilby desentralisert og fleksibel undervisning for folk og verksemder i kommunar med sentralitet 4, 5 eller 6. \u00a7 8 Tilskotsmottakarar som driv \u00f8konomisk aktivitet Tilskot til studiesentera som driv \u00f8konomisk aktivitet blir tildelt som kompensasjon for tenester av almen \u00f8konomisk tyding, i medhald av lov om Det europeiske \u00f8konomiske samarbeidsomr\u00e5de \u00a7 63 og vedlegg XV 1h, jf. Kommisjonsbeslutning av 20. desember 2011, artikkel 106 nr. 2 i traktaten om Den europeiske unions verkem\u00e5te p\u00e5 statsst\u00f8tte. Artikkelen omhandlar godtgjersle for utf\u00f8ring av tenester av allmenn\u00f8konomisk tyding (EUT L 7 av 11.1.2012, s. 3). 3|Side Mottakarar av tilskot som b\u00e5de har \u00f8konomisk og ikkje-\u00f8konomisk aktivitet, skal ha ulike rekneskap for desse. Mottakarane m\u00e5 ha interne retningslinjer som sikrar at felleskostnadar blir fordelte p\u00e5 ein forholdsvis m\u00e5te mellom den \u00f8konomiske aktiviteten og den ikkje-\u00f8konomiske aktiviteten. Kommunal- og distriktsdepartementet og tilskotsforvaltar kan be om informasjon fr\u00e5 s\u00f8kjar som er naudsynt for \u00e5 avgjere om st\u00f8tta samsvarar med den indre marknaden. \u00a7 9 Krav til innhaldet i s\u00f8knaden S\u00f8knaden m\u00e5 innehalde f\u00f8lgjande opplysningar om s\u00f8kjar og \u00f8konomi: a. namn p\u00e5 s\u00f8kjar og organisasjonsnummer b. kontaktperson, administrativt ansvarleg eller prosjektleiar c. tilskotsbel\u00f8pet det blir s\u00f8kt om d. beskriving av kva det blir s\u00f8kt om midlar til e. eit spesifisert og kostnadseffektivt budsjett og ein finansieringsplan, f. informasjon om regional medfinansiering p\u00e5 minimum 20 prosent og/eller tilsvarande eigeninnsats. Regionale akt\u00f8rar kan til d\u00f8mes vere kommunar, fylkeskommunar og n\u00e6ringsliv. Med eigeninnsats forst\u00e5r vi l\u00f8n eller timeinnsats, \u00f8konomiske bidrag og honorar, samt lokale og utstyr. S\u00f8knaden m\u00e5 \u00f2g innehalde f\u00f8lgjande: a. omtale av m\u00e5l og m\u00e5lgrupper b. forventa resultat vurdert opp mot kriteria for m\u00e5loppn\u00e5ing c. gjennomf\u00f8ringsplan inkludert tidsplan d. eit relevant kunnskapsgrunnlag, fr\u00e5 til d\u00f8mes fylkeskommunen, som beskriv behova for studietilbodet som ligg i s\u00f8knaden og tilgangen til studentar e. informasjon om at studiesenteret har kapasitet til \u00e5 oppretthalde og/eller etablere nye studietilbod f. ein underteikna avtale mellom studiesenter og utdanningsinstitusjon (eller tilbydar(ar)) om \u00e5 samarbeide om eit desentralisert og/eller fleksibelt utdanningstilbod. Avtalen m\u00e5 \u00f2g innehalde informasjon om roller, ansvarsfordeling og tilboda som dei skal samarbeide om. S\u00f8kjar skal sende inn s\u00f8knad om tilskot i regionalforvaltning.no. Tilskotsforvaltar fastset s\u00f8knadsfrist. S\u00f8knader som kjem inn etter fristen kan bli avviste. Tilskotsforvaltar kan krevje ytterlegare dokumentasjon for \u00e5 vurdere s\u00f8knadane. 4|Side \u00a7 10 Tildelingskriterium og utm\u00e5ling av tilskot F\u00f8lgjande krav m\u00e5 vere oppfylte: a. f\u00f8rem\u00e5let med tilskotet skal vere i tr\u00e5d med regionale planar for n\u00e6ringsutvikling og kompetanseutvikling b. s\u00f8kjar m\u00e5 gjere greie for at studiesenteret har kapasitet til \u00e5 gjennomf\u00f8re jf. \u00a7 9 f andre ledd c. regional medfinansiering p\u00e5 minimum 20 prosent og/eller tilsvarande eigeninnsats, jf. \u00a7 9 f f\u00f8rste ledd Tilskotsforvaltar skal fordele midlane til studiesentera basert p\u00e5 s\u00f8knadar og prioritere tilskot som i st\u00f8rst grad bidrar til m\u00e5loppn\u00e5ing jf. \u00a7 6. Tilskotsforvaltar kan gi tilsegn om tilskot til studiesentera med ei varigheit p\u00e5 inntil tre \u00e5r med atterhald om Stortinget sitt \u00e5rlege budsjettvedtak, eller fullfinansiere heile drifta det eine \u00e5ret. Tilsegna vil vere gyldig tilsegns\u00e5ret pluss to \u00e5r. Etter det m\u00e5 ein s\u00f8ke om tilskot p\u00e5 nytt. Tilskotet skal berre dekke kostnadar som er naudsynte for gjennomf\u00f8ring og f\u00f8rem\u00e5let med ordninga. Tilskotet kan ikkje finansiere f\u00f8lgjande: a. kausjon eller annan \u00f8konomisk garanti b. renter og avdrag p\u00e5 l\u00e5n og refinansiering av gjennomf\u00f8rte studiesentertilbod c. avsetting av midlar til uspesifiserte fond d. fysiske bygg Tilskot kan ikkje finansiere f\u00f8lgjande driftskostnadar: a. utstyr over ein samla kostnad p\u00e5 20 000 kroner b. l\u00f8n til undervisarar som er finansierte av andre institusjonar og organisasjonar c. fagleg og pedagogisk utvikling d. oppg\u00e5ver som utdanningsinstitusjonane har eit eige ansvar for e. reise- og opphaldskostnadar for studentar f. reise- og opphaldskostnadar for undervisarar kan dekkast dersom andre kjelder til finansiering ikkje er mogeleg. Kapittel IV: Felles f\u00f8ringar om rapportering, kontroll og klage \u00a7 11 Krav til rapportering fr\u00e5 mottakarar av tilskot Rapportering om midlane skal skje i regionalforvaltning.no. Mottakar av tilskotet skal beskrive resultat- og m\u00e5loppn\u00e5ing av tilskotet og om gjennomf\u00f8ringa var etter planen, jf. \u00a7 2 og \u00a7 4 for Tilskot til mobilisering til kompetanseheving og utdanning og \u00a7 6 og \u00a7 9 for Tilskot til studiesentera. 5|Side Mottakar skal levere rapport om bruken av midlane til tilskotsforvaltar i tr\u00e5d med prosjektplan og budsjett, jf. \u00a7 6 for Tilskot til mobilisering til kompetanseheving og utdanning og \u00a7 9 for Tilskot til studiesentera. Rapporten skal innehalde revisorbekrefta rekneskap og opplysningar som er naudsynte for at tilskotsforvaltar kan gjennomf\u00f8re kontroll. Tilskotsforvaltar kan sette ytterlegare krav til rapportering i tilskotsvedtaket. Dersom det skjer endringar i f\u00f8resetnadane for tildeling av tilskot, skal mottakar gi beskjed til tilskotsforvaltar utan opphald. \u00a7 12 Kontroll Tilskotsforvaltar f\u00f8rer kontroll med at tilskotet er brukt i tr\u00e5d med f\u00f8resetnadane i forskrift og tilskotsvedtaket. Mottakar av tilskotet skal gje all naudsynt informasjon ved sp\u00f8rsm\u00e5l, for at tilskotsforvaltar kan gjennomf\u00f8re kontrollen som nemnd i f\u00f8rste ledd. \u00a7 13 Bortfall av tilskot og tilbakebetaling Dersom det er utbetalt tilskot i strid med denne forskrifta, eller tilskotet ikkje er utbetalt eller nytta i samsvar med f\u00f8resetnadene for tildelinga, kan tilskotsforvaltar krevje heile eller delar av tilskotet tilbake, eller ikkje utbetale resterande tilskot. \u00a7 14 Handsaming av s\u00f8knadar, utbetaling av tilskot og klage Tilskot til mobilisering til utdanning og kompetanseheving skal i hovudsak utbetalast p\u00e5 etterskot. Minst 25 prosent av tilskotet skal haldast tilbake til prosjektet er avslutta, og forvaltar har motteke sluttrapport. Heile tilskotet til studiesentra kan utbetalast n\u00e5r vilk\u00e5ra, sett av fylkeskommunen i tilsegnsbrevet, er akseptert. Forvaltningslova gjeld for alminnelege reglar, som sakshandsaming og klage. Kapittel V: Avgjerd om forvaltninga i fylkeskommunane \u00a7 15 Kven som forvaltar tilskotet og deira fullmakter Ordninga blir forvalta av fylkeskommunen, p\u00e5 bakgrunn av l\u00f8yvinga fr\u00e5 Stortinget. Fleire fylkeskommunar kan samarbeide om eit prosjekt eller eit studiesentertilbod, men \u00e9in fylkeskommune m\u00e5 st\u00e5 som ansvarleg forvaltar. Departementet tildeler midlane til fylkeskommunane som tilskot utan krav om tilbakebetaling. Fylkeskommunane kan disponere midlane uavhengig av \u00e5ret for l\u00f8yvinga. Fylkeskommunane har fullmakt til \u00e5 a. bestemme i kva \u00e5r eit tilsegn skal bli gitt b. avgjere kor lenge gjeldande tilsegn er gyldig (tilsegns\u00e5r pluss to \u00e5r) 6|Side c. handsame s\u00f8knad om \u00e5 forlenge gjeldande tilsegn d. gi unytta midlar til nye tiltak i tr\u00e5d med m\u00e5la for l\u00f8yvinga Fylkeskommunane kan finansiere tiltak og prosjekt i eigen regi, eller etablere eigne regionale st\u00f8tteordningar av midla under Tilskot til mobilisering til utdanning og kompetanseheving. Fylkeskommunane kan overf\u00f8re midlar fr\u00e5 ordninga Tilskot til mobilisering til utdanning og kompetanseheving til ordninga Tilskot til studiesenter. Midlar p\u00e5 sistnemnde ordning skal kun g\u00e5 til studiesentera. Dersom fylkeskommunen overf\u00f8rer midlar m\u00e5 dei delane av forskrifta som gjeld for Tilskot til studiesenter bli f\u00f8lgt. \u00a7 16 Ansvaret og oppg\u00e5vene til fylkeskommunen Fylkeskommunen er ansvarleg for at forvaltning av l\u00f8yvinga skjer i tr\u00e5d med forskrifta og gjeldande lover og regelverk, mellom anna forvaltningslova og Det europeiske \u00f8konomiske samarbeidsomr\u00e5de \u00a7 63 og vedlegg XV 1h jf. \u00a7 8, og eventuelt setje i verk sanksjonar, jf. \u00a7 13 Bortfall av tilskot og tilbakebetaling. Fylkeskommunen fastset eventuelt andre vilk\u00e5r som er naudsynte for \u00e5 sikre at l\u00f8yvinga blir brukt i samsvar med vilk\u00e5r i oppdragsbrev fr\u00e5 oppdragsgjevar og forskrift for ordningane. Det er h\u00f8ve til \u00e5 kombinere tilskot fr\u00e5 ordningane med andre offentlege verkemiddel, med dei avgrensingar som f\u00f8lgjer av reglane om offentleg st\u00f8tte. Fylkeskommunen skal utarbeide s\u00f8knadsskjema, sette s\u00f8knadsfrist og utlyse tilskotsmidlane p\u00e5 regionalforvaltning.no og tildele midlar dersom ordninga er s\u00f8knadsbasert, jf. Reglement for \u00f8konomistyring i staten kap. 6.3 Tilskuddsforvaltning. Vidare skal tilskotsforvaltar spesifisere heimel som st\u00f8naden vert tildelt etter, jf. \u00a7 8. Alle tildelingar og rapportering skal registrerast i regionalforvaltning.no i tr\u00e5d med skjema for tilskota. Fylkeskommunen skal rapportere gjennom Regionalforvaltning.no til departementet p\u00e5 kriterium for m\u00e5loppn\u00e5ing jf. \u00a7 2 for Tilskot til mobilisering til kompetanseheving og utdanning og \u00a7 6 for Tilskot til studiesentera. Rapporten skal innehalde ei oversikt over tildelingane og ei vurdering av korleis tildelingane har bidratt til \u00e5 n\u00e5 f\u00f8rem\u00e5let med ordningane. Departementet kan gje n\u00e6rare f\u00f8ringar for rapportering til fylkeskommunane i oppdragsbreva. Fylkeskommunane oppmodast til \u00e5 dr\u00f8fte sine planlagde tiltak og utlysingar i regionale kompetanseforum og liknande partnarskap. 7|Side \u00a7 17 Administrasjonskostnadane til fylkeskommunane Fylkeskommunen kan bruke inntil fem prosent av l\u00f8yvinga til \u00e5 dekke eigne administrasjons- og gjennomf\u00f8ringskostnader knytt til forvaltning av ordninga og deltaking p\u00e5 nasjonale arenaer for l\u00e6ring. \u00a7 18 Kontroll med fylkeskommunane og tilbakef\u00f8ring av midlar Kommunal- og distriktsdepartementet kan f\u00f8re kontroll med at fylkeskommunen forvaltar ordninga i tr\u00e5d med forskrifta og premissane til Stortinget. Fylkeskommunen skal p\u00e5 f\u00f8respurnad hente inn og sende alle dokument som er naudsynte for at departementet kan f\u00f8re kontroll etter f\u00f8rste ledd. Dersom l\u00f8yvinga ikkje er forvalta i tr\u00e5d med forskrifta eller Stortinget sine f\u00f8resetnadar, vil departementet be om ei skriftleg utgreiing. Gjentatte feil kan f\u00f8re til krav fr\u00e5 departementet om tilbakef\u00f8ring av heile eller delar av l\u00f8yvinga, eller reduksjon av l\u00f8yvinga til fylkeskommunen for komande \u00e5r. Kapittel IV. Sluttmerknader \u00a7 19 Dispensasjon Departementet kan i s\u00e6rlege tilfelle fr\u00e5vike denne forskrifta. \u00a7 20 Overgangsregler For tilskota som blei tildelte i 2024, f\u00f8r forskrifta tredde i kraft, gjeld retningslinjene utforma for budsjettpost 553.60 for 2024. \u00a7 21 Iverksetjing Forskrifta trer i kraft xx. 2025. 8|Side "
}