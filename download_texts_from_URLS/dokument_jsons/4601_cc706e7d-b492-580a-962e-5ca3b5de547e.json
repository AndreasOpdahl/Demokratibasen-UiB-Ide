{
  "dokument_id": "cc706e7d-b492-580a-962e-5ca3b5de547e",
  "doc_type": "case_attachment",
  "kommune": 4601,
  "tittel": "Fagnotat, datert 18.04.2024",
  "url": "https://bergen.kommune.no/politikere-utvalg/api/fil/bk360/10279749/Fagnotat-datert-18-04-2024",
  "tekst": " Bymilj\u00f8etaten Til Fagnotat BBU - Seksjon klima, milj\u00f8 og samfunn V\u00e5r referanse: 2024/05344-21 (Arbeidssted) Saksbehandler: Caroline Erts\u00e5s Christie Dato: 18. april 2024 Fra Bymilj\u00f8etaten Fastsetting av forvaltningsplan for gr\u00e5g\u00e5s i Bergen kommune, samt forslag til lovtekst for lokal forskrift om utvidet jakttid p\u00e5 gr\u00e5g\u00e5s i Bergen kommune Hva saken gjelder: Bymilj\u00f8etaten mottok en bestilling fra byr\u00e5det om \u00e5 utarbeide en forvaltningsplan for gr\u00e5g\u00e5s i kommunen, samt forslag til tekst for en lokal forskrift for utvidet jakttid p\u00e5 gr\u00e5g\u00e5s jf. vedtak i m\u00f8tet 1.februar 2024, sak 1019/24. Som en oppf\u00f8lging har Bymilj\u00f8etaten i samarbeid med ber\u00f8rte grunneiere og landbruksenheten internt i kommunen utarbeidet en forvaltningsplan for gr\u00e5g\u00e5s, samt forslag til tekst for lokal forskrift om utvidet jakttid p\u00e5 gr\u00e5g\u00e5s. B\u00e5de forvaltningsplan og lokal forskrift skal behandles og godkjennes av Statsforvalteren i Vestland jf. Forskrift om jakt- og fangsttider samt sanking av egg og dun for jaktsesongene fra og med 1. april 2022 til og med 31. mars 2028 \u00a7 3. Det vises til saksutredning og vedlagt forvaltningsplan, samt forslag til forskrift for n\u00e6rmere detaljer. Prosess: Ber\u00f8rte grunneiere har v\u00e6rt sentrale akt\u00f8rer i arbeidet med planen, men Bymilj\u00f8etaten har ogs\u00e5 v\u00e6rt i kontakt med Oster\u00f8y kommune, Bergen og Omland Friluftsr\u00e5d (BOF), Avinor avd. Flesland, Bondelaget lokalt, samt lokale jegerforeninger for innspill og avklaring rundt behov rundt involvering. Bymilj\u00f8etaten har hatt intern dialog med landbruksenheten, samt hatt kontakt med smittevernoverlegen for avklaringer vedr\u00f8rende temaet smitterisiko. Forslag til Forvaltningsplan for gr\u00e5g\u00e5s i Bergen kommune 2023 \u2013 2027 samt lovtekst til Forskrift om utvidet jakttid p\u00e5 gr\u00e5g\u00e5s i Bergen kommune ble sendt p\u00e5 h\u00f8ring 26.02.24, og utover allerede involverte akt\u00f8rer ble fylkeskommunen, andre kommuner i fylket, Statsforvalteren i Vestland, samt et utvalg foreninger og intresseorganisasjoner h\u00f8rt, med h\u00f8ringsfristen 08.04.2024. Det kom inn totalt 7 h\u00f8ringsinnspill i saken. H\u00f8ringsinnspill inklusive fagetatens kommentarer er presentert i Merknadsdokument - innspill og kommentarer til h\u00f8ringsinnspill (vedlegg 3). Med bakgrunn i h\u00f8ringssvar er det gjort mindre justeringer i endelig plandokument. Endringer er kommentert i h\u00f8yre kolonne i merknadsdokumentet. Etter h\u00f8ringsfristen gjennomf\u00f8rte Bymilj\u00f8etaten avklaringsm\u00f8ter med to av innspillspartene. Et internt m\u00f8te med seksjon for n\u00e6ring og landbruk, og et m\u00f8te med Avinor AS. Etter bystyrets vedtak skal b\u00e5de forvaltningsplan og lokal forskrift behandles og godkjennes av Statsforvalteren i Vestland. Fagetatens vurdering: Bymilj\u00f8etaten har gjennomg\u00e5tt og vurdert innspill og kommentarer som kom inn i forbindelse med h\u00f8ringen. V\u00e5rt helhetsinntrykk er at det er bred st\u00f8tte rundt foresl\u00e5tte hoved- og delm\u00e5l, samt at det i stor grad er en felles forst\u00e5else for n\u00f8dvendige tiltak for \u00e5 oppn\u00e5 disse m\u00e5lene. Bymilj\u00f8etaten sin oppsummering av hovedtrekk i innspillene og kommenterer til disser fremg\u00e5r \u00f8verst i merknadsdokumentet. Bymilj\u00f8etaten vil trekke frem at det som oppf\u00f8lging av Avinor AS sitt innspill vedr\u00f8rende fugl og flytrafikk, ble gjennomf\u00f8rt et m\u00f8te mellom Avinor AS og Bymilj\u00f8etaten 16.04.2024. I m\u00f8tet ble situasjonen rundt Flesland flyplassomr\u00e5det diskutert, og h\u00f8ringsinnspillene gjennomg\u00e5tt. Avinor AS og Bymilj\u00f8etaten ble enig om n\u00f8dvendige justeringer i forvaltningsplanen, og oppf\u00f8lging av disse. Justeringen inneb\u00e6rer at det legges til et nytt delm\u00e5l i planen som omhandler gjennomf\u00f8ring av ROS analyse for \u00e5 belyse hvilken p\u00e5virkning utvidet jakttid ev. vil ha p\u00e5 flysikkerheten. For n\u00e6rmere detaljer se merknadsdokument, side 6. Fagetatens anbefaling: Bymilj\u00f8etaten anbefaler at Forvaltningsplan for gr\u00e5g\u00e5s i Bergen kommune 2023 \u2013 2027 (vedlegg 1) fastsettes ved vedtak i bystyret. Vedtatt plan vil oversendes Statsforvalter i Vestland for endelig godkjenning. Bymilj\u00f8etaten anbefaler at lovtekst for lokal forskrift om utvidet jakttid p\u00e5 gr\u00e5g\u00e5s i Bergen kommune (vedlegg 2) godkjennes ved vedtak i bystyret. Vedtatt forskrift vil oversendes til Statsforvalteren i Vestland for endelig fastsetting. Forskrift trer i kraft straks kunngjort i Norsk Lovtidend. Med hilsen Bymilj\u00f8etaten Lise Reinertsen Tord Honne Holgernes etatsdirekt\u00f8r avdelingsleder Dokumentet er godkjent elektronisk. Vedlegg: 1. Forvaltningsplan for gr\u00e5g\u00e5s i Bergen kommune 2023 \u2013 2027 2. Lovtekst for lokal forskrift om utvidet jakttid p\u00e5 gr\u00e5g\u00e5s i Bergen kommune 3. Merknadsdokument - innspill og kommentarer til h\u00f8ringsinnspill p\u00e5 \u00abForvaltningsplan for gr\u00e5g\u00e5s i Bergen kommune 2023-2027\u00bb, samt lovtekst til \u00abforskrift om utvidet jakttid p\u00e5 gr\u00e5g\u00e5s i Bergen kommune\u00bb. Saksutredning: Bakgrunn Gjess som beiter p\u00e5 innmark er en stor utfordring i landbruket. Gr\u00e5g\u00e5sen er en planteeter som foretrekker planter med kvaliteter som i stor grad sammenfaller med egenskaper som karakteriserer landbruksprodukter. Der gjessene kan velge mellom naturlige beiteomr\u00e5der og areal der det dyrkes landbruksprodukter, velger de som oftest sistnevnte. Det er karakteristisk at skadeomfanget varierer b\u00e5de mellom vekstsesonger og mellom omr\u00e5der, men det er typisk at enkelte g\u00e5rdbrukere f\u00e5r en uforholdsmessig stor del av ulempene. Utfordringene i Bergen er en f\u00f8lge av at gjessene de siste 10 \u00e5rene b\u00e5de har \u00f8kt i antall, og at perioden de oppholder seg i kommunen (trekkfugl) er utvidet. Beiteskader for\u00e5rsaket av gjess har p\u00e5f\u00f8rt g\u00e5rdsbruk i utvalgte omr\u00e5der betydelige kostnader. Hekkestart og fj\u00e6rskifte p\u00e5virker skadeomfang gjennom varierende sammenfall med vekstsesong i landbruket, klimaforhold og v\u00e5rens ankomst. Videre kan fj\u00e6rfellingstidspunkt, spesielt hos foreldrefugl, variere fra \u00e5r til \u00e5r avhengig av ungenes utviklingsstadium. Dette kan v\u00e6re avgj\u00f8rende for n\u00e5r h\u00f8sttrekket sydover starter. F\u00f8lgelig kan dette p\u00e5virke oppholdstid p\u00e5 innmark inn i jaktstarten og ha betydning for beskatningsmulighet med ordin\u00e6r jaktstart 10. august. Tidligtrekk kan medf\u00f8re at jaktuttak innenfor ordin\u00e6r jakttid i realiteten ikke er mulig. G\u00e5s-landbruk konflikten, samt konsekvensen for andre ber\u00f8rte, som badegjester og flysikkerhet er \u00f8kende. Det er et \u00f8nske b\u00e5de fra lokale landbruksinteresser og lokal offentlig forvaltning \u00e5 f\u00e5 p\u00e5 plass en m\u00e5lrettet og omforent forvaltning av gjess i kommunen. Forvaltningsplan og m\u00e5l Forvaltningsplanen gir en gjennomgang av generell biologi, bestandsstatus for gr\u00e5g\u00e5s i Bergen kommune, samt hvilke skader og utfordringer vi st\u00e5r ovenfor i Bergen. Den beskriver hvordan de nevnte problemene skal l\u00f8ses i kommunen gjennom forebyggende og avb\u00f8tende tiltak, samt bedre grunneierorganisert jakt. Tiltakene som skal gjennomf\u00f8res er eggsanking og organisering av jakt, informasjonstiltak, fysiske hindringer med gjerder, skremmetiltak, gjennomf\u00f8ring av et pilotprosjekt med st\u00f8tteordning for etablering av friomr\u00e5der for g\u00e5sen, samt \u00f8kt kunnskap om lokal bestand gjennom overv\u00e5king og kartlegging. Planen skal \u00e5pne for muligheten for \u00e5 s\u00f8ke Statsforvalteren om fastsetting av lokal forskrift for utvidet jakttid p\u00e5 gr\u00e5g\u00e5s. Bergen kommune vil som en oppf\u00f8lging av planen s\u00f8ke Statsforvalteren om utvidet jakttid, med m\u00e5l om at dette kan fastsettes for jakten i 2024. Overordnet m\u00e5l: Forvalte den naturlig stedegne arten gr\u00e5g\u00e5s p\u00e5 en \u00f8kologisk b\u00e6rekraftig m\u00e5te, med hensyn til gr\u00e5g\u00e5s som en etablert lokal hekkende art, som samtidig ivaretar landbruks\u00f8konomiske-, frilufts- og rekreasjonsinteresser. Hovedm\u00e5l: 1. S\u00f8rge for en bestandsregulering av lokalt hekkende gr\u00e5g\u00e5s til et niv\u00e5 som er forenelig med den lokale landbruksn\u00e6ringen gjennom aktiv og hensiktsmessig organisert jakt. 2. \u00d8ke kunnskapsgrunnlaget om lokal gr\u00e5g\u00e5sbestand for videre b\u00e6rekraftig forvaltning. Dette inkluderer gjennomf\u00f8ring av et pilotprosjekt med etablering av friomr\u00e5der og \u00f8konomisk st\u00f8tteordning. Pilotprosjektet skal gi kunnskap og erfaring med en slik friomr\u00e5del\u00f8sning for kommunens lokale forhold. 3. Fremme gr\u00e5g\u00e5s som viltressurs; b\u00e5de som jaktobjekt og som verdifull matressurs. Sentrale element i planen er definering og utpr\u00f8ving av skremme/jage- og friomr\u00e5der for g\u00e5s gjennom et pilotprosjekt med st\u00f8tteordning, mer effektiv jakt gjennom grunneierorganisering, samt bestandsoverv\u00e5kning gjennom lokale tellinger. Det skal opprettes friomr\u00e5der som kombinert med jage-, gjerde- og skremmetiltak samt jakt, skal bidra til en endret omr\u00e5debruk og p\u00e5 sikt en redusert lokal bestandsst\u00f8rrelse der gjessene i st\u00f8rre grad oppholder seg p\u00e5 tilrettelagte friomr\u00e5der og f\u00f8lgelig medf\u00f8rer mindre beitebelastning p\u00e5 innmark i aktiv drift. Avsetting av friomr\u00e5der forutsetter samarbeid og grunneiere som er villig til \u00e5 stille friomr\u00e5der til r\u00e5dighet. Innf\u00f8ring av friomr\u00e5der er en sentral del av forvaltningsplanens pilotprosjekt. Det h\u00f8yest prioriterte tiltaket i kommunen vil v\u00e6re \u00e5 f\u00e5 i stand en bedre organisert jakt, slik at uttaket \u00f8ker. Flere grunneiere m\u00e5 samarbeide om dette, og jegerne b\u00f8r kurses i g\u00e5sejakt og f\u00f8lge et koordinert jaktopplegg i henhold til en plan som grunneierne er enige om. Fastsetting av forskrift for utvidet jakttid vil kunne v\u00e6re et effektivt tiltak, spesielt for b\u00f8nder i de sterkest belastede omr\u00e5dene der mer akutte tiltak p\u00e5 sensommeren er n\u00f8dvendig. Dyrevelferd og p\u00e5virkning p\u00e5 tidspunkt for h\u00f8sttrekk er viktige element \u00e5 inkludere i vurderingen av tidlig jaktstart. Tidligjakt m\u00e5 derfor koordineres og reguleres etter s\u00e6regne vilk\u00e5r i forskrift som forhindrer at tidlig jakt medvirker til \u00e5 \u00abpresse\u00bb gjessene til ytterligere fremskyndet h\u00f8sttrekk. I forslaget til forskrift som f\u00f8lger forvaltningsplanen, er hensynet til dyrevelferd vurdert. De \u00e5rlige g\u00e5setellingene p\u00e5 innmark m\u00e5 opprettholdes for \u00e5 registrere omfang og eventuell endring i beitebelastning over tid. Med bakgrunn i den lokale situasjonen med gr\u00e5g\u00e5s, telle-, sanke- og fellingsdata, samt lokale utfordringer, behov og erfaringer med utpr\u00f8vde avb\u00f8tende tiltak, vil f\u00f8lgende tema bli prioritert i forvaltningen av gr\u00e5g\u00e5s i planperioden: \u2022 \u00d8ke grunneiersamarbeidet for etablering av \"g\u00e5sevald\" og mer effektiv jakt med \u00f8kt jaktutbytte. o Jakten b\u00f8r organiseres i jaktfelt og grunneiere i jaktfeltene g\u00e5r sammen om koordinering av skremmetiltak og jakt, deriblant gjennom \u00e5 etablere jaktfrie soner, og dager uten jakt. \u2022 \u00d8ke dialogen mellom grunneiere i de ber\u00f8rte omr\u00e5dene for mer erfaringsutveksling og kommunikasjon rundt driftsplaner som vil kunne ha innvirkning p\u00e5 gjessenes omr\u00e5debruk kommende sesonger. \u2022 S\u00f8ke Statsforvalteren om godkjenning av lokal forskrift om utvidet jakttid p\u00e5 gr\u00e5g\u00e5s, jf. forskrift om jakt- og fangsttider \u00a7 3. \u2022 Fortsette arbeidet med \u00e5 vurdere behovet og eventuelt etablere friomr\u00e5der for gjess innenfor de totalt seks omr\u00e5dene som er identifisert som ber\u00f8rt av g\u00e5s i kommunen. \u2022 Fortsette kartlegging av hekkelokaliteter i kommunen, og \u00f8ke oppmerksomheten p\u00e5 sanking av egg, b\u00e5de som matressurs og som et bestandsregulerende tiltak. Vurdere behov for utvidet tid for eggsanking. \u2022 Gjennomf\u00f8re ROS analyse i sone 5/ved Bergen Lufthavn for \u00e5 vurdere p\u00e5virkningen utvidet jakttid eventuelt kan ha for flysikkerhet. \u2022 Fortsette med \u00e5rlige g\u00e5setellinger for \u00e5 \u00f8ke kunnskapen om gr\u00e5g\u00e5s i kommunen, samt for \u00e5 kunne tallfeste eventuelle bestandsendringer og evaluere effekten av tiltak som gjennomf\u00f8res. Medvirkning Planen er utarbeidet i samarbeid med ber\u00f8rte b\u00f8nder i Bergen nord. Det har v\u00e6rt arrangert fysiske oppstarts- og oppf\u00f8lgingsm\u00f8ter, befaringer ved de ber\u00f8rte eiendommene og l\u00f8pende dialog rundt status og resultat for tellingene gjennomf\u00f8rt i perioden 2020 \u2013 2023. Underveis i arbeidet har ogs\u00e5 b\u00f8nder i Bergen s\u00f8rvest blitt koblet p\u00e5 fortl\u00f8pende, og blitt invitert inn i det \u00e5rlige tellearbeidet for kartlegging av beiteskadeproblematikken. Ved oppstart av arbeidet har Bymilj\u00f8etaten v\u00e6rt i kontakt med Oster\u00f8y kommune, Bergen og Omland Friluftsr\u00e5d (BOF), Avinor avd. Flesland, Bondelaget lokalt, samt lokale jegerforeninger for innspill og avklaring rundt behov rundt involvering. Underveis i arbeidet med planen har Bymilj\u00f8etaten ogs\u00e5 hatt intern dialog med Etat for landbruk/ landbruk ved n\u00e6ringsseksjonen (BFIN), blant annet gjennom statusm\u00f8ter og felles befaring, samt hatt kontakt med smittevernoverlegen for avklaringer vedr\u00f8rende temaet smitterisiko. Relevante h\u00f8ringsparter vil, i tillegg til allerede involverte akt\u00f8rer, v\u00e6re andre kommuner i fylket, fylkeskommunen, Statsforvalteren i Vestland, samt et utvalg foreninger og intresseorganisasjoner temaet er relevant for. Vurdering Bymilj\u00f8etaten ser en stadig \u00f8kende utfordring med avlingstap knyttet til g\u00e5s som beiter p\u00e5 innmark, og som ved det skaper store utfordringer for enkelte b\u00f8nder. Forvaltningsplanen legger opp til en helhetlig forvaltning som gjennom lokalt tilpassede tiltak skal ivareta b\u00e5de en stedegen art og landbruksinteresser. Forvaltningsplanen \u00e5pner for muligheten for fastsetting av lokal forskrift om utvidet jakttid, og samlet vil dette sette rammene for, og legge til rette for en m\u00e5lrettet forvaltning med en reell bestandsregulering. "
}