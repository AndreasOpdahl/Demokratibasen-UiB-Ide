{
  "dokument_id": "98cd5e52-252d-5db7-8450-b1236d8d0ff4",
  "doc_type": "case_attachment",
  "kommune": 4601,
  "tittel": "Krav om lovlighetskontroll av byr\u00e5dssak 1074_24.docx",
  "url": "https://bergen.kommune.no/politikere-utvalg/api/fil/bk360/10471874/Krav-om-lovlighetskontroll-av-byradssak-1074-24-docx",
  "tekst": "Krav om lovlighetskontroll av byr\u00e5dssak 1074/24 Frafall av s\u00f8ksm\u00e5l \u2013 Nesttun elvepark, arealplan ID 60230000 Med hjemmel i kommunelovens \u00a727-1 kreves det herved lovlighetskontroll av vedtak fattet i byr\u00e5dssak 1074/24 Frafall av s\u00f8ksm\u00e5l \u2013 Nesttun elvepark, arealplan ID 60230000. Bystyrerepresentantene Geir Steina Dale (Ap), Mikkel Gr\u00fcner (SV), Thor Haakon Bakke (MDG), Per Arne Larsen (V), Mailiss Solheim-\u00c5kerblom (R) og Joel Ysteb\u00f8 (KrF) fremsetter herved f\u00f8lgende lovlighetskontroll: Kravet om lovlighetskontroll gjelder vedtaket fattet i byr\u00e5dssak 1074/24 om at kommuneadvokaten f\u00e5r fullmakt til \u00e5 frafalle p\u00e5stevnet skj\u00f8nn i n\u00e6rt forest\u00e5ende ekspropriasjonssak i Bergen tingrett. Byr\u00e5det fattet vedtaket i en sak unntatt offentlighet (fortsatt unntatt offentlighet) og sakens praktiske konsekvens ble kjent gjennom byr\u00e5dsak 120/24 Orientering om byr\u00e5dets beslutning - Nesttun elvepark som ble innstilt av byr\u00e5det 02.05.2024. Etter v\u00e5rt syn strider vedtaket mot bystyrets reglement og byr\u00e5dets fullmakter p\u00e5 flere punkter. Vi mener at det er opplagt at denne saken burde v\u00e6rt forelagt bystyret for vedtak, da vedtaket i byr\u00e5dssaken er i strid med vedtak fattet i bystyret. Vedtakskompetansen byr\u00e5det viser til i forbindelse med vedtaket er f\u00f8lgende \u201cByr\u00e5dets fullmakter \u00a7 10.1 vedtatt av bystyret 16.12.2020 i sak 378/20: Byr\u00e5det har fullmakt til \u00e5 ivareta kommunens interesser og treffe beslutninger om ethvert rettergangsskritt i alle saker hvor kommunen er part i tvister for domstoler, tvistel\u00f8sningsorganer, klagenemnder, Sivilombudsmann, mv\u201d Etter v\u00e5rt syn har imidlertid ikke byr\u00e5det kompetanse til \u00e5 bryte bystyrets reglement eller byr\u00e5dets fullmakter. De kan foreta rettslige skritt p\u00e5 vegne av kommunen, men \u00e5 foreta rettslige skritt i strid med bystyrevedtak er ikke innenfor. Fullmakten er tvert imot gitt for at byr\u00e5det skal ivareta kommunens interesser. I dette tilfellet har byr\u00e5det foretatt rettslige skritt som strider mot kommunens interesser slik den er vedtatt i kommunens \u00f8verste organ, bystyret. I f\u00f8lge \u201cReglement for bystyret og utvalgene 2023-2027 5.8.2 Enkeltsaker b\u201d er det bystyret selv som skal behandle \u201cEnkeltsaker som avviker fra vedtatte planer innenfor alle omr\u00e5der som er delegert\u201d. Vedtaket om frafall av p\u00e5stevnet skj\u00f8nn medf\u00f8rer at bystyrevedtatt reguleringsplan \u00abFana. Gnr 42 bnr 3, 59 mfl., Nesttun terminal\u00bb, vedtatt 21.02.2011 ikke kan realiseres. Det var med bakgrunn i arbeidet med \u00e5 realisere denne reguleringsplanen at byr\u00e5det i sin tid fattet vedtak om ekspropriasjon i byr\u00e5dssak 1077/21 Innstilling til vedtak om ekspropriasjon i henhold til vedtatt reguleringsplan - Nesttun elvepark, arealplan ID 60230000. Videre er begrunnelsen for \u00e5 fatte vedtaket at byr\u00e5d for byutvikling mener bystyrets plan er gammel og at det \u00abikke er \u00f8nskelig \u00e5 gjennomf\u00f8re grunnerverv\u00bb for \u00e5 f\u00f8lge opp bystyrets vedtatte plan. Dette er i strid med vurderingene rundt samme sp\u00f8rsm\u00e5l i byr\u00e5dssak 1077/21, som blant annet konkluderer slik: \u00ab(..)Selv om reguleringsplanen i dette tilfellet ikke er ny lenger, vil det ha betydning at vedtatte planer for omr\u00e5det i stor grad er realisert. Dette tilsier at realisering av Nesttun elvepark ogs\u00e5 m\u00e5 fullf\u00f8res. Etter dette anses planens alder \u00e5 ha lite relevans.\u00bb I orienteringssaken (120/24) til bystyret p\u00e5peker byr\u00e5det selv at vedtaket er i strid med den vedtatte reguleringsplanen plan da de viser til samme punkt i reglementet som begrunnelse for \u00e5 fremsende orienteringssaken om vedtaket til bystyret. Det er imidlertid ikke vedtaket de sendte til bystyret for behandling med denne begrunnelsen, men orienteringen om vedtaket. Vedtaket i byr\u00e5dssak 1074/24 gj\u00f8r det ogs\u00e5 umulig \u00e5 gjennomf\u00f8re bystyrets budsjettvedtak for 2024 og handlings- og \u00f8konomiplanen for 2024 - 2027 hvor det i investeringsprogrammet er satt av 39,5 mill. kr. til tiltaket Nesttun elvepark (6,8 mill. kr. av disse allerede i 2024). Representantene kan ikke se at byr\u00e5det har noen fullmakt til \u00e5 p\u00e5 egen h\u00e5nd gj\u00f8re vedtak som har som konsekvens at bystyrets budsjettvedtak tilsidesettes p\u00e5 denne m\u00e5ten. Det f\u00f8lger av plan- og bygningsloven at en reguleringsplan fastsetter framtidig arealbruk for et omr\u00e5de og er ved kommunestyrets vedtak bindende for nye tiltak. Det er kommunestyret som vedtar, endrer og opphever reguleringsplaner . Reguleringsplan er grunnlag for ekspropriasjon etter plan- og bygningsloven kap. 16. Gjeldende versjon av byr\u00e5dets fullmakter ble vedtatt av Bergen bystyre 16. desember 2023. I \u00a7 2.6 fremg\u00e5r det blant annet at: \u00abByr\u00e5det har ansvar for og myndighet til \u00e5 iverksette og f\u00f8lge opp vedtakene som bystyret og bystyrets organer treffer.\u00bb Samtidig st\u00e5r det i samme reglement \u00a7 10.1: \u00abByr\u00e5det har fullmakt til \u00e5 ivareta kommunens interesser og treffe beslutninger om ethvert rettergangsskritt i alle saker hvor kommunen er part i tvister for domstoler, tvistel\u00f8sningsorganer, klagenemnder, Sivilombudsmann, mv.\u00bb I saksframlegget til bystyresaken om delegasjon av fullmakter til byr\u00e5det, er det relevant informasjon som kan brukes til \u00e5 tolke byr\u00e5dets fullmakter. I kapitlet \u00abstyring p\u00e5 tillit,\u00bb st\u00e5r blant annet: \u00abSom folkevalgt organ vil byr\u00e5det ogs\u00e5 ha kompetanse til \u00e5 tolke sine fullmakter. Dette inneb\u00e6rer f.eks. at byr\u00e5det aktivt m\u00e5 vurdere om en sak hvor byr\u00e5det strengt tatt er gitt en fullmakt til \u00e5 ta beslutninger selv, likevel skal legges frem for bystyret.\u00bb Det samme st\u00e5r i saksframlegget til byr\u00e5dets sak av 16.05.2024, om utkast til nye fullmakter for byr\u00e5det for bystyreperioden 2023 \u2013 2027. Vi viser ellers til den aktuelle fullmakten og reglementet i sin helhet. Geir Steinar Dale (AP) Mikkel G\u00fcner (SV) Thor Haakon Bakke (MDG) Per-Arne Larsen (V) Mailiss Solheim-\u00c5kerblom (R) Joel Ysteb\u00f8 (KrF) "
}