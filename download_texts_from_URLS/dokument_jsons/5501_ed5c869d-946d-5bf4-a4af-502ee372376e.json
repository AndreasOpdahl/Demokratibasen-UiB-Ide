{
  "dokument_id": "ed5c869d-946d-5bf4-a4af-502ee372376e",
  "doc_type": "case_attachment",
  "kommune": 5501,
  "tittel": "Departementet svarer p\u00e5 sp\u00f8rsm\u00e5l om korttidsutleie - regjeringen.no",
  "url": "https://innsyn.tromso.kommune.no/application/getMoteDokument?dokid=2002008153",
  "tekst": "\ue91e Regjeringen.no \u00a7 2-1 - Departementet svarer p\u00e5 sp\u00f8rsm\u00e5l om korttidsutleie Tolkningsuttalelse | Dato: 28.11.2023 | Kommunal- og distriktsdepartementet (http://www.regjeringen.no/no/dep/kdd/id504/) Mottaker: Arendal kommune V\u00e5r referanse: 23/4123-2 Sp\u00f8rsm\u00e5l om n\u00e5r kommunen kan kreve bruksendring fra bolig til n\u00e6ringsvirksomhet ved korttidsutleie. Vi viser til e-post av 23. august 2023 med sp\u00f8rsm\u00e5l om n\u00e5r kommunen kan kreve bruksendring fra bolig til n\u00e6ringsvirksomhet ved korttidsutleie. Departementet beklager lang saksbehandlingstid. N\u00e6rmere om s\u00f8knadspliktig bruksendring og korttidsutleie Plan- og bygningsloven \u00a7 20-2, jf. \u00a7 20-1 f\u00f8rste ledd bokstav d, stiller krav om s\u00f8knadsplikt ved varig eller tidsbestemt bruksendring. Byggesaksforskriften (SAK10) \u00a7 2-1 presiserer hva som er en s\u00f8knadspliktig bruksendring. Hvis en bolig eller leilighet brukes, eller tilrettelegges for bruk, som i st\u00f8rre grad tilsvarer hotelldrift eller lignende n\u00e6ringsvirksomhet, kan det v\u00e6re en s\u00f8knadspliktig bruksendring. Vurderingstemaet etter SAK10 \u00a7 2-1 bokstav a er om bruken endrer karakter i forhold til hva bygget er oppf\u00f8rt for og hva omr\u00e5det var regulert til da det ble bygget. Den nye bruken kan enten inneb\u00e6re at bygget brukes til noe annet enn omr\u00e5det er regulert til, for eksempel at bruken endres fra \u00abbolig\u00bb til \u00abn\u00e6ringsbebyggelse\u00bb. Det m\u00e5 vurderes om form\u00e5let med den nye bruken/virksomheten hovedsakelig er boligform\u00e5l eller n\u00e6ringsform\u00e5l. Etter SAK10 \u00a7 2-1 bokstav b er det avgj\u00f8rende for s\u00f8knadsplikten om den endrede bruken kan p\u00e5virke hensyn som skal ivaretas etter plan- og bygningslovgivningen. Endret bruk etter denne bestemmelsen kan v\u00e6re s\u00f8knadspliktig, selv om eier ikke har foretatt fysiske endringer. Endret bruk av bolig kan ogs\u00e5 inneb\u00e6re at bygget/boligen endrer risiko- og brannklasse etter byggteknisk forskrift. I byggteknisk forskrift \u00a7 11-2 er bolig plassert i risikoklasse 4, mens overnattingssted og hotell er plassert i risikoklasse 6. Kommunen m\u00e5 derfor vurdere om brannsikkerheten blir p\u00e5virket av den endrede bruken. Kommunen m\u00e5 ogs\u00e5 vurdere om den endrede bruken kan p\u00e5virke nabolaget p\u00e5 en negativ m\u00e5te, for eksempel gjennom \u00f8kt st\u00f8y, \u00f8kt parkeringsbehov og trafikkbelastning. Dersom endring i bruken enten medf\u00f8rer at boligen endrer risiko- og brannklasse etter byggteknisk forskrift eller utl\u00f8ser andre krav etter byggteknisk forskrift, kan det tyde p\u00e5 at det foreligger bruksendring. Momenter det kan legges vekt p\u00e5 ved vurdering av om det foreligger en s\u00f8knadspliktig bruksendring Som nevnt i v\u00e5r uttalelse av 16. april 2018 angir ikke regelverket i dag den n\u00e6rmere grensen for n\u00e5r bruk av bolig endrer karakter til bruk som tilsvarer n\u00e6ringsvirksomhet, og dermed utgj\u00f8r en s\u00f8knadspliktig bruksendring. Dette m\u00e5 vurderes konkret p\u00e5 bakgrunn av blant annet form\u00e5let med bruken og virkningene p\u00e5 omgivelsene. Korttidsutleie var tema i et h\u00f8ringsnotat med forslag til endringer i plan- og bygningsloven, eierseksjonsloven og burettslagslova (http://www.regjeringen.no/no/dokumenter/horing-av-forslag-til-endringer-i-plan--og-bygningsloven-eierseksjonsloven-og- burettslagslova/id2642313/), som ble sendt p\u00e5 h\u00f8ring 3. mai 2019. Punkt 5 i h\u00f8ringsnotatet omhandler kortidsutleie. Her ble det vist til en del momenter som kan vektlegges: \u00abFor at utleie av bolig skal tilsvare n\u00e6ringsbebyggelse (overnatting, hotell), vil korttidsutleie etter v\u00e5rt syn i f\u00f8rste rekke v\u00e6re knyttet til tilfeller hvor en privatperson eller bedrift kj\u00f8per eller leier boliger/leiligheter som gj\u00f8res tilgjengelig for dags- eller ukesleie. Eier vil typisk st\u00e5 ansvarlig for tilsyn og vask av boligen/leiligheten, men eier bor ikke selv i boligen/leiligheten. Nevnte momenter samsvarer langt p\u00e5 vei med hva Skattedirektoratet tidligere har lagt til grunn som n\u00e6ringsvirksomhet. Som det fremg\u00e5r av nevnte h\u00f8ringsnotat \u00f8nsker departementet \u00e5 utrede og eventuelt foresl\u00e5 endringer i SAK10 \u00a7 2-1 for \u00e5 tydeliggj\u00f8re n\u00e5r korttidsutleie av bolig er en s\u00f8knadspliktig bruksendring: \u00abVi vil ogs\u00e5 utrede om forslag til endringer i byggesaksforskriften kan harmoneres med \u00f8vrig regelverk p\u00e5 omr\u00e5det, jf. pkt. 5.2. Dette gjelder s\u00e6rlig med hensyn til definisjonen av korttidsutleie, men ogs\u00e5 om grensen for n\u00e5r korttidsutleie utgj\u00f8r en s\u00f8knadspliktig bruksendring etter plan- og bygningslovgivingen b\u00f8r samsvare med den tillatte grensen som er vedtatt for eierseksjonssameier. Dette vil i s\u00e5 fall inneb\u00e6re at bruk av bolig til korttidsutleie for mer enn 90 d\u00f8gn per \u00e5r, anses som en s\u00f8knadspliktig bruksendring. Vi \u00f8nsker innspill til det videre utredningsarbeidet med endring av byggesaksforskriften \u00a7 2-1, s\u00e6rlig med hensyn til hva som b\u00f8r v\u00e6re grensen for n\u00e5r korttidsutleie utgj\u00f8r en s\u00f8knadspliktig bruksendring, samt \u00f8vrige relevante momenter i vurderingen.\u00bb De fleste av h\u00f8ringsnotatets forslag til lovendringer i plan- og bygningsloven ble fremmet i Prop. 64 L (2020\u20132021) (http://www.regjeringen.no/no/dokumenter/prop.-64-l-20202021/id2814507/), og tr\u00e5dte i kraft 1. januar 2023. Departementet ser fortsatt behov for \u00e5 tydeliggj\u00f8re SAK10 \u00a7 2-1, men har dessverre ikke tilstrekkelige ressurser og kapasitet til \u00e5 igangsette et slikt forskriftsarbeid p\u00e5 n\u00e5v\u00e6rende tidspunkt. Kopi: Direktoratet for byggkvalitet Kommunal- og distriktsdepartementet TEMA Plan- og bygningsloven Plan, bygg og eiendom TILH\u00d8RENDE LOV \ue904 Byggesaksforskriften (http://www.regjeringen.no/no/dokumenter/Byggesaksforskriften/id610559/) KONTAKT Bolig- og bygningsavdelingen (http://www.regjeringen.no/no/dep/kdd/org/avdelinger/bolig-bygn/id1493/) E-post: postmottak@kdd.dep.no (mailto:postmottak@kdd.dep.no) Telefon: 22 24 71 01 Adresse: Postboks 8112 Dep., 0032 Oslo Bes\u00f8ksadresse: Akersgt. 59, Oslo \ue91e Regjeringen.no Ansvarlig for Kommunal- og distriktsdepartementets sider: Ansvarlig redakt\u00f8r: Jon Berg Nettredakt\u00f8r: Magnus Skaara Drabl\u00f8s Personvernerkl\u00e6ring for Kommunal- og distriktsdepartementet Tlf. + 47 22 24 90 90 E-post: postmottak@kdd.dep.no Ansatte i KDD: Depkatalog Organisasjonsnummer: 972 417 858 "
}