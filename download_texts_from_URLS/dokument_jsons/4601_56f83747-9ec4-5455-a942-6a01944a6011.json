{
  "dokument_id": "56f83747-9ec4-5455-a942-6a01944a6011",
  "doc_type": "case_attachment",
  "kommune": 4601,
  "tittel": "Byr\u00e5dsavdeling for barnehage og skole sin videre oppf\u00f8lging av forvaltningsrevisjonsrapport - delrapport om beredskap for p\u00e5g\u00e5ende livstruende vold ved grunnskolene",
  "url": "https://bergen.kommune.no/politikere-utvalg/api/fil/bk360/10259565/Byradsavdeling-for-barnehage-og-skole-sin-videre-oppfolging-av-forvaltningsrevisjonsrapport-delrapport-om-beredskap-for-pagaende-livstruende-vold-ved-grunnskolene",
  "tekst": " Seksjon for strategi, utvikling og utredning (SUU) Til Intern korrespondanse Sekretariat for kontrollutvalget (Arbeidssted) V\u00e5r referanse: 2023/233715-12 Saksbehandler: Sara Br\u00fcgger Helgesen Fra Dato: 30. april 2024 Seksjon for strategi, utvikling og utredning (SUU) Byr\u00e5dsavdeling for barnehage og skole sin videre oppf\u00f8lging av forvaltningsrevisjonsrapport - delrapport om beredskap for p\u00e5g\u00e5ende livstruende vold ved grunnskolene Deloitte har gjennomf\u00f8rt en forvaltningsrevisjon av beredskap i Bergen kommune. Prosjektet ble bestilt av kontrollutvalget i Bergen i m\u00f8te den 18. januar 2023 sak 10/23. Forvaltningsrevisjonen om beredskap for p\u00e5g\u00e5ende livstruende vold ved grunnskolene er \u00e9n av fire delrapporter om beredskap i Bergen kommune. Form\u00e5let med denne delrapporten har v\u00e6rt \u00e5 unders\u00f8ke om Bergen kommune har etablert tilstrekkelig beredskap for en mulig hendelse der \u00e9n eller flere personer g\u00e5r til angrep p\u00e5 elever og ansatte ved skoler i Bergen, s\u00e5kalte PLIVO-hendelser. Bergen bystyre behandlet saken i m\u00f8tet 22.11.2023 sak 22/23 og fattet f\u00f8lgende vedtak: 1. Bystyret tar Deloittes forvaltningsrevisjon av beredskap for p\u00e5g\u00e5ende livstruende vold (PLIVO) ved grunnskolene til orientering. 2. Bystyret ber byr\u00e5det f\u00f8lge opp anbefalingene til tiltak som framg\u00e5r av forvaltningsrevisjonsrapporten. 3. Bystyret ber byr\u00e5det rapportere til kontrollutvalget om hvordan revisors anbefalinger er fulgt opp innen utgangen av april 2024. Kontrollutvalet behandla sak 18/24 \u00abEventuelt\u00bb i m\u00f8tet 20.02.2024 og fatta f\u00f8lgande vedtak: Kontrollutvalet ber byr\u00e5det inkludere PLIVO-hendelsen som skjedde i Fyllingsdalen bydel i sin oppf\u00f8lging av forvaltningsrevisjon av beredskap \u2013 delrapport om beredskap for p\u00e5g\u00e5ende livstruende vold (PLIVO) ved grunnskolene. Byr\u00e5dens svar: Byr\u00e5dsavdeling for barnehage og skole har jobbet med \u00e5 f\u00f8lge opp og iverksette de anbefalte tiltakene fra forvaltningsrevisjonsrapporten. Det ble lagt fram fire tiltak i delrapporten, som redegj\u00f8res for under i samme rekkef\u00f8lge som i forvaltningsrevisjonsrapporten. I tillegg vedtok kontrollutvalget 20.02.2024 at PLIVO- hendelsen som skjedde i Fyllingsdalen skal inkluderes i oppf\u00f8lgingen av forvaltningsrevisjonen. Dette er derfor redegjort for i et eget punkt under. 1. Sikrer at beredskapsplan for skolene og aksjonskort for h\u00e5ndtering av PLIVO- hendelser er kjent for alle rektorer og at det ved skolene blir gjort vurderinger for \u00e5 sikre at beredskapsplanene er tilstrekkelig tilpasset lokale forhold. Byr\u00e5dsavdeling for barnehage og skole har utarbeidet beredskapsplan for skolene, med tilh\u00f8rende aksjonskort for h\u00e5ndtering av ulike hendelser, blant annet hendelser med p\u00e5g\u00e5ende livstruende vold (PLIVO). Strukturen i skolenes overordnete beredskapsplan bygger p\u00e5 strukturen i kommunens beredskapsplan, tilpasset for bruk i skolene. I forvaltningsrevisjonsrapporten kommer det frem at de aller fleste rektorene er kjent med beredskapsplanen, men at Bergen kommune m\u00e5 s\u00f8rge for at alle rektorer er kjent med denne. Forvaltningsrevisjonen viste ogs\u00e5 at det ikke var alle rektorene som kjente til aksjonskortet for PLIVO-hendelser, som ble utarbeidet tidlig i 2023. 30. mars 2023 hadde Etat for skole (EFS) beredskapsplanen og aksjonskortet for PLIVO- hendelser som tema p\u00e5 \u00abOppl\u00f8ft\u00bb, en kompetanserekke i regi av EFS. M\u00e5let for \u00aboppl\u00f8ftet\u00bb var blant annet \u00e5 s\u00f8rge for at rektorene kjenner til beredskapsplanen for skole og innholdet i denne, og hvor sentral informasjon rundt beredskap finnes. I tillegg var det et m\u00e5l at rektorene skal kjenne til sin egen rolle i beredskapsarbeidet, vite hvordan beredskapsplanen skal brukes, og kjenne til skolens ansvar og oppgaver i arbeidet med beredskap. Det ble derfor blant annet gitt en gjennomgang av hva beredskap inneb\u00e6rer, hvorfor vi etablerer beredskap og hvor beredskapsplanen og aksjonskortene ligger i BkKvalitet. Det ble ogs\u00e5 gitt flere caseoppgaver til \u00f8velse og refleksjon knyttet til beredskap. Beredskapsarbeidet ved skolene har videre v\u00e6rt fulgt opp p\u00e5 omr\u00e5dem\u00f8ter med rektorene og egne kursdager. 14. og 21. september 2023 var beredskap for PLIVO et av temaene p\u00e5 omr\u00e5dem\u00f8tet for alle rektorer. Her ble det gitt informasjon om hva som er viktig \u00e5 gj\u00f8re for \u00e5 redusere sannsynligheten for at en alvorlig PLIVO-hendelse oppst\u00e5r, samt \u00e5 redusere konsekvensene hvis en slik hendelse skulle skje. Presentasjonen p\u00e5 omr\u00e5dem\u00f8tet ble gitt av en representant fra politiet og omr\u00e5deleder fra Etat for skole. I tillegg deltok en rektor som fortalte om hvordan han hadde arbeidet med \u00e5 tilpasse den generelle beredskapsplanen til sin skole, og hvordan man kan \u00f8ve i ledergruppen p\u00e5 ulike scenarioer. Alle beredskapsplaner ble i desember 2023 tilgjengeliggjort i redigerbar versjon for lokal tilpasning p\u00e5 skolene. Denne versjonen er ogs\u00e5 tilpasset utskrift, slik at planene er tilgjengelige dersom str\u00f8m eller nettverk faller bort. Som vedlegg til beredskapsplanen for skoler i BkKvalitet ligger \u00abAdministrativt vedlegg\u00bb, som gir retningslinjer for det systematiske beredskapsarbeidet p\u00e5 enheten, og klargj\u00f8r kommunaldirekt\u00f8r sine forventninger til beredskapsarbeidet i underliggende enheter. I vedlegget ligger det ogs\u00e5 f\u00f8ringer som konkretiserer enhetsleders ansvar for \u00e5 utarbeide og f\u00f8lge opp lokal beredskapsplan, og s\u00f8rge for at denne er i samsvar med enhetens risikobilde. Gjennom kurs og m\u00f8ter har Etat for skole tydeliggjort at rektorenes ansvar i \"Administrativt vedlegg\" m\u00e5 f\u00f8lges opp. 2. Sikre at hver enkelt skole har en plan for hvordan en situasjon med angrep p\u00e5 elever og ansatte skal h\u00e5ndteres som inkluderer: a. Hvordan elever og ansatte skal varsles b. Hvordan skolen skal evakueres eller barrikaderes I mars 2024 ble det gjennomf\u00f8rt kurs i \u00f8velsesplanlegging og \u00f8ving p\u00e5 aksjonskortet PLIVO for skoleledelsen p\u00e5 alle skoler. Bidragsytere til kurset var Etat for skole, Innsatsleder Politidistrikt Vest og Samfunnssikkerhetens hus. Kurset hadde fokus p\u00e5 \u00e5 tilpasse beredskap til lokale forhold, hvor ledergruppene fikk innspill til hvordan de kan vurdere tiltak p\u00e5 egen skole. M\u00e5let med kurset var \u00e5 s\u00f8rge for at skoleledelsen er i stand til \u00e5 planlegge og gjennomf\u00f8re \u00f8velse i PLIVO i tr\u00e5d med f\u00f8ringene i beredskapsplanen, samt \u00e5 legge til rette for at hver enkelt skole lager en plan for hvordan en situasjon med angrep p\u00e5 elever og ansatte p\u00e5 deres skole skal h\u00e5ndteres. Skolene har hatt fokus p\u00e5 hvordan elever og personale skal kunne varsles, da de fleste skoler ikke har systemer eller anlegg som er egnet til \u00e5 formidle meldinger rundt p\u00e5 bygget. SMS-varsling til l\u00e6rere via Vigilo er et av verkt\u00f8yene skolene har tilgjengelig i dag. Bruk av SMS som varslingssystem baserer seg likevel p\u00e5 at alle ansatte har mobilen med seg, og at det er tilstrekkelig mobilnett p\u00e5 skolene. Etat for skole st\u00f8tter skoler i arbeidet med \u00e5 vurdere hvordan de kan varsle elever og l\u00e6rere ved en eventuell hendelse. Skolene i Bergen har ulik utforming, og derfor ulike utfordringer og behov for tilpasning. EFS har blant annet l\u00f8ftet den ekstra utfordringen skoler med \u00e5pne arealer har til \u00e5 forskanse seg innend\u00f8rs i tilfelle av en PLIVO-hendelse. Innsatsleder ved Vest politidistrikt har veiledet alle skoler i hva skolene m\u00e5 l\u00f8se lokalt. Skolene har f\u00e5tt innspill til hvilke muligheter som finnes og hvordan skolen kan forberede seg p\u00e5 \u00e5 m\u00f8te ulike scenarioer. I Bystyrets behandling av skolebruksplanen ble f\u00f8lgende besluttet i vedtakspunkt 13: \u00abAlle skoler skal ha en beredskap som er i tr\u00e5d med kommunens overordnede plan, med det er ut fra skolebruksplanen uklart hva dette inneb\u00e6rer i praksis. Bystyret ber derfor om et notat som beskriver beredskapen ved skolene i Bergen.\u00bb1 P\u00e5 bakgrunn av dette gjennomf\u00f8rte Byr\u00e5dsavdeling for barnehage og skole i 2022 en kartlegging av status og standard for skolenes varslingssystemer ved \u00e5 sende ut et skjema til de 85 kommunale grunnskolene i Bergen. Samtlige skoler svarte p\u00e5 henvendelsen. I kartleggingen ble det spurt om hvilken varslingsl\u00f8sning de hadde innenfor kategoriene: 1. Skoleringeklokke (som eventuelt kan aktiveres med forskjellige ringesignaler) 2. Brannvarslingsanlegg 3. Intercomanlegg (toveis system hvor to eller flere personer kan snakke sammen) 4. Talevarslingsanlegg (enveis muntlig informasjon eller varsling) Resultatene fra kartleggingen viser f\u00f8lgende: Varslingsl\u00f8sning Antall Merknader skoler 1. Skoleringeklokke 8 skoler I alle bygg/etasjer 37 skoler Ikke i alle bygg/etasjer 25 skoler Usikre p\u00e5 om det finnes i alle bygg/etasjer 15 skoler Vet ikke om de har skoleringeklokke eller om den eventuelt virker. Noen nyere skoler har ikke installer ringeklokke 2. Brannvarslingsanlegg 83 skoler Har installert brannvarslingsanlegg 2 skoler Har brannvarslingsanlegg, men ikke i alle bygg/etasjer 3.Intercomanlegg/ 7 skoler Har intercomanlegg toveiskommunikasjon 78 skoler Har ikke intercomanlegg 4. Talevarslingsanlegg/ 9 skoler Har talevarslingsanlegg enveiskommunikasjon 72 skoler Har ikke talevarslingsanlegg 4 skoler Vet ikke om de har talevarslingsanlegg Etat for bygg og eiendom (EBE) har utarbeidet \u00abRetningslinjer og krav til bygning og tekniske anlegg\u00bb, hvor det beskrives krav til 2-veis lyddistribusjonsanlegg (intercomanlegg) i skoler og barnehager i tilfelle en kritisk situasjon skulle oppst\u00e5. Lyddistribusjonsanlegget skal v\u00e6re tr\u00e5dbundet og dekke hele barnehagen eller skolen inklusiv skoleg\u00e5rd. Intercomterminaler skal plasseres i alle rom hvor elever og/eller ansatte oppholder seg over lengre tid. Dette vil gjelde alle nye skolebygg og st\u00f8rre rehabiliteringsprosjekter. 3. Sikrer at informasjon, veiledning og oppl\u00e6ring knyttet til beredskapsarbeid blir tilstrekkelig kjent i organisasjonen. Dette gjelder: 1 Oppf\u00f8lgingspunktene i forvaltningsrevisjonen svarer ut vedtakspunktet fra skolebruksplanen. Det vil derfor ikke bli levert et eget notat om beredskap slik det er formulert i vedtakspunktet. a. hvordan PLIVO-hendelser skal og kan h\u00e5ndteres p\u00e5 skolene P\u00e5 \u00abOppl\u00f8ft\u00bb i mars 2023 ble beredskapsplanen for skoler, med tilh\u00f8rende aksjonskort, presentert for skolelederne i Bergen kommune. M\u00e5let her var at skolene skal kjenne til innhold, oppbygging og struktur i beredskapsplanen for skoler, kjenne til hvor sentral informasjon finnes, kjenne til skolens rolle og hvordan planen skal brukes, og kjenne til skolens ansvar og oppgaver i arbeidet med beredskap. Aksjonskortet for PLIVO-hendelser beskriver hvilke konkrete handlinger skolen skal gjennomf\u00f8re i de tre stegene 1) varsling og mobilisering, 2) h\u00e5ndtering og risikoreduksjon og 3) normalisering og demobilisering. Aksjonskortet gir en detaljert beskrivelse av hver aktivitet, og hvilke vurderinger og avveininger skolen m\u00e5 v\u00e6re forberedt p\u00e5 \u00e5 gj\u00f8re i en eventuell situasjon. P\u00e5 omr\u00e5dem\u00f8ter og kurs har det v\u00e6rt et stort fokus p\u00e5 \u00e5 gi skolene gode verkt\u00f8y og veiledning i arbeidet med \u00e5 tilpasse beredskapsplanen til egen skole, slik at de er best mulig rustet til \u00e5 h\u00e5ndtere en eventuell PLIVO-hendelse. b. hvordan beredskapsplaner kan tilpasses til lokale forhold P\u00e5 omr\u00e5dem\u00f8tet i september 2023 deltok blant annet en rektor, som presenterte hvordan han hadde g\u00e5tt frem i arbeidet med \u00e5 tilpasse beredskapsplanen og aksjonskortet for PLIVO- hendelser til sin skole. Rektorene fikk anledning til \u00e5 diskutere hvilke ulike problemstillinger de opplever p\u00e5 sine skoler, hva som er hovedutfordringene, og dermed hvordan de kan g\u00e5 fram for \u00e5 lage en best mulig tilpasset plan til sin skole. Etat for skole har tilgjengeliggjort redigerbare aksjonskort for PLIVO-hendelser som gj\u00f8r at skoleledelsen kan gj\u00f8re lokale tilpasninger. Hvilke lokale tilpasninger det kan v\u00e6re behov for har blitt presentert i de ulike kursene omtalt over. c. hvordan skolene kan \u00f8ve p\u00e5 PLIVO-hendelser P\u00e5 omr\u00e5dem\u00f8tene i september 2023 fikk skolene informasjon om viktigheten av \u00e5 \u00f8ve p\u00e5 PLIVO-hendelser, og politi og rektor presenterte eksempler p\u00e5 hvordan de kunne starte med dette. Arbeidet ble fulgt opp videre med oppl\u00e6ring og st\u00f8tte. Beredskapskurset i mars 2024 satte blant annet fokus p\u00e5 aksjonskortet PLIVO og \u00f8velsesplanlegging med Politiet og Samfunnssikkerhetens hus. I kurset ble det oppgitt ulike ressurser skolene kan ta i bruk for \u00e5 planlegge \u00f8velser i beredskap. Samfunnssikkerhetens hus presenterte ulik metodikk for \u00f8ving, og skolelederne ble invitert til \u00e5 delta p\u00e5 beredskapskurs i regi av Samfunnssikkerhetens hus. Det ble ogs\u00e5 gitt praksisfortellinger fra tre ulike skoler, med erfaringer som rektorene kunne ta med seg videre i sitt eget arbeid med beredskap. Gjennom vurdering av lokale forhold kan skolene avklare handlingsalternativene p\u00e5 sin skole, og \u00f8ve p\u00e5 ulike scenarioer, i tr\u00e5d med aksjonskortet for PLIVO-hendelser. d. viktigheten av \u00e5 \u00f8ve p\u00e5 PLIVO-hendelser P\u00e5 kurs med Politiet og Samfunnssikkerhetens hus har det v\u00e6rt presentert viktigheten av god rolleforst\u00e5else og ansvar gjennom \u00e5 bli godt kjent med aksjonskort for PLIVO-hendelser, samt ansvar nedfelt i administrativt vedlegg. Det har ogs\u00e5 v\u00e6rt snakket om de samfunnsforholdene som gj\u00f8r at beredskap for PLIVO-hendelser er aktuelt, og viktig \u00e5 \u00f8ve p\u00e5. 4. Iverksetter tiltak som kan sikre at skolebygg f\u00e5r en utforming som st\u00f8tter en best mulig h\u00e5ndtering av en eventuell hendelse med p\u00e5g\u00e5ende livstruende vold Skolene i Bergen har sv\u00e6rt ulik utforming. Derfor vil det ogs\u00e5 v\u00e6re store forskjeller i hvilke tiltak som er n\u00f8dvendig og hensiktsmessig ved de ulike skolene for \u00e5 sikre en best mulig h\u00e5ndtering av en eventuell hendelse med p\u00e5g\u00e5ende livstruende vold. Funksjons- og arealprogrammet til gjeldende skolebruksplan har et eget kapittel som omhandler sikkerhet og beredskap, der PLIVO er et av punktene som omtales. Her listes det opp tiltak som kan v\u00e6re aktuelle, og avveininger som m\u00e5 gj\u00f8res, i utforming av nye skolebygg og totalrehabiliteringer. Deloitte sin vurdering er at sikringsrisikoanalyser kan bidra til at skolebygg f\u00e5r en utforming som st\u00f8tter en best mulig h\u00e5ndtering av en eventuell hendelse med p\u00e5g\u00e5ende livstruende vold. I p\u00e5g\u00e5ende totalrehabiliterings- og nybyggsprosjekter vil det gjennomf\u00f8res sikringsrisikoanalyse under prosjektering i samarbeid med Etat for utbygging. Sikringsrisikoanalyser bidrar til \u00e5 gi en helhetlig forst\u00e5else av enhetens risikobilde, og gir f\u00f8ringer for hvordan skolen skal kunne h\u00e5ndtere u\u00f8nskede hendelser. Sl\u00e5tthaug og Storetveit er de f\u00f8rste skolene som blir bygget etter ny skolebruksplan. Sl\u00e5tthaug skole er pekt ut som pilot for utarbeidelse av sikringsrisikoanalyse for PLIVO-hendelser i alle framtidige byggeprosjekter for skoler. Det vil utarbeides prosedyrer og kartleggingsverkt\u00f8y for PLIVO-hendelser for nye skoleanlegg og totalrehabilitering av skoler, i samarbeid med Etat for utbygging, Etat for bygg og eiendom og eksterne akt\u00f8rer/konsulenter. Dette inneb\u00e6rer standardisering av sikringsrisikoanalyse, der arbeidet som skal gj\u00f8res p\u00e5 Sl\u00e5tthaug vil brukes som utgangspunkt i framtidige bygge- og rehabiliteringsprosjekter. Det skal utarbeides prosedyrer p\u00e5 bakgrunn av prosjektet ved Sl\u00e5tthaug skole, som forventes \u00e5 ferdigstilles innen siste kvartal i 2024. I forbindelse med arbeidet p\u00e5 Sl\u00e5tthaug skal det arrangeres workshop i mai, der Samfunnssikkerhetens hus skal bidra. Inkludere PLIVO-hendelsen som skjedde i Fyllingsdalen bydel i oppf\u00f8lging av forvaltningsrevisjonen Fredag 12. januar brukte politiet koden PLIVO da de rykket ut til en rapportert hendelse i Fyllingsdalen. To ungdommer kom til Ortun skole mot slutten av skoledagen. Ungdommene ble vist bort fra skoleplassen og ungdommene gikk mot Lynghaug skole. Ortun skole kontaktet Lynghaug skole med beskjed om at ungdommene var p\u00e5 vei til dem. P\u00e5 Lynghaug skole ble ungdommene vist bort av ansatte, og ungdommene forlot skoleplassen. Elever p\u00e5 Ortun skole fortalte de voksne at de hadde sett en kniv og kanskje en pistol. Skolen ringte politiet og varslet om sine elevers observasjoner. Politiet vurderte meldingen som en PLIVO og n\u00f8detatene rykket ut etter sine egne rutiner. Politiet h\u00e5ndterte situasjonen. Skolene meldte til Etat for skole at det ikke var situasjoner p\u00e5 skolene som ble oppfattet som farlig, utover at det er skremmende \u00e5 h\u00f8re at uvedkommende p\u00e5 skolen skal ha hatt med seg kniv. At uvedkommende ungdommer opps\u00f8ker ungdomsskoler er forholdsvis vanlig, og hendelsen fremsto derfor innledningsvis som ganske vanlig for skolene. Ungdommene forholdt seg ogs\u00e5 som vanlig da de forlot skolen etter \u00e5 ha blitt m\u00f8tt av ansatte. Elever og ansatte fikk snakket sammen f\u00f8r de gikk hjem f\u00f8r helgen. Skolelederne sendte ogs\u00e5 fellesmelding til alle foreldre for \u00e5 forklare situasjonen, da n\u00f8detatenes omfattende utrykning og oppslag i medier kunne virke skremmende. Mandagen etter var Utekontakten tilgjengelig p\u00e5 skolen hele dagen for alle elevene. Alle l\u00e6rerne snakket om situasjonen med sin klasse, og fikk snakket om og avkreftet rykter blant elevene. Det ble gjennomf\u00f8rt m\u00f8te med ansatte mandag ettermiddag, der Politiet, Utekontakten og omr\u00e5deleder deltok. Rektorene melder om at ansatte og elever ble godt ivaretatt etter hendelsen. Med hilsen Daniel C. E. H\u00e4gglund \u2013 Byr\u00e5d for barnehage og skole Dokumentet er godkjent elektronisk. "
}