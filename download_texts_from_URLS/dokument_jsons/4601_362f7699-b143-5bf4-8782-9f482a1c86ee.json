{
  "dokument_id": "362f7699-b143-5bf4-8782-9f482a1c86ee",
  "doc_type": "case_presentation",
  "kommune": 4601,
  "tittel": "Bergenhus, Gnr. 166, Bnr. 1550 mfl., Bellevuebakken, boliger, detaljreguleringsplan, arealplan-ID 70310000, 2.gangsbehandling",
  "url": "https://bergen.kommune.no/politikere-utvalg/api/fil/bk360/9933804/Framstilling-Bergenhus-Gnr-166-Bnr-1550-mfl-Bellevuebakken-boliger-detaljreguleringsplan-arealplan-ID-70310000-2-gangsbehandling",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2022/56758-66 Bergenhus, Gnr. 166, Bnr. 1550 mfl., Bellevuebakken, boliger, detaljreguleringsplan, arealplan-ID 70310000, 2.gangsbehandling Hva saken gjelder: Plankonsulenten Norconsult AS avdeling Bergen foresl\u00e5r p\u00e5 vegne av Erik og Marianne Berstad detaljregulering for et omr\u00e5de i Bergenhus bydel, kjent som Bellevue (Figur 1). Planomr\u00e5det har en st\u00f8rrelse p\u00e5 3768 m2, og ligger langs kommunal vei S\u00f8ndre Bellevueveien like ovenfor Kalvedalsvegen. Planomr\u00e5det omfatter bygget Bellevue i Bellevuebakken 9 med tilgrensende arealer (Figur 2). Bygget Bellevue har stor verdi som kulturmilj\u00f8, med historie tilbake til opprinnelig lystg\u00e5rd fra 1796. Bygget har hatt flere utvidelser og p\u00e5bygg gjennom historien, og har blitt brukt til blant annet hotell, selskapslokale og restaurant. Hensikten med planforslaget er \u00e5 tilrettelegge for etablering av inntil 7 boenheter, med tilh\u00f8rende private og felles uteoppholdsarealer, etablering av parkeringsareal og renovasjonsl\u00f8sninger. Planforslaget inneb\u00e6rer at Bellevue reguleres til boligform\u00e5l, som er en endring fra gjeldende form\u00e5l kontor/ forretning/ servering i kommunedelplan for Fjellsiden s\u00f8r (arealplan-ID: 15590000). I kommuneplanens arealdel (KPA 2018) er omr\u00e5det avsatt til byfortettingssone (BY2). Figur 1 (venstre): Oversiktsbilde med r\u00f8d markering av planomr\u00e5det med store Lungeg\u00e5rdsvannet nede i bildet. Figur 2 (h\u00f8yre): Flyfoto med r\u00f8d markering av planomr\u00e5det sett p\u00e5 skr\u00e5 fra s\u00f8r. Det foresl\u00e5s noen endringer av eksisterende bygg og uteomr\u00e5der for \u00e5 tilrettelegge for boligform\u00e5l. Det foresl\u00e5s \u00e5 rive nyere tilbygg mot s\u00f8r\u00f8st for \u00e5 etablere uteoppholdsarealer, og det foresl\u00e5s \u00e5 rive et nyere tilbygg mot nordvest for \u00e5 etablere nye bilparkeringsplasser. Det har v\u00e6rt tett dialog med kommunale etater gjennom reguleringsprosessen, s\u00e6rlig Byantikvaren og Bymilj\u00f8etaten for \u00e5 ivareta hensyn til kulturmilj\u00f8 og trafikksikkerhet. Planforslaget omfattes ikke av forskrift om konsekvensutredninger. 1 Planomr\u00e5det og historie Omr\u00e5det i fjellsiden er i dag preget av eldre eneboliger og noen nyere fortettingsprosjekter med blokkbebyggelse. Fjellsiden har bratt terreng, med store h\u00f8ydeforskjeller, murer og skr\u00e5nende veier. Planomr\u00e5det ligger s\u00f8rvendt, og har god utsikt og gode solforhold. Bygget Bellevue ligger p\u00e5 et h\u00f8ydeplat\u00e5 med god synlighet fra mange vinkler. I omr\u00e5det rundt Bellevue er det flere kulturmilj\u00f8er av ulike alder, b\u00e5de historiske veifar, installasjoner og enkeltbygg. Bellevue har en lang historie tilbake til etablering av lyststed i 1796, og popul\u00e6rt lyststed for borgerskapet gjennom 1800-tallet. P\u00e5 slutten av 1800-tallet ble det etablert restaurant og hotell p\u00e5 Bellevue, og det har v\u00e6rt restaurant frem til rundt 2016. Gjennom historien har bygget blitt utvidet og endret, men det er utbyggingen i 1940-\u00e5rene som i stor grad preger dagens Bellevue. Dette omfatter blant annet elementer som t\u00e5rn, hj\u00f8rneutstikk mot nord\u00f8st og tilbygg mot s\u00f8r\u00f8st. Figur 3: Denne tegningen viser Bellevue slik det trolig ble bygd. Bygget hadde den typiske midtarken som mange av lyststedene hadde. Tegningen er en kopi etter J.F.L. Dreier- prospekt fra 1801. Figur 4: Bilde til venstre er fra 1920-\u00e5rene og viser Bellevue sett fra nordvest, mens bildet til h\u00f8yre er fra 1935 og viser Bellevue sett fra luften fra s\u00f8rvset. 2 Figur 5 (venstre): Bilde av Bellevue fra 2019, tilsvarer dagens situasjon, hentet fra Kulturminnedokumentasjon. Figur 6 (h\u00f8yre): Illustrasjonen viser utvidelser og endringer av bygget i perioden fra 1892 og frem til 1987, fra Kulturminnedokumentasjon. Hovedinnhold i planforslaget Planforslaget tilrettelegger for boligbebyggelse gjennom form\u00e5let blokkbebyggelse og feltet BBB. Innenfor felt BBB tillates inntil 7 boenheter. Innenfor felt f_BUT mot s\u00f8r\u00f8st tillates riving av eksisterende uthus for \u00e5 etablere felles uteoppholdsarealer. Innenfor bestemmelsesomr\u00e5de #3 mot nordvest tillates riving av eksisterende tilbygg for \u00e5 opparbeide bilparkeringsplasser. Felt f_SPA og SV2 inng\u00e5r i etablering av parkeringsarealer og ny avkj\u00f8ring. Deler av veien S\u00f8ndre Bellevuebakken reguleres med fortau og veiform\u00e5l \u00f8stover og vestover. Eksisterende bygg har 4 etasjer fordelt p\u00e5 en underetasje, to hovedetasjer og en loftsetasje. Bygget har en h\u00f8yde p\u00e5 ca. 13,25 m som tilsvarer kote +100,06. Denne h\u00f8yden videref\u00f8res uendret i planforslaget, og er fastsatt p\u00e5 plankartet med m\u00f8neh\u00f8yde kote +100,1. Dagens gesimsh\u00f8yde i 2. plan (etasjen under loftsetasjen) videref\u00f8res i planforslaget, og er fastsatt p\u00e5 plankartet med gesimsh\u00f8yde kote +93,5. Eksisterende bebyggelse skal i hovedsak beholdes, med unntak av et uthus mot s\u00f8r\u00f8st og tilbygg mot nordvest som forutsettes revet. Totalt foresl\u00e5s det riving av 164 m2, mens ny bebyggelse som skal etableres er p\u00e5 128 m2. Eksisterende bygg og nye tiltak innenfor felt BBB gir en samlet utnyttelsesgrad p\u00e5 165 % BRA. Figur 7: Plankart med oversikt over arealform\u00e5l. 3 Det foresl\u00e5s 2,5 sykkelparkeringsplasser innend\u00f8rs per 100 m2 BRA bolig, sammen med tilrettelegging for lading, vask og reparasjon av sykler. Det skal etableres minst 1 sykkelparkeringsplass per boenhet utend\u00f8rs rettet mot korttidsparkering/gjesteparkering. Det foresl\u00e5s 5 bilparkeringsplasser, hvorav 1 skal v\u00e6re tilrettelagt for HC, og 1 plass kan tinglyses for bildeling. Figur 8: Illustrasjonsplan med detaljert informasjon over foresl\u00e5tte l\u00f8sninger. Planstatus Kommuneplanens arealdel (KPA2018) I KPA 2018 er planomr\u00e5det i hovedsak avsatt til sone 2 \u2013 byfortettingssone. Planomr\u00e5det omfattes av flere hensynssoner, blant annet H210 r\u00f8d st\u00f8ysone og H220 gul st\u00f8ysone, H390 gul sone for luftkvalitet og H570 hensynssone bevaring kulturmilj\u00f8. Figur 9: Bilde til venstre utdrag KPA2018, bildet i midten viser utdrag av Kommunedelplan for Fjellsiden S\u00f8r, bildet til h\u00f8yre viser oversikt over reguleringsplaner i omr\u00e5det. Planomr\u00e5det vist med r\u00f8d markering p\u00e5 alle bilder. 4 Omr\u00e5det ligger i KPA2018 innenfor bestemmelsesomr\u00e5de #4 for historiske omr\u00e5der, hvor det fremg\u00e5r av bestemmelse \u00a7 28.3 at \u00abBebyggelsens egenart og s\u00e6rpregede kulturmilj\u00f8 skal sikres og opprettholdes i Bergen sentrum (#4). (...) Eksisterende bebyggelse skal v\u00e6re premissgivende for byggeh\u00f8yder, volum og bebyggelsesstruktur ved nye tiltak.\u00bb Den samme bestemmelsen gir ogs\u00e5 f\u00f8ringer om at det skal utarbeides dokumentasjon og at Byantikvar skal involveres for \u00e5 vurdere konsekvens av nye tiltak ovenfor kulturminneverdier. Kommunedelplanen for Fjellsiden S\u00f8r I kommunedelplanen for Fjellsiden S\u00f8r (arealplan-ID: 15590000, vedtatt 2001) er omr\u00e5det avsatt til kontor/forretning/servering. Reguleringsplaner Planomr\u00e5det er i hovedsak uregulert, men omfattes av en eldre veiplan fra 1950 som omfatter utvidelse av veien (arealplan-ID: 10490000). Mot s\u00f8r grenser planomr\u00e5det til en annen eldre reguleringsplan fra 1992 (arealplan-ID: 9400000). I n\u00e6romr\u00e5det er det flere spredte reguleringsplaner av ulik dato, se planbeskrivelsen for utdypende informasjon. Planprosess og medvirkning H\u00f8ring og offentlig ettersyn Planforslaget ble sendt p\u00e5 h\u00f8ring og lagt ut til offentlig ettersyn i perioden 22.10.2022 - 06.12.2022. Det kom inn 1 privat merknad og 7 uttalelser fra h\u00f8ringsinstanser. Disse er oppsummert og kommentert av forslagsstiller i merknadsskjema datert 19.12.2023. I uttalelser og merknader ble det i hovedtrekk pekt p\u00e5 f\u00f8lgende: \u2022 Trafikk: o Naboer \u00f8nsker ikke endring av kj\u00f8rem\u00f8nster til enveiskj\u00f8ring i Bellevuebakken. o Brannvesen viser til behov for tilkomst og slokkevann. o Bellevuebakken er bratt, og har utfordrende stigningsforhold og siktforhold for etablering av ny avkj\u00f8rsel til parkeringsplasser. Delvis fjerning av t\u00f8rrsteinsmur m\u00e5 avklares med grunneier. \u2022 Arkitektur og kulturmilj\u00f8: o Byantikvar fremhever at bygget har h\u00f8y kulturmilj\u00f8verdi. Bygget har fortsatt spor fra opprinnelig lyststed, men preges av ombygginger p\u00e5 1940 og 1960-tallet. Byantikvar \u00f8nsker prim\u00e6rt videref\u00f8ring av historisk bruk, men da dette er utfordrende s\u00e5 g\u00e5r Byantikvar i dialog for \u00e5 finne l\u00f8sninger for tilpasning til boligform\u00e5l. o Byarkitekten fremhever at bygget har store utvendige og innvendige kvaliteter. Bygget har historisk sett v\u00e6rt et samlingssted, dette b\u00f8r videref\u00f8res gjennom deling av funksjoner og arealer. De foresl\u00e5tte endringene er utfordrende for byggets kvaliteter, b\u00e5de endring av tak til flate takterrasser og endring av solfylte, vestvendte utearealer til nye parkeringsplasser. Byarkitekten anbefaler \u00e5 regulere til sentrumsform\u00e5l for \u00e5 ha fleksibilitet for fremtidige behov. o Materialbruk, endring av fasade og konsekvenser for kulturmilj\u00f8et er ikke godt nok avklart og sikret i bestemmelsene. Private terrasser m\u00e5 begrenses til et minimum og eksisterende gesimslinjer og takflater m\u00e5 i st\u00f8rre grad bevares. o Bymilj\u00f8etaten viser til at bygget har en eksponert beliggenhet, og anbefaler at planforslaget bearbeides videre med tanke fjernvirkninger. o Fortidsminneforeningen vurderer at det er utarbeidet god kulturminnedokumentasjon, minner om at kulturhistoriske viktige detaljer og bygningsdeler m\u00e5 hensyntas n\u00e5r bygget skal tilpasses ny bruk. Endringer av skr\u00e5tak til flate takterrasser, utvidelser av vinduer og nytt inngangsparti er negativt for kulturmilj\u00f8verdier. Reguleringsbestemmelser m\u00e5 sikre kulturhistoriske og arkitektoniske verdier. 5 o Vestland fylkeskommune fremhever at bygget har h\u00f8y kulturmilj\u00f8verdi, blant annet p\u00e5 grunn av godt bevarte autentiske, arkitektoniske elementer. Anbefaler at de mest karakteristiske elementene bevares s\u00e5 langt som mulig. \u2022 Bomilj\u00f8 og n\u00e6rmilj\u00f8: o Statsforvalter er positiv til fortetting i sentrale str\u00f8k, dette bidrar til G\u00e5byen Bergen. Endringer etter h\u00f8ring og offentlig ettersyn: Endringene som er foretatt etter offentlig ettersyn kommer frem av merknadsskjema datert 19.12.2023. Planmaterialet er oppdatert i henhold til endringene. Kort oppsummert inneb\u00e6rer endringene: \u2022 Felt BBB er utvidet mot nordvest for \u00e5 omfatte garasjeoverbygg innenfor #3. \u2022 Endring av form\u00e5l for tilgrensende eksisterende sm\u00e5husbebyggelse til gr\u00f8ntareal. \u2022 Tilpasning av byggegrenser for \u00e5 omfatte murer langs parkeringsarealer. \u2022 Lagt til #4 for \u00e5 sikre bevaring av resterende deler av t\u00f8rrsteinsmur, det vil si delen som ikke rives ved ny avkj\u00f8rsel til parkering. \u2022 Bestemmelser er revidert for \u00e5 sikre bevaring av kulturmilj\u00f8 og kvalitetskrav for nye tiltak p\u00e5 bygg og uteoppholdsarealer. Illustrasjoner av fasader er gitt juridisk bindende virkning gjennom bestemmelser. \u2022 Private uteoppholdsareal p\u00e5 taket er redusert for \u00e5 bedre ivareta hensyn til kulturmilj\u00f8. \u2022 Taket over parkering er redusert og skal beplantes for \u00e5 dempe visuelle virkning. \u2022 Gesimsh\u00f8yde er redusert i samsvar med eksisterende gesimsh\u00f8yde. \u2022 Diverse presisering av bestemmelser knyttet til terrengbehandling, parkeringsarealer, uteoppholdsarealer, rekkef\u00f8lgekrav, materialbruk med mer. Bestemmelsene er supplert med at det kan tinglyses 1 parkeringsplass til bildeling, uten at det er et krav om dette. Fagetatens vurdering og anbefaling: Plan- og bygningsetaten (PBE) har utarbeidet et fagnotat som f\u00f8lger saken. Under oppsummeres kort de mest sentrale vurderinger i saken, se vedlagt fagnotat for utfyllende informasjon. Innledning PBE er positive til hovedform\u00e5let bolig og hovedgrepet i planforslaget. Forslaget til detaljregulering vurderes \u00e5 v\u00e6re tilfredsstillende og anbefales vedtatt. Forholdet til overordnete planer og strategier PBE vurderer at planforslaget er samsvar kommuneplanens samfunnsdel (KPS) og kommuneplanens arealdel (KPA 2018), der omr\u00e5det er avsatt til sone 2 \u2013 byfortettingssone og hensynssone kulturmilj\u00f8 H_570. Transformasjon fra form\u00e5l kontor/ forretning/ servering til boligform\u00e5l er samsvar med overordnete f\u00f8ringer med tanke p\u00e5 b\u00e6rekraftig byutvikling og gjenbruk av bygningsmasse. Kulturminne og kulturmilj\u00f8 Planomr\u00e5det ligger i et omr\u00e5de med flere kulturhistoriske bygninger. Det er utarbeidet kulturminnedokumentasjonen (datert 31.10.2020), som viser at bygget Bellevue har stor verdi som kulturmilj\u00f8. Bellevuebakken 9 er fremhevet av Byantikvaren som et viktig kulturminne. PBE fremhever at bygget har stor arkitektonisk og kulturhistorisk verdi. Arkitektur og kulturmilj\u00f8 Planforslaget forutsetter en videref\u00f8ring av dagens bygg, men med n\u00f8dvendige tilpasninger for \u00e5 gj\u00f8re bygget funksjonelt og attraktivt til boligform\u00e5l. PBE vise til at byggets kulturmilj\u00f8verdier v\u00e6rt premissgivende for l\u00f8sninger som har v\u00e6rt vurdert og foresl\u00e5tt gjennom reguleringsprosessen. 6 Utforming av private utearealer som takterrasser mot bysiden, har v\u00e6rt en sentral problemstilling gjennom prosessen. Illustrasjonene under viser endringer i planforslaget: Figur 10: Illustrasjon av dagens bygg. Figur 11: Illustrasjon av foresl\u00e5tte endringer i planforslag til h\u00f8ring og offentlig ettersyn. Figur 12: Illustrasjon av l\u00f8sninger i revidert planforslag. Til offentlig ettersyn var det foresl\u00e5tt at skr\u00e5taket p\u00e5 etasjeplan 2 ble endret til flate tak med takterrasser for etablering av private uteoppholdsarealer. Flere merknader til offentlig ettersyn var kritiske til dette av hensyn til kulturmilj\u00f8. Etter offentlig ettersyn er planforslaget bearbeidet ved at takterrasser er trukket tilbake slik at de i st\u00f8rre grad f\u00f8lger takets opprinnelige form. For \u00e5 sikre den foresl\u00e5tte l\u00f8sningen, er det fastsatt i reguleringsbestemmelser at illustrasjoner er juridisk bindende for byggets fasadeutforming. PBE st\u00f8tter foresl\u00e5tte l\u00f8sningene og endringer som er gjort etter offentlig ettersyn. Revidert planforslag im\u00f8tekommer merknader fra h\u00f8ringen og bidrar til \u00e5 ivareta Bellevue sine kulturmilj\u00f8verdier. 7 Utnyttelsesgrad, byggeh\u00f8yder og materialbruk PBE viser til at planforslaget videref\u00f8rer byggeh\u00f8yder p\u00e5 eksisterende bygg. Den foresl\u00e5tte utnyttelsesgraden p\u00e5 165 % BRA omfatter eksisterende bygg som videref\u00f8res, riving av uthus og tilbygg, samtidig som det f\u00f8res opp noe ny bebyggelse. Etablering av parkeringsplasser og avkj\u00f8rsel til Bellevuebakken f\u00f8rer til utfylling og opparbeidelse av murer. PBE viser til at opparbeidelsen av murer er sikret i reguleringsbestemmelser. Materialvalg for rekkverk p\u00e5 private uteoppholdsareal har v\u00e6rt diskutert i reguleringsprosessen. Det foresl\u00e5s smijerns rekkverk p\u00e5 murbygning mot s\u00f8r\u00f8st. P\u00e5 hovedbygget foresl\u00e5s det glassrekkverk p\u00e5 private uteareal ved takterrasser. Etter offentlig ettersyn er st\u00f8rrelsen p\u00e5 rekkverk vesentlig redusert og trukket tilbake. PBE vurderer at fjernvirkningen av glassrekkverk ikke p\u00e5virker kulturmilj\u00f8et negativt, og st\u00f8tter den foresl\u00e5tte l\u00f8sningen. Bokvaliteter og uteoppholdsareal Alle nye leilighetene f\u00e5r egne boder og private utearealer, samt tilgang til felles sykkelparkeringsanlegg innend\u00f8rs og felles uteareal p\u00e5 terreng. Leilighetene vil v\u00e6re universelt tilgjengelige med heis i tre etasjer. PBE vurderer at nye boenheter vil v\u00e6re attraktive for barnefamilier. Plassering og utforming av hovedinngang til leilighetene har v\u00e6rt diskutert gjennom reguleringsprosessen. PBE st\u00f8tter den foresl\u00e5tte l\u00f8sningen med inntrukken nisje i nordfasaden mot S\u00f8ndre Bellevuevei, da det gir en trygg felles hovedinngang til bygget. St\u00f8y Planomr\u00e5det omfattes av st\u00f8ysoner fra biltrafikken. Deler av bygningsmassen ligger i r\u00f8d st\u00f8ysone, og store deler ligger i gul st\u00f8ysone. Gjennom reguleringsprosessen har det v\u00e6rt vurdert tiltak for sikre at boliger f\u00e5r tilfredsstillende st\u00f8yniv\u00e5. Reduksjon av private utearealer bidrar til \u00e5 gi tilfredsstillende l\u00f8sninger. PBE viser til at det er utarbeidet st\u00f8yrapport, og vurderer at hensynet til st\u00f8y er tilfredsstillende l\u00f8st i planforslaget. Parkering og sykkel Antall parkeringsplasser og utformingen av parkeringsarealer har v\u00e6rt et sentralt tema i l\u00f8pet av reguleringsprosessen. PBE vurderer at foresl\u00e5tte l\u00f8sninger er godt bearbeidet og tilfredsstillende l\u00f8st etter offentlig ettersyn. Bilparkeringsplasser skal opparbeides p\u00e5 nordsiden av bygget, p\u00e5 arealer som tidligere har v\u00e6rt en del av hageanlegget. For \u00e5 redusere den visuelle virkningen av det nye parkeringsarealet foresl\u00e5s det et overbygg med gr\u00f8nn beplantning p\u00e5 tak og vegger. PBE vurderer at beplantingen bidrar positivt til \u00e5 \u00f8ke det biologiske mangfoldet og lokal overvannsh\u00e5ndtering, og viser til at beplantingen er sikret i reguleringsbestemmelser. PBE st\u00f8tter den foresl\u00e5tte lave bilparkeringsdekningen av hensyn til kulturmilj\u00f8verdier knyttet til Bellevue sitt bygg og uteomr\u00e5der. St\u00f8rre parkeringsarealer vil utfordre kulturmilj\u00f8et. PBE viser ogs\u00e5 til at planomr\u00e5det har god kollektivdekning, det er g\u00e5- og sykkelavstand til viktige m\u00e5lpunkt og n\u00e6rhet til Bergen sentrum. Avkj\u00f8rsel, murer og renovasjon Planlagt ny parkeringsplass og ny avkj\u00f8rsel til Bellevuebakken f\u00f8rer til at deler av eksisterende t\u00f8rrsteinsmur mot Bellevuebakken m\u00e5 fjernes. Den eksisterende t\u00f8rrsteinsmuren utgj\u00f8r en viktig del av kulturmilj\u00f8et. Den delen av t\u00f8rrsteinsmuren som ikke skal fjernes er sikret i bestemmelsene som eget bestemmelsesomr\u00e5de #4. 8 Bymilj\u00f8etaten har godtatt den foresl\u00e5tte siktlinjen p\u00e5 3 x 15 meter til avkj\u00f8rselen i Bellevuebakken. Det er lagt til grunn at Bellevuebakken er i en 30-km/t sone med en gjennomg\u00e5ende stigning p\u00e5 12,2%. Etablering av frisiktlinje medf\u00f8rer at det m\u00e5 fjernes et mindre parti av muren til naboeiendom mot vest (Bellevuebakken 7), samt en mindre justering av plassering av port i denne muren. Det er sikret i reguleringsbestemmelsene at bearbeiding og fjerning av deler av muren skal skje p\u00e5 en sk\u00e5nsom og estetisk m\u00e5te. PBE st\u00f8tter foresl\u00e5tt l\u00f8sning. Hovedgrepet for renovasjon for boligene er tradisjonell bossl\u00f8sning i form av bosspann. Det er avsatt eget areal til bosspannene inne i bygget. Hente-/oppstillingsplass er plassert vest p\u00e5 parkeringsarealet innenfor bestemmelsesomr\u00e5de #2, like ved innkj\u00f8ringen til parkeringsarealet. Dette er i samsvar med renovasjonsteknisk plan (RTP), og er godkjent av BIR. PBE st\u00f8tter den foresl\u00e5tte l\u00f8sningen. Klima PBE vurderer at omregulering til boligform\u00e5l og ombygging til leiligheter sikrer fremtidig bruk av bygget og eiendommen. Gjenbruk og transformasjon av eksisterende bygningsmasse bidrar til en klimavennlig byutvikling. Forslagsstiller legger opp til gjenbruk av materialer, men dette er ikke sikret i reguleringsbestemmelser. Planforslaget utl\u00f8ser ikke krav om klimagassberegning etter KPA2018. PBE vurderer at den sentrumsn\u00e6re beliggenheten, lav bilparkeringsdekning og god tilrettelegging for sykkelparkering, bidrar til \u00e5 realisere overordnede m\u00e5l om G\u00e5byen. Det foresl\u00e5s ikke gr\u00f8nne tak og solcelleanlegg av hensyn til kulturmilj\u00f8verdier. Det foresl\u00e5s gr\u00f8nt tak over takoverbygg til nye parkeringsplasser p\u00e5 nordsiden av Bellevue, som er positivt for biologisk mangfold og lokal overvannsh\u00e5ndtering. PBE viser til at gr\u00f8nt tak med jorddybde er sikret i reguleringsbestemmelser. Naturmangfold Planforslaget inneb\u00e6rer en tilpasning av eksisterende bygg til boligform\u00e5l. Utvendige endringer er i hovedsak begrenset til riving av tilbygg, opparbeidelse av parkeringsplass og opparbeidelse av uteoppholdsarealer, men en gr\u00f8nnstruktur i skr\u00e5ning mot Bellevuebakken m\u00e5 fjernes. Det er sv\u00e6rt f\u00e5 utvendige endringer som vil bli gjort i forhold til dagens situasjon, og PBE vurderer at planforslaget ikke vil ha vesentlig virkning p\u00e5 naturmangfoldet og gr\u00f8nnstrukturer i omr\u00e5det. Etter naturmangfoldsloven (nml.) \u00a7 7 skal prinsippene i nml. \u00a7\u00a7 8 til 12 legges til grunn som retningslinjer ved ut\u00f8velse av offentlig myndighet. Det er utarbeidet en naturmangfoldsrapport, men det er ikke utf\u00f8rt befaring i planomr\u00e5det. Planomr\u00e5det ligger i influensomr\u00e5det til noen s\u00e5rbare arter, men PBE vurderer at tiltakene som foresl\u00e5s ikke har negativ innvirkning p\u00e5 naturmangfold. PBE har i sitt fagnotat vurdert og begrunnet planforslaget mot prinsippene i naturmangfoldloven \u00a7\u00a7 8 til 12. PBE vurderer at prinsippene i naturmangfoldloven er tilstrekkelig ivaretatt i planforslaget. Barn og unges interesser Planomr\u00e5det er ikke i bruk som lekeareal, og planforslaget ber\u00f8rer ikke barn og unges interesser direkte. PBE vurderer at barn og unge som vokser opp i omr\u00e5det har god tilgang til ulike tilbud, skole og idrettsanlegg. Gjennom reguleringsprosessen har det v\u00e6rt vurdert felles bruk av bygningen til for eksempel kultur og lignende. Det foresl\u00e5s ikke arealform\u00e5l til kultur og frivillighet p\u00e5 grunn av utfordringer med tilkomst og parkering. 9 Anbefaling PBE anbefaler f\u00f8lgende vedtak: 1. I medhold av plan- og bygningsloven \u00a7\u00a7 12-12, jf. 12-11, vedtas f\u00f8lgende forslag til detaljregulering. a. Bergenhus, Gnr. 166, Bnr. 1550 mfl., Bellevuebakken, boliger, Reguleringsplan, arealplan-ID 70310000, vist p\u00e5 plankart, sist datert 24.01.2024. b. Tilh\u00f8rende reguleringsbestemmelser, sist datert 02.02.2024. \u00d8konomiske konsekvenser: Saken har ikke direkte \u00f8konomiske konsekvenser for Bergen kommune. Byr\u00e5dets vurdering og anbefaling/konklusjon: Byr\u00e5det er opptatt av at Bergen skal vokse de neste \u00e5rene og fremst\u00e5 som attraktiv \u00e5 etablere seg i for studenter, familier, n\u00e6ringsliv og alle som har lyst \u00e5 bidra til verdiskapningen i byen. Bergen skal fylle rollen som Vestlandets hovedstad og v\u00e6re en drivkraft i hele regionen. For \u00e5 f\u00e5 til vekst og utvikling er det avgj\u00f8rende \u00e5 f\u00e5 opp farten p\u00e5 boligbyggingen i hele Bergen, b\u00e5de ved bygging av nye boliger, og ved gjenbruk og transformasjon av eksisterende bygg til boligform\u00e5l. Byr\u00e5det ser derfor positivt p\u00e5 at planforslaget tilrettelegger for at det eksisterende bygget Bellevue kan tilpasses til boligform\u00e5l, med gode bokvaliteter og gode uteoppholdsarealer. Planomr\u00e5det har en sentral beliggenhet med n\u00e6rhet til viktige m\u00e5lpunkt og god kollektivdekning, samtidig som det har s\u00e6rdeles gode sol og utsiktsforhold. Byr\u00e5det vurderer at planforslaget i all hovedsak er i samsvar med KPA2018, og bidrar til en attraktiv og aktiv byutvikling i samsvar med KPS. Byr\u00e5det stiller seg bak PBE sine vurderinger, og har bare kommentarer til enkelte temaer som utdypes under: Arkitektur og kulturmilj\u00f8 Byr\u00e5det \u00f8nsker \u00e5 skape en vakker by, og vil f\u00f8re en byutvikling som fremtidens generasjoner kan se tilbake p\u00e5 med stolthet. Bellevue et viktig historisk bygg med lang historie og stor kulturmillj\u00f8verdi p\u00e5 grunn av sitt autentiske og arkitektoniske uttrykk. Bygget har gjennomg\u00e5tt mange endringer siden lyststedet ble etablert i 1796 og frem til i dag. Mange arkitektoniske elementer er fortsatt godt bevart, og det er positivt at planforslaget legger til rette for at Bellevue i hovedsak videref\u00f8res slik det fremst\u00e5r i dag. Planforslaget tilrettelegger samtidig for n\u00f8dvendige tilpasninger slik at bygget skal v\u00e6re funksjonelt og attraktivt som boligform\u00e5l. Flere merknader og uttalelser til offentlig ettersyn anbefalte at etableringen av flate tak og takterrasser p\u00e5 etasjeplan 2 burde endres og reduseres av hensyn til kulturmilj\u00f8et. Byr\u00e5det er opptatt av at det autentiske uttrykket bevares, og det er derfor positivt at innspill fra h\u00f8ringsfasen knyttet til kulturmilj\u00f8 er im\u00f8tekommet, og at revidert planforslag i st\u00f8rre grad videref\u00f8rer dagens fasader og takform samtidig som det sikret gode bokvaliteter for fremtidige beboere. Det er ogs\u00e5 positivt at reguleringsprosessen er gjennomf\u00f8rt i god dialog med forslagsstiller, Plan- og bygningsetaten, Byantikvaren og Bymilj\u00f8etaten for \u00e5 komme frem til gode og gjennomf\u00f8rbare l\u00f8sninger. Byr\u00e5det vurderer at planforslaget p\u00e5 en god m\u00e5te bidrar til \u00e5 bevare Bergens s\u00e6rpreg og identitet, samtidig som det tilrettelegger for ny og attraktiv byutvikling. Parkering Parkering er viktig for mange bergensere, enten det er i tilknytning til hjem, arbeid, handel eller turomr\u00e5der. Det er derfor positivt at planforslaget legger til rette for opparbeiding av nye 10 parkeringsarealer p\u00e5 nordvestsiden av bygget. Det er foresl\u00e5tt en parkeringsdekning som tilsvarer minimumskravet i KPA 2018 for byfortettingssonen (BY2). Byr\u00e5det har vurdert om det burde v\u00e6rt tilrettelagt for flere parkeringsplasser. Det er imidlertid tydelig at tomten har klare arealbegrensninger med tanke p\u00e5 bratt terreng, bevaring av historisk bygg og hage, behov for uteoppholdsarealer, trafikksikkerhet og hensyn til naboeiendommer. Det har i planprosessen blitt vurdert flere ulike l\u00f8sninger for bilparkering og ulik parkeringsdekning f\u00f8r foresl\u00e5tt l\u00f8sning ble anbefalt. Byr\u00e5det ser at dersom det skal tilrettelegges for flere bilparkeringsplasser s\u00e5 vil dette g\u00e5 p\u00e5 bekostning av andre hensyn og arealbehov. Byr\u00e5det vurderer det ikke som hensiktsmessig \u00e5 rive st\u00f8rre deler av eksisterende bygg eller benytte uteoppholdsarealer til opparbeidelse av flere parkeringsplasser, da dette vil medf\u00f8re negative konsekvenser for kulturmilj\u00f8et, bomilj\u00f8 og trafikksikkerhet. Byr\u00e5det st\u00f8tter den foresl\u00e5tte l\u00f8sningen for bilparkering, selv om det er en lav parkeringsdekning og at det medf\u00f8rer noe negative konsekvenser for kulturmilj\u00f8et ved blant annet riving av eksisterende t\u00f8rrsteinsmur mot nord. Byr\u00e5det st\u00f8tter de foresl\u00e5tte l\u00f8sningene for sykkelparkering. Planforslaget har god tilrettelegging for sykkel, med sykkelparkering innend\u00f8rs og utend\u00f8rs, samt mulighet for lading, vask og reparasjon av sykler. Sammen med en sentral plassering s\u00e5 bidrar god sykkeltilrettelegging til en aktiv og attraktiv byutvikling. Trafikk Nye parkeringsplasser medf\u00f8rer noe nyskapt trafikk til og fra Bellevue, og byr\u00e5det ser at det gjennom reguleringsprosessen har v\u00e6rt vurdert behov for trafikksikkerhetstiltak som endring av kj\u00f8rem\u00f8nster, oppgradering av fortau med mer. Byr\u00e5det er opptatt av gode og trygge bomilj\u00f8er, og st\u00f8tter de foresl\u00e5tte l\u00f8sningene med regulering av fortau langs S\u00f8ndre Bellevuebakken, og etableringen av opph\u00f8yd kantstein foran inngangen til Bellevue mot S\u00f8ndre Bellevuebakken. Dette bidrar til \u00e5 skille g\u00e5ende og kj\u00f8rende, og gir samlet sett \u00f8kt trafikksikkerhet for myke trafikanter. Anbefaling og konklusjon Byr\u00e5det er positiv til planforslagets hovedgrep og form\u00e5l, og vurderer at det i hovedsak er i samsvar med KPA2018. Bellevue er et viktig historisk bygg med lang historie og stor kulturmillj\u00f8verdi. Byr\u00e5det st\u00f8tter at Bellevue i hovedsak videref\u00f8res slik det fremst\u00e5r i dag, og at det kun er gjort sm\u00e5, n\u00f8dvendige tilpasninger slik at bygget skal v\u00e6re funksjonelt og attraktivt som boligform\u00e5l. Byr\u00e5det anbefaler at planforslaget vedtas. Byr\u00e5det innstiller til bystyret \u00e5 fatte f\u00f8lgende vedtak: I medhold av plan- og bygningsloven \u00a7\u00a7 12-12, jf. 12-11, vedtas f\u00f8lgende forslag til detaljregulering: A. Bergenhus, Gnr. 166, Bnr. 1550 mfl., Bellevuebakken, boliger, Reguleringsplan, arealplan-ID 70310000, vist p\u00e5 plankart, sist datert 24.01.2024. B. Tilh\u00f8rende reguleringsbestemmelser, sist datert 02.02.2024 Dato: 19. mars 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. 11 Vedlegg: Fagnotat, datert 14.02.2024. Plankart datert 24.01.2024 Reguleringsbestemmelser datert 02.02.2024 Planbeskrivelse datert 05.02.2024 Merknadsskjema datert 19.12.2023 Illustrasjoner datert 06.06.2023 Illustrasjonsplan datert 08.08.2023 Fotoillustrasjoner fjernvirkning datert 07.08.2023 Fotoillustrasjoner materialvalg datert 01.06.2023 Snitt A-A datert 08.08.2023 Snitt B-B datert 08.08.2023 Situasjonsplan og snitt parkeringsplass datert 07.12.2023 Plan- og profil Bellevuebakken datert 27.10.2021 Plan- og profil avkj\u00f8rsel datert 27.10.2021 Sol- og skyggeillustrasjoner datert 03.07.2023 Kulturminnedokumentasjon datert 31.10.2020 Naturmangfoldsrapport datert 31.01.2024 Skredfarevurdering datert 20.06.2022 St\u00f8yrapport datert 30.06.2023 Risiko- og s\u00e5rbarhetsanalyse datert 29.06.2022 RTP datert 03.11.2020 Uttalelse fra BIR datert 05.11.2020 VA-rammeplan datert 22.02.2021 Uttalelse fra VA-etaten datert 07.06.2021 12 "
}