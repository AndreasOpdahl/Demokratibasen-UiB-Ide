{
  "dokument_id": "db8af87b-dafa-5ce7-b6ab-71c203beda10",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 35 fra Janne Gro Nyheim Rasmussen (H) om forsering av fag - Utvalg for barnehage, skole og idrett",
  "url": "https://bergen.kommune.no/politikere-utvalg/api/fil/bk360/10443850/Svar-pa-skriftlig-sporsmal-nr-35-fra-Janne-Gro-Nyheim-Rasmussen-H-om-forsering-av-fag-Utvalg-for-barnehage-skole-og-idrett",
  "tekst": " Seksjon for strategi, utvikling og utredning (SUU) Til Intern korrespondanse Bystyrets kontor V\u00e5r referanse: 2024/78483-3 Saksbehandler: Maria Smith Fra Dato: 24. mai 2024 Byr\u00e5d for barnehage og skole Svar p\u00e5 skriftlig sp\u00f8rsm\u00e5l nr. 35 fra Janne Gro Nyheim Rasmussen (H) om forsering av fag - Utvalg for barnehage, skole og idrett Sp\u00f8rrer har selv erfaring med \u00e5 melde opp elever til forsering i matematikk, og har nylig deltatt p\u00e5 nettverksm\u00f8te med flere skoler der temaet var blant annet forsering. Sp\u00f8rrer har blitt gjort kjent med at flere erfarer at grunnskole-elever som hadde forsert et fag frem til VGS, ikke fikk fortsette med forsering p\u00e5 VGS. I deres tilfelle m\u00e5tte de ta faget p\u00e5 nytt sammen med andre elever som hadde tatt de igjen, istedenfor \u00e5 fortsette videre med forsering gjennom skolegangen p\u00e5 VGS. Sp\u00f8rsm\u00e5l til byr\u00e5den: 1. Kjenner byr\u00e5den til hvordan status og resultatene p\u00e5 forsering av fag er blant elever p\u00e5 bergensskoler? 2. Tenker byr\u00e5den det kan v\u00e6re mulig for kommunen \u00e5 inng\u00e5 avtale med fylkeskommunen om tilrettelegging for forsering av fag blant st\u00f8rre videreg\u00e5endeskoler? Svar fra byr\u00e5den: Oppl\u00e6ringslovens \u00a7 1-3 sier at oppl\u00e6ringa skal tilpassast evnene og f\u00f8resetnadene hj\u00e5 den enkelte eleven, l\u00e6rlingen, praksisbrevkandidaten og l\u00e6rekandidaten. Tilpasset oppl\u00e6ring handler, if\u00f8lge Utdanningsdirektoratet (Udir), om \u00e5 tilrettelegge slik at alle f\u00e5r best mulig utbytte av oppl\u00e6ringen \u2013 ogs\u00e5 de med stort l\u00e6ringspotensial. Tilpasset oppl\u00e6ring er ikke en individuell rett, men noe som i st\u00f8rst mulig grad skal skje gjennom variasjon og tilpasninger til mangfoldet i elevgruppen innenfor fellesskapet. Det finnes i dag ulike verkt\u00f8y/veiledere som skolene kan benytte for \u00e5 tilrettelegge oppl\u00e6ringen for elever med stort l\u00e6ringspotensial. Utdanningsdirektoratet (Udir) har en nettside med blant annet informasjonsfilmer, kompetansepakker og veileder som omhandler elever med stort l\u00e6ringspotensial. I tillegg har Etat for skole utviklet en veileder. 1. Det er i dag mulig for elever i Bergen kommune \u00e5 ta fag p\u00e5 et h\u00f8yere trinn enn det man tilh\u00f8rer. Jeg vet at noen ungdomsskoler allerede samarbeider med videreg\u00e5ende skole om forsering i matematikk. I tillegg vet jeg at det er en/noen skoler som har tatt i bruk Digil\u00e6r. Hos Digil\u00e6r.no f\u00e5r eleven mulighet til \u00e5 forsere faget mens de fortsatt g\u00e5r p\u00e5 ungdomsskolen. Undervisningen foreg\u00e5r p\u00e5 nett slik at en kan v\u00e6re elev i 1T uavhengig av hvor en bor. 1T er den teoretiske varianten av matematikk for f\u00f8rste \u00e5ret p\u00e5 videreg\u00e5ende skole. I tillegg er Talentsenter i realfag fra VilVite en faglig og sosial m\u00f8teplass, der unge med h\u00f8yt l\u00e6ringspotensial kan m\u00f8tes og utfordres p\u00e5 sine interesser. Byr\u00e5dsavdeling for barnehage og skole har ingen samlet oversikt over hvor mange elever i bergensskolen som tar fag p\u00e5 et h\u00f8yere trinn enn det man tilh\u00f8rer eller hvilke resultater elevene som tar fag fra VGO f\u00e5r fra fylkeskommunen. 2. Det vil v\u00e6re aktuelt for kommunen \u00e5 ta kontakt med fylkeskommunen for \u00e5 vurdere muligheten for et tettere samarbeid og en tilrettelegging for forsering av fag p\u00e5 videreg\u00e5ende. Daniel C. E. H\u00e4gglund - Byr\u00e5d for barnehage og skole Dokumentet er godkjent elektronisk. "
}