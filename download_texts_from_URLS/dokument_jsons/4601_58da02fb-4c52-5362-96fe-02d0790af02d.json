{
  "dokument_id": "58da02fb-4c52-5362-96fe-02d0790af02d",
  "doc_type": "case_presentation",
  "kommune": 4601,
  "tittel": "Forslag til endring av forskrift om forbud mot mating av vilt",
  "url": "https://bergen.kommune.no/politikere-utvalg/api/fil/bk360/12526670/Framstilling-Forslag-til-endring-av-forskrift-om-forbud-mot-mating-av-vilt",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2023/260475-45 Forslag til endring av forskrift om forbud mot mating av vilt Hva saken gjelder: Saken gjelder forslag til endringer i forskrift om forbud mot mating av vilt for Bergen kommune (heretter: forskriften). Forslaget g\u00e5r ut p\u00e5 \u00e5 opprette en sone for mating av fugler i Bergen sentrum innenfor forbudssonen. Byr\u00e5det vedtok 31. oktober 2024 (sak 1288/24) at forslaget skulle sendes p\u00e5 h\u00f8ring. Det ble videre vedtatt at endringsforskriften skulle gj\u00f8res til gjenstand for offentlig ettersyn i samsvar med forvaltningsloven \u00a7 37. Bymilj\u00f8etaten sendte forskriftsforslaget p\u00e5 h\u00f8ring 5. november 2024 med h\u00f8ringsfrist 3. januar 2025. Det kom 12 h\u00f8ringsinnspill i saken. Bymilj\u00f8etaten har gjennomg\u00e5tt og vurdert innspillene, og har sendt fram et forslag til endringsforskrift. Bakgrunnen for saken er at Bergen bystyre behandlet et innbyggerforslag om \u00abkampanje mot matingsforbud av fugler i Bergen\u00bb, fra Aslaug Moi Fr\u00f8ysnes i m\u00f8tet 10.04.2024 sak 106/24. Bystyret fattet f\u00f8lgende vedtak: \u00abBystyret ber byr\u00e5det etablere faste begrensede foringsplasser for fugler i bymilj\u00f8et, gjerne i samarbeid med frivillige organisasjoner som BirdLife. Merknad 1 Bystyret ber byr\u00e5det f\u00f8lge opp merknad 2 fra sak 234/23: \u00abEn av \u00e5rsakene til at rottene trives i bysentrum, er tilgangen p\u00e5 mat. For \u00e5 minske problemet m\u00e5 det derfor settes ut flere bosspann i offentlig rom i sentrum, parker og lignende.\u00bb Bymilj\u00f8etatens vurdering og anbefaling: Bymilj\u00f8etaten har mottatt 12 h\u00f8ringsuttalelser i saken fordelt p\u00e5 seks privatpersoner, tre offentlige virksomheter og tre interesseorganisasjoner. De offentlige virksomhetene er Vest politidistrikt, Mattilsynet og smittevernoverlegen i Bergen kommune. Interesse- organisasjonene er NOAH, Dyrenes Rett og Duepatruljen. Fire av h\u00f8ringsuttalelsene ble mottatt etter fristens utl\u00f8p. Disse innspillene er likevel tatt med i vurderingen. Interesseorganisasjonene og de fleste privatpersonene som har gitt innspill er generelt imot at kommunen forbyr mating av fugler i et bestemt omr\u00e5de i Bergen sentrum. De st\u00f8tter forslaget om et unntak for mating av fugler ved Lille Lungeg\u00e5rdsvann. Interesseorganisasjonene anbefaler ogs\u00e5 at det settes opp opplysningsskilt som gir r\u00e5d om fornuftig mating av fugler og hva de ulike artene foretrekker. Smittevernoverlegen i Bergen kommune mener derimot at forbudet mot mating av fugler m\u00e5 best\u00e5 slik det er per i dag, og anbefaler at det ikke \u00e5pnes opp for mating av fugler ved Lille 1 Lungeg\u00e5rdsvann. Bergen er en by med mye vann, og Lille Lungeg\u00e5rdsvann er et omr\u00e5de hvor rotter ferdes. Risikoen for spredning av alvorlig sykdom fra rotter via vannet i dette omr\u00e5det er \u00e5rsaken til at det fortsatt b\u00f8r v\u00e6re forbud mot mating av vilt. Bymilj\u00f8etaten mener smittevernfarlige r\u00e5d m\u00e5 veie tungt. Bymilj\u00f8etaten har ogs\u00e5 f\u00e5tt nyttige innspill fra Mattilsynet og Vest politidistrikt. Mattilsynet mener at mating av ville fugler i begrenset omfang p\u00e5 steder der det allikevel mates fugler, ikke vil gi vesentlig st\u00f8rre risiko for spredning av dyresykdom. Dersom risikoen for smitte av fugleinfluensa blir stor kan Mattilsynet regulere og begrense mating av ville dyr, jf. dyresykdomsbekjempelsesforskriften (EU 2020/687) artikkel 65. Hvis det skulle oppst\u00e5 vil den sistnevnte forskriften ha forrang over den lokale forskriften i Bergen. Vest politidistrikt mener definisjonen av \u00abbegrenset mating\u00bb i forskriftsforslagets \u00a7 3, bokstav c), er s\u00e5 skj\u00f8nnsmessig at straffebestemmelsen blir lite anvendelig. Forslaget inneb\u00e6rer betydelig etterforskning i form av sikring av bevis p\u00e5 stedet matingen foreg\u00e5r, for \u00e5 klarlegge om den er innenfor definisjonen \u00abbegrenset mating\u00bb. For n\u00e6rmere redegj\u00f8relse av merknadene, se Bymilj\u00f8etatens fagnotat. Bymilj\u00f8etaten har v\u00e6rt i tvil om det b\u00f8r \u00e5pnes opp for mating i omr\u00e5det grunnet \u00f8kning i rottebestanden i 2025, men har etter en totalvurdering konkludert med det anbefales en unntaksbestemmelse som tillater mating av fugler ved trappen p\u00e5 Festplassen. Situasjonen med \u00f8kning i rottebestanden vinteren 2025 taler imot \u00e5 \u00e5pne opp for fuglemating i omr\u00e5det. Smittevernoverlegens innspill taler ogs\u00e5 imot \u00e5 \u00e5pne opp for fuglemating. Samtidig viser situasjonen at et totalforbud mot mating av vilt ikke er treffende nok i seg selv for \u00e5 regulere bestanden, siden forbudet mot mating stadig brytes, og h\u00e5ndhevingen er utfordrende. Lille Lungeg\u00e5rdsvann er en etablert fuglelokalitet som f\u00e5r bes\u00f8k av en stor variasjon av fugler, inkludert trekkfugler. Omr\u00e5det er ogs\u00e5 en viktig lokalitet for organisasjonen Bird Life sitt arbeid med ringmerking av fugler. Om fuglemating i omr\u00e5det kommer inn i ordnede former kan man forh\u00e5pentligvis unng\u00e5 at ulovlig mating foreg\u00e5r p\u00e5 flere steder i det skjulte. Skjult mating i busker inneb\u00e6rer en st\u00f8rre risiko for indirekte mating av rotter. P\u00e5 bakgrunn av innspillene foresl\u00e5r Bymilj\u00f8etaten \u00e5 stryke den foresl\u00e5tte definisjonen i \u00a7 3 c) \u00abbegrenset mating\u00bb fra forskriften. Det inneb\u00e6rer at det samme begrepet \u00abbegrenset mating\u00bb tas bort av \u00a7 5. Grensen for hva som blir tillatt av mating vil da i sin helhet fremkomme og reguleres av unntaket i \u00a7 5. Siden det vil v\u00e6re to vilk\u00e5r i unntaksbestemmelsen som setter skranker for hva som tillates av mating, vurderer Bymilj\u00f8etaten at det ikke vil f\u00e5 store konsekvensene av \u00e5 ta bort begrepet \u00abbegrenset\u00bb mating fra forskriften. Har man ment \u00e5 mate fugler vil aktiviteten i seg selv inneb\u00e6re \u00e5 gi fuglene mat bit for bit, og da mater man \u00abbegrenset\u00bb. Ved \u00e5 ta bort ordet \u00abbegrenset\u00bb vil grensen for hva som blir tillatt av mating innenfor det sv\u00e6rt avgrensa unntaksomr\u00e5det for det f\u00f8rste vurderes opp mot hva som blir \u00abtilgrising\u00bb av omr\u00e5det. Tilgrising inneb\u00e6rer at omr\u00e5det blir tilsmusset av maten som gis og av matrester. I tillegg vil vilk\u00e5ret om at det ikke er tillatt \u00e5 legge igjen mat etter fuglemating sette begrensninger for aktiviteten. Det vil for eksempel ikke v\u00e6re tillat \u00e5 legge igjen hauger med mat p\u00e5 trappene ved Lille Lungeg\u00e5rdsvann, selv om det \u00e5pnes opp for fuglemating her. Den som mater m\u00e5 s\u00f8rge for at det ikke ligger igjen matrester n\u00e5r aktiviteten med mating er ferdig. 2 Bymilj\u00f8etaten foresl\u00e5r f\u00f8lgende endring av formulering av forskriftens \u00a7 5: \u00a7 5 Unntak for mating av fugler \u00abDet er tillatt med mating av fugler p\u00e5 et avmerket omr\u00e5de p\u00e5 Festplassen ved Lille Lungeg\u00e5rdsvann. Matingen skal ikke medf\u00f8re tilgrising. Den som legger ut maten m\u00e5 s\u00f8rge for at matrester fjernes.\u00bb Bymilj\u00f8etaten anbefaler p\u00e5 denne bakgrunn at forskrift om endring i forskrift om forbud mot mating av vilt i Bergen kommune vedtas. Endelig forskrift kunngj\u00f8res i Norsk Lovtidend f\u00f8r den kan gj\u00f8res gjeldende, jf. forvaltningsloven kapittel VII. \u00d8konomiske konsekvenser: Ingen \u00f8konomiske konsekvenser. Byr\u00e5dets vurdering og anbefaling/konklusjon: Byr\u00e5det viser til Bymilj\u00f8etatens fagnotat, og for \u00f8vrig til h\u00f8ringssvarene som ble mottatt ang\u00e5ende forslaget. Da bystyret 10.04.2024 behandlet innbyggerforslaget om kampanje mot matingsforbudet av fugler i Bergen, mente byr\u00e5det at forskriften burde f\u00e5 virke en stund f\u00f8r man evaluerte effekten av forbudet. Bystyret fattet derimot vedtak i sak 106/24 hvor man ba byr\u00e5det etablere faste begrensende foringsplasser. Byr\u00e5det legger n\u00e5 frem saken p\u00e5 bestilling fra bystyret om \u00e5 opprette en sone for mating av fugler i sentrum. Byr\u00e5det legger i denne saken til rette for at bystyret vedtar forskrift om endring i forskrift om forbud mot mating av vilt, Bergen kommune, Vestland, slik den fremkommer av vedlegg Forskrift om endring i forskrift om forbud mot mating av vilt. Begrunnelse for framleggelse til bystyret: Forskrift av 17. desember 2019 nr.1878 om utlegging av \u00e5te og f\u00f4ring av vilt \u00a7 10 gir kommunen hjemmel til ved lokal forskrift \u00e5 forby f\u00f4ring eller utlegging av \u00e5te i bestemte omr\u00e5der og tidsrom. Forskrift 22.juni 2023 nr. 1142 om forbud mot mating av vilt, Bergen kommune, Vestland, ble vedtatt av Bergen bystyre den 22. juni 2023. Endringer i forskriften m\u00e5 vedtas av Bergen bystyre. Byr\u00e5det innstiller til bystyret \u00e5 fatte f\u00f8lgende vedtak: 1. Bystyret vedtar forskrift om endring i forskrift om forbud mot mating av vilt, Bergen kommune, Vestland, slik den fremkommer av vedlegget Forskrift om endring av forskrift om mating av vilt i Bergen kommune 2. Forskriften trer i kraft umiddelbart. Dato: 13. mai 2025 Christine B. Meyer Eivind N\u00e6vdal-Bolstad Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: 1. Fagnotat, datert 20. februar 2025, med f\u00f8lgende vedlegg: 2. Oversikt over h\u00f8ringssvar 3. Forskrift om endring i forskrift om forbud mot mating av vilt. 3 "
}