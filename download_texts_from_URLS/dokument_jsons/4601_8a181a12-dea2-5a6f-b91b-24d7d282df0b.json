{
  "dokument_id": "8a181a12-dea2-5a6f-b91b-24d7d282df0b",
  "doc_type": "case_attachment",
  "kommune": 4601,
  "tittel": "Krav om lovlighetskontroll av sak 57_24 - Ny lokal forskrift om politivedtekt for Bergen kommune i bystyrets m\u00f8te 6. mars 2024.docx",
  "url": "https://bergen.kommune.no/politikere-utvalg/api/fil/bk360/10077870/Krav-om-lovlighetskontroll-av-sak-57-24-Ny-lokal-forskrift-om-politivedtekt-for-Bergen-kommune-i-bystyrets-mote-6-mars-2024-docx",
  "tekst": "Krav om lovlighetskontroll av sak 57/24 - Ny lokal forskrift om politivedtekt for Bergen kommune i bystyrets m\u00f8te 6. mars 2024 Med hjemmel i kommunelovens \u00a727-1 kreves det herved lovlighetskontroll av bystyrets vedtak i sak 57/24 \u2013 Ny lokal forskrift om politivedtekt for Bergen kommune. Bystyremedlemmene Rune Bakervik (Ap), Mikkel Gr\u00fcner (SV), Thor Haakon Bakke (MDG), Per Arne Larsen (V), Mailiss Solheim-\u00c5kerblom (R) og Joel Ysteb\u00f8 (KrF) fremsetter p\u00e5 vegne av sine partier f\u00f8lgende lovlighetskontroll: Kravet om lovlighetskontroll gjelder vurdering av gyldigheten av vedtakene i ovennevnte sak med bakgrunn i at innholdet i saken ikke var godt nok opplyst og at vedtakene kan v\u00e6re i strid med retten til privatliv etter Grunnloven \u00a7 102 og EMK artikkel 8, og forbudet mot nedverdigende og umenneskelig behandling i Grunnloven \u00a7 93 og EMK artikkel 3. I forkant av behandlingen av sak 57/24 i Bergen bystyre mottok kommunen et brev fra Norges Institusjon for Menneskerettigheter (NIM). I brevet anbefaler NIM at kommunen vurderer et overnattingsforbud i politivedtektene opp mot retten til privatliv etter Grunnloven \u00a7 102 og EMK artikkel 8, og forbudet mot nedverdigende og umenneskelig behandling i Grunnloven \u00a7 93 og EMK artikkel 3. Videre skriver NIM at \u00abDet er etter v\u00e5rt syn n\u00f8dvendig for \u00e5 sikre en betryggende oppfyllelse av menneskerettighetene.\u00bb Innholdet i brevet ble tatt opp i forretningsutvalget dagen f\u00f8r bystyrem\u00f8tet hvor flere representanter etterspurte en vurdering av de ovennevnte forhold. Dette ble ogs\u00e5 gjentatt i debatten i bystyret, hvor en rekke partier tilsluttet seg en protokolltilf\u00f8rsel om at en slik vurdering var n\u00f8dvendig. Etter at NIMs brev ble sendt til kommunen og distribuert videre til bystyrets medlemmer ble det ikke gjennomf\u00f8rt noen vurdering av kommunens forpliktelser etter Grunnloven og/eller EMK f\u00f8r saken ble ferdigbehandlet. Etter v\u00e5r vurdering var saken dermed ikke tilstrekkelig opplyst til at et endelig vedtak kunne fattes. I tillegg vurderer vi at en henvendelse fra NIM om at en slik vurdering var n\u00f8dvendig for \u00e5 sikre at menneskerettighetene blir oppfylt setter sp\u00f8rsm\u00e5lstegn ved om vedtaket i seg selv bryter kommunens forpliktelser etter Grunnloven og/eller EMK, og derfor er \u00e5 anse som ulovlig. Vi ber om at vedtaket ikke iverksettes f\u00f8r lovlighetskontrollen er gjennomf\u00f8rt, jf. kommuneloven \u00a727-3. Rune Bakervik (Ap) Mikkel Gr\u00fcner (SV) Thor Haakon Bakke (MDG) Per Arne Larsen (V) Mailiss Solheim-\u00c5kerblom (R) Joel Ysteb\u00f8 (KrF) "
}