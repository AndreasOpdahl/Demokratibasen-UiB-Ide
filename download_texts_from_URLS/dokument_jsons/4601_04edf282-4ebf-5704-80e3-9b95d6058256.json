{
  "dokument_id": "04edf282-4ebf-5704-80e3-9b95d6058256",
  "doc_type": "case_attachment",
  "kommune": 4601,
  "tittel": "Notat - Fleslandvegen 72",
  "url": "https://bergen.kommune.no/politikere-utvalg/api/fil/bk360/12337937/Notat-Fleslandvegen-72",
  "tekst": " NOTAT Presiseringer til naturmangfoldrapport for Fleslandvegen 72 Utarbeidet av: Joar Tverberg Kontrollert av: Ingeborg E. \u00d8kland Til: Fleslandvegen 72 AS & A/STAB AS Dato: 17.03.2025 Bakgrunn R\u00e5dgivende Biologer AS ved Conrad J. Blanck utarbeidet i 2023 en naturmangfoldrapport for Fleslandvegen 72 i Ytrebygda, Bergen kommune (Blanck 2023). Notatet ble utarbeidet i forbindelse med detaljregulering av gnr. 110, bnr. 99 mfl. Behandling av reguleringsplanen ble i utsatt av bystyret i Bergen i februar 2025. F\u00f8r behandling i bystyret mottok ulike politiske representanter en e-post fra en representant for Forum for Natur og Friluftsliv Hordaland. I denne e-posten ble det stilt sp\u00f8rsm\u00e5l til deler av Blanck 2023. Dette notatet har til hensikt \u00e5 belyse hvordan Blanck 2023 er utf\u00f8rt etter nasjonalt etablert metodikk med tilpasning til veileder for naturmangfoldrapport utviklet av Bergen kommune, samt gi utfyllende informasjon til deler av vurderinger gjort i Blanck 2023. Kartleggingsmetodikk Det er Milj\u00f8direktoratet som definerer metodikk for kartlegging, vurdering av lokalitetskvalitet og vurdering av verdi for naturtyper. Kartleggingsmetodikk f\u00f8lger til enhver tid Milj\u00f8direktoratets kartleggingsinstruks, som er tilpasset det nasjonale systemet Natur i Norge (NiN). Kartleggingsinstruksen definerer hvilke kriterier som skal oppfylles for at et omr\u00e5de skal avgrenses som en NiN-type, og faktorene som inng\u00e5r i en samlet vurdering av lokalitetskvalitet. Dette inkluderer tilstedev\u00e6relse av fremmedarter og/eller r\u00f8dlistete arter, alder p\u00e5 skog, innslag av gamle tr\u00e6r og d\u00f8d ved, hevd, generelt artsmangfold m.m. Artsmangfoldet, og potensial for sjeldne arter, er et viktig grunnlag for hvilke naturtyper som skal avgrenses og verdisettes. Verdisetting for naturtyper f\u00f8lger Milj\u00f8direktoratets veileder M-1941, som tar utgangspunkt i Forskrift om konsekvensutredninger. R\u00f8dlistestatus etter Norsk r\u00f8dliste for naturtyper (Artsdatabanken 2018) og lokalitetskvalitet etter Milj\u00f8direktoratets instruks (Milj\u00f8direktoratet 2023) benyttes for \u00e5 sette verdi p\u00e5 naturtyper. Vegdirektoratets veileder V712 f\u00f8lger samme metodikk. Alle som kartlegger etter NiN-metodikk er godkjent som kartlegger av Milj\u00f8direktoratet, og form\u00e5let er at alle kartleggere utf\u00f8rer arbeidet s\u00e5 likt og objektivt som mulig. Et hvert system har sine svakheter, men det er viktig at en ikke avviker fra nasjonale retningslinjer da dette kan g\u00e5 utover objektivitet og faglig integritet i en vurdering. Avgrensing av funksjonsomr\u00e5der for arter Milj\u00f8direktoratets veileder M-1941 er klar p\u00e5 at det ikke er observasjoner av arter i seg selv som definerer verdi for et omr\u00e5de. Artsobservasjoner inng\u00e5r enten som nevnt over i verdisetting av naturtyper, eller s\u00e5 kan det avgrenses arealer som har en viktig \u00f8kologisk funksjon for \u00e9n eller flere arter. Et omr\u00e5de kan ha ulike funksjoner, som hekkeomr\u00e5de, beiteomr\u00e5de, yngleomr\u00e5de, oppvekstomr\u00e5de osv. Det er viktig \u00e5 ha med seg at alle avgrensete naturtyper ogs\u00e5 har funksjon som leveomr\u00e5der for en rekke arter, b\u00e5de vanlig forekommende og sjeldne arter. Verdisetting av funksjonsomr\u00e5der f\u00f8lger r\u00f8dlistestatus for den/de artene som omr\u00e5det har funksjon for, dvs. jo sjeldnere en art er jo h\u00f8yere verdi f\u00e5r dens funksjonsomr\u00e5de. Edvard Griegs vei 3D www.radgivende-biologer.no 5059 Bergen post@radgivende-biologer.no Sjeldne arter bli observert i alle omr\u00e5der, b\u00e5de naturomr\u00e5der og sterkt endrete omr\u00e5der, og alle omr\u00e5der kan ha en viss form for funksjon for sjeldne arter. \u00c5 definere hele Norge som et samlet funksjonsomr\u00e5de for sjeldne arter vil v\u00e6re sv\u00e6rt lite hensiktsmessig, og vil ikke bidra til fornuftige forvaltningsmessige avgj\u00f8relser. En fors\u00f8ker derfor \u00e5 begrense avgrensing av funksjonsomr\u00e5der til omr\u00e5der hvor det er sammenfall mellom observasjoner av arter og habitatkrav til disse artene. \u00c5 definere slike funksjonsomr\u00e5der er utfordrende, og det foreligger begrenset faglitteratur med gode definisjoner og kriterier for avgrensing av funksjonsomr\u00e5der. Den uten tvil viktigste ressursen for vurdering av funksjonsomr\u00e5der er NINA-rapport 1598 (Framstad mfl. 2018). Enhver diskusjon rundt temaet vil derfor henvise til Framstad mfl. (2018). Arten som spesifikt ble nevnt b\u00e5de i Blanck (2023) og e-post fra FNF Hordaland var gulspurv. Gulspurv er vurdert som s\u00e5rbar (VU) i Norsk r\u00f8dliste for arter 2021. Arten hadde tidligere r\u00f8dlistestatus n\u00e6r truet (NT) i 2015 og livskraftig (LC) i 2010. Gulspurv er en art som er tilknyttet jordbruks- og kulturlandskap, og den st\u00f8rste trussel er endringer av driftsformer i landbruket (Stokke mfl. 2021). Gulspurven har normalt reir p\u00e5 eller n\u00e6r bakken i \u00e5pent terreng, men godt skjult av markvegetasjon, eller i skogkant n\u00e6r \u00e5pen mark. Gulspurv livn\u00e6rer seg i stor grad av fr\u00f8 og korn, men tar ogs\u00e5 insekter og edderkoppdyr i hekketiden. I Artskart foreligger det rundt 700 observasjoner av gulspurv i Bergen kommune registrert med aktivitet \"reproduksjon\" eller \"mulig reproduksjon\". I omr\u00e5det rundt Flesland Lufthavn, og innenfor selve lufthavnsomr\u00e5det, er det flere enkeltobservasjoner av arten. Vest for lufthavnen er det et par omr\u00e5der med regelmessig og relativt hyppig observasjon av arten de siste 20 \u00e5r, mens det for omr\u00e5det rundt Flesland ellers ser ut til \u00e5 v\u00e6re en trend til flere observasjoner de siste 5-6 \u00e5r. Dette kan indikere en adferds- og habitatendring til mer urbane leveomr\u00e5der, eller i randsoner til urbane omr\u00e5der for arten, tilsvarende som for gr\u00e5spurv. Gitt informasjon som foreligger om gulspurv, og naturmangfoldet og naturgrunnlaget beskrevet i Blanck (2023), er det ikke noe som tilsier at planomr\u00e5det har en spesiell funksjon for arten utover \u00f8vrige arealer i regionen. Planomr\u00e5det framst\u00e5r heller ikke som typisk gulspurvhabitat, da det ikke er innslag av dyrket mark eller tidligere dyrket mark. Omr\u00e5der med st\u00f8rre innslag av dyrket mark og eng med n\u00e6rliggende skogholt, for eksempel rundt Birkeland, Stend og Espeland, framst\u00e5r i utgangspunktet som mer typiske habitater for gulspurv enn planomr\u00e5det ved Fleslandvegen 72. Naturomr\u00e5der som ikke framst\u00e5r med spesifikk funksjon for arter av stor forvaltningsinteresse (dvs. arter p\u00e5 r\u00f8dlisten), blir alltid verdisatt til noe verdi. Dette er fordi alle naturomr\u00e5der kan ha funksjon som leveomr\u00e5der for alminnelige og vidt utbredte arter, samt ha funksjon som \u00f8kosystemtjenester. Sjeldne arter kan observeres i slike omr\u00e5der ogs\u00e5, men det er mer vanlig \u00e5 observere mobile arter som ulike fugl enn stedbundne arter i omr\u00e5der som ikke er avgrenset som spesielle naturtyper eller mer definerte funksjonsomr\u00e5der. Naturmangfoldsrapport/konsekvensutredning I Forskrift om konsekvensutredninger \u00a78 sier at tiltak skal konsekvensutredes dersom \"de kan f\u00e5 vesentlige virkninger for milj\u00f8 eller samfunn\". Kriterier for vurdering av vesentlig virkning er gitt av \u00a710 i samme lov. Bergen kommune har selv utviklet en veileder for en rapportform, \"naturmangfoldrapport\", som ikke er en konsekvensutredning, men som har til hensikt \u00e5 dokumentere naturmangfold i et planomr\u00e5de og beskrive tiltakets mulige p\u00e5virkning p\u00e5 naturmangfold. Dette er tilsvarende vurderinger som i en konsekvensutredning etter M-1941, men p\u00e5 et mer overordnet niv\u00e5. I sin vurdering av samlet belastning er Blanck tydelig p\u00e5 at gr\u00f8ntomr\u00e5der ved Flesland og Blomsterdalen er under stort press fra omfattende inngrep. Sett i forhold med de store utbygginger i omr\u00e5det utgj\u00f8r det planlagte tiltaket et lite arealinngrep. Oppsummering Blanck 2023 er rapportert etter Bergen kommunes egen veileder og retningslinjer, mens kartlegging og verdisetting er gjort etter nasjonal metodikk. Det er ikke tilf\u00f8rt ny informasjon som tilsier at det b\u00f8r gj\u00f8res andre vurderinger enn det som er gjort av Blanck i 2023. R\u00e5dgivende Biologer AS 2 Notat \u2013 a DNV company Referanser: Artsdatabanken (2018). Norsk r\u00f8dliste for naturtyper 2018. Hentet 14.03.2025 fra https://www.artsdatabanken.no/rodlistefornaturtyper Bergen kommune \u2013 byplanavdelingen 2022. Veileder \u2013 Naturmangfoldrapport (ikke KU). Versjon 5 08.03.2022, 7 sider. Blanck, C. J. 2023. Naturmangfoldsrapport for Fleslandsvegen 72 i Ytrebygda bydel, Bergen kommune. R\u00e5dgivende Biologer AS, notat 30.08.2023, 12 sider. Framstad, E., Bevanger, K., Dervo, B., Endrest\u00f8l, A., Olsen, S.L. & Pedersen, H.C. 2018. Faggrunnlag for kartlegging av \u00f8kologiske funksjonsomr\u00e5der for terrestriske arter. NINA Rapport 1598. Norsk institutt for naturforskning Milj\u00f8direktoratet M-1941. Konsekvensutredning for klima og milj\u00f8. Hentet 14.03.2025 fra https://www.miljodirektoratet.no/konsekvensutredninger Milj\u00f8direktoratet 2023. Kartleggingsinstruks - Kartlegging av terrestriske Naturtyper etter NiN2. M- 2209, 372 sider. Stokke, B.G., S. Dale, K.-O. Jacobsen, T. Lislevand, R. Solvang og H. Str\u00f8m 24.11.2021. Fugler: Vurdering av gulspurv Emberiza citrinella for Norge. R\u00f8dlista for arter 2021. Artsdatabanken. http://www.artsdatabanken.no/lister/rodlisteforarter/2021/30020. Nedlastet 14.03.2025 Vegdirektoratet 2018 \u2013 oppdatert 2021. Vegdirektoratet 2018. Statens vegvesen H\u00e5ndbok V712 \u2013 Konsekvensanalyser. Vegdirektoratet, 247 sider, ISBN 978\u201382\u20137207\u2013718\u20130. R\u00e5dgivende Biologer AS 3 Notat \u2013 a DNV company "
}