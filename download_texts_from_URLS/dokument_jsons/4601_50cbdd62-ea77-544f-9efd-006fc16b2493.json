{
  "dokument_id": "50cbdd62-ea77-544f-9efd-006fc16b2493",
  "doc_type": "case_presentation",
  "kommune": 4601,
  "tittel": "H\u00f8ringsuttalelse - Forslag til forskrift til digitalsikkerhetsloven (digitalsikkerhetsforskriften)",
  "url": "https://bergen.kommune.no/politikere-utvalg/api/fil/bk360/11214632/Framstilling-Horingsuttalelse-Forslag-til-forskrift-til-digitalsikkerhetsloven-digitalsikkerhetsforskriften-",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/140054-2 H\u00f8ringsuttalelse - Forslag til forskrift til digitalsikkerhetsloven (digitalsikkerhetsforskriften) Hva saken gjelder: Justis- og beredskapsdepartementet sendte 11.09.24 p\u00e5 h\u00f8ring forslag til forskrift til lov 20. desember 2023 nr. 108 om digital sikkerhet (digitalsikkerhetsloven). Loven er vedtatt i Stortinget, men forskriften er n\u00f8dvendig for at loven skal tre i kraft, jf. Prop.109 LS (2022- 2023). Form\u00e5let med b\u00e5de loven og forskriften er \u00e5 styrke den digitale sikkerheten i Norge, spesielt i virksomheter som leverer tjenester av stor betydning for samfunnet. H\u00f8ringsfrist: 11.12. 2024 Forskriften er i hovedsak basert p\u00e5 NIS1-direktivet som allerede er implementert i EU. Direktivet stiller krav til sikkerhet og varsling av hendelser i nettverksinfrastruktur og informasjonssystemer for virksomheter som leverer samfunnsviktige tjenester. NIS2- direktivet er et nytt EU-direktiv som vil erstatte NIS1. Det er enn\u00e5 ikke implementert i EU, men i sitt forslag til forskrift, har departementet fors\u00f8kt \u00e5 tiln\u00e6rme seg de nye kravene der det er hensiktsmessig. Forskriften definerer hvilke virksomheter som regnes som tilbydere av samfunnsviktige tjenester. Den spesifiserer ogs\u00e5 terskelverdier for ulike tjenester, for eksempel antall innbyggere virksomheten m\u00e5 betjene for \u00e5 bli ansett som samfunnsviktig. Det foresl\u00e5s at ansvarlig departement i s\u00e6rlige tilfeller kan gj\u00f8re enkeltvedtak om at virksomheter under terskelverdi ogs\u00e5 underlegges regelverket. I forskriften kommer det frem hva digitalsikkerhetslovens krav om \u00abforsvarlig sikkerhet\u00bb inneb\u00e6rer i praksis. Den stiller blant annet krav til: - Styringssystem for digital sikkerhet som beskriver hvordan virksomheten jobber med digital sikkerhet - Risikovurderinger for \u00e5 identifisere s\u00e5rbarheter og trusler - Sikkerhetstiltak, b\u00e5de organisatoriske, teknologiske og fysiske, for \u00e5 redusere risikoen for hendelser - Hendelsesh\u00e5ndtering, beskrevet i en beredskapsplan for hvordan h\u00e5ndtere og varsle om hendelser. Nasjonal sikkerhetsmyndighet foresl\u00e5s utpekt som nasjonalt responsmilj\u00f8 for h\u00e5ndtering av hendelser, og som nasjonalt kontaktpunkt for sikkerhet i datanettverk og informasjonssystemer. Forskriften presiserer hvem som skal varsles om hendelser (Nasjonal sikkerhetsmyndighet og tilsynsmyndigheten), hva varselet skal inneholde og hvilke frister som gjelder. Den beskriver hvordan tilsyn med virksomhetene skal gjennomf\u00f8res, beskriver hvilke momenter tilsynsmyndigheten skal ta hensyn til ved ileggelse av gebyr, og fastsetter en \u00f8vre ramme for overtredelsesgebyr til 25 ganger grunnbel\u00f8pet. 1 Forskriften gir et supplerende rettsgrunnlag for behandling av personopplysninger i forbindelse med digital sikkerhet. Byr\u00e5dens vurdering og forslag til h\u00f8ringsuttalelse: Bergen kommune vil bli ansett som en tilbyder av samfunnsviktige tjenester i henhold til den nye forskriften. Selv om kommunen har et etablert styringssystem og rutiner for \u00e5 gjennomf\u00f8re risikovurderinger, inneb\u00e6rer kravene en \u00f8kt innsats og fokus p\u00e5 sikring av digital infrastruktur og forebygging av u\u00f8nskede hendelser. Dette vil medf\u00f8re \u00f8kte oppgaver og kostnader for kommunen ved at det stilles flere krav til risikovurdering, risikoh\u00e5ndtering og dokumentasjon. M\u00e5let er at forskriften bidrar til en \u00f8nsket samfunnsutvikling og bedre digital sikkerhet i samfunnsviktige tjenester, og at Bergen kommune unng\u00e5r st\u00f8rre hendelser som det vil koste mye \u00e5 h\u00e5ndtere. Bergen kommune leverer en rekke tjenester som vil regnes som samfunnsviktige etter den nye forskriften. Helse- og omsorgstjenester er eksplisitt nevnt i forskriften som en samfunnsviktig tjeneste for kommuner med over 50 000 innbyggere. Dette kan blant annet omfatte sykehjemstjenester, hjemmesykepleie, legetjenester, rusomsorg, psykisk helsehjelp og barnevernstjenester. Forskriften definerer drikkevannsforsyning og -distribusjon som samfunnsviktige tjenester. Bergen kommunes drikkevannsanlegg vil overskride terskelverdien p\u00e5 2000 m3 vann per d\u00f8gn. I tillegg kan en rekke av kommunens andre tjenester falle inn under forskriftens virkeomr\u00e5de, for eksempel dersom kommunen er avhengig av nettverks- og informasjonssystemer for \u00e5 levere tjenester, om tjenesten kan bli betydelig forstyrret av en hendelse eller om tjenesten er viktig for \u00e5 opprettholde kritiske samfunnsmessige eller \u00f8konomiske aktiviteter. Kommunen b\u00f8r derfor g\u00e5 gjennom tjenestene for \u00e5 identifisere hvilke som faller inn under lovens definisjon. H\u00f8ringssvar fra Bergen kommune: Bergen kommune takker for muligheten til \u00e5 komme med innspill til forslag til forskrift til digitalsikkerhetsloven, som vi har mottatt p\u00e5 h\u00f8ring. Bergen kommune synes det er positivt at det kommer en lov og forskrift som skal bidra til \u00e5 sikre grunnleggende krav til digital sikkerhet i virksomheter med s\u00e6rlig betydning for samfunnet ved \u00e5 forebygge, avdekke og motvirke u\u00f8nskede hendelser i nettverk og informasjonssystemer som brukes for \u00e5 levere samfunnsviktige tjenester og digitale hendelser. For Bergen kommune er det viktig at forskriften utformes p\u00e5 en slik m\u00e5te at den det er mulig for b\u00e5de kommunesektoren og andre virksomheter \u00e5 etterleve den. Kommunen er allerede presset og har et stort omfang av ulike lovkrav \u00e5 f\u00f8lge opp. Det er positivt at departementet legger vekt p\u00e5 veiledning fra Nasjonal sikkerhetsmyndighet (NSM). Dette kan gj\u00f8re det lettere \u00e5 f\u00f8lge opp kravene for kommunen, og ikke minst \u00e5 gj\u00f8re det p\u00e5 en lik m\u00e5te. For at det skal bidra til \u00e5 avlaste kommunen og holde nede det \u00f8kte behovet for kompetanse til \u00e5 gj\u00f8re kvalifiserte vurderinger knyttet til forskriftskravene, er det imidlertid viktig at veiledningen er tilstrekkelig konkret og skalerbar. Dette er en forutsetning for at hele kommunesektoren skal kunne v\u00e6re med. Kravene i forskriften vil variere betydelig bl.a. avhengig av st\u00f8rrelse og modenhet. En av hovedutfordringene for kommunen vil v\u00e6re \u00e5 identifisere hvilke tjenester som vil falle inn under forskriftens virkeomr\u00e5de. Det er positivt at noe konkretiseres gjennom forskriften, men innenfor enkelte sektorer, som for eksempel helse, er det fortsatt behov for n\u00e6rmere avklaring hvilke tjenester som omfattes. Det hadde v\u00e6rt en fordel for kommunene om sentrale akt\u00f8rer, NSM eller KS, kunne synliggj\u00f8re hvem i kommunen og hvilke tjenester som defineres som samfunnskritiske. 2 Bergen kommune ser det som noe uheldig for virksomhetene som blir omfattet av loven, at ikke NIS 1 og NIS 2-direktivet gjennomf\u00f8res samtidig i Norge. Det vil for mange v\u00e6re krevende \u00e5 f\u00f8rst tilpasse seg et regelverk, for kort tid etter \u00e5 tilpasse seg et nytt. At man fortsatt ikke vet hvordan og n\u00e5r NIS 2 blir gjennomf\u00f8rt i Norge, f\u00f8rer med seg usikkerhet n\u00e5r det trer i kraft i resten av Europa. Det er likevel positivt at departementet har fors\u00f8kt \u00e5 n\u00e6rme seg kravene i NIS 2 p\u00e5 omr\u00e5der der det passer. Kommunen vil gjennom den foresl\u00e5tte forskriften p\u00e5legges nye krav og oppgaver. Det forutsettes at kostnadene knyttet til \u00e5 l\u00f8se disse nye og/ eller utvidete oppgavene kompenseres i sin helhet. I det videre f\u00f8lger Bergen kommunes kommentarer til de konkrete bestemmelsene. Punkt 4.2.2 Virkeomr\u00e5de for tilbydere av samfunnsviktige tjenester 4.2.2.1 Identifiseringsprosess og terskelverdier Bergen kommune ser p\u00e5 det som positivt at terskelverdiene er utformet s\u00e5 konkret at det skal v\u00e6re mulig for tilbyder selv \u00e5 avgj\u00f8re hvorvidt de leverer en samfunnsviktig tjeneste. 4.2.2.8 Helse Bergen kommune \u00f8nsker \u00e5 p\u00e5peke at det ser ut til \u00e5 v\u00e6re en skrivefeil i h\u00f8ringen. Begrepet \u00abomfattet av\u00bb st\u00e5r i prosateksten, men ikke i forslaget til forskrift. Bergen kommune ber departementet presisere hva som menes. N\u00e5r det gjelder terskelverdiene i forskriften, mener Bergen kommune at terskelverdien i forslaget til bokstav a er klar og tydelig. N\u00e5r det gjelder bokstav b og c, mener Bergen kommune at det b\u00f8r presiseres ytterligere hva som menes med \u00abtjenesten ikke kan overf\u00f8res eller avlastes av andre tjenester\u00bb, da dette fremst\u00e5r som \u00e5pent for tolkning. Vi vil videre poengtere at det er f\u00e5 kommuner i Norge som har mer enn 50 000 innbyggere. Forskriften legger dermed en h\u00f8y terskel for at kommunene skal omfattes, og den vil p\u00e5legge de rundt 20 kommunene over terskelverdi betydelig flere plikter enn de som faller under og dermed ikke ber\u00f8res av forskriften i like stor grad. Storbritannia har en radikalt annen geografi enn Norge, og Sverige har f\u00e6rre kommuner fordelt p\u00e5 omtrent dobbelt s\u00e5 mange innbyggere. Effekten av terskelverdiene slik de n\u00e5 er foresl\u00e5tt, b\u00f8r vurderes konkret opp mot norsk geografi og bosettingsm\u00f8nster. 4.2.4 Innmelding av samfunnsviktige tjenester Bergen kommune mener at den mest hensiktsmessige m\u00e5ten tilbydere kan melde inn samfunnsviktige tjenester p\u00e5, er at tilbyderen melder inn til Nasjonal sikkerhetsmyndighet, og at Nasjonal Sikkerhetsmyndighet melder videre til tilsynsmyndigheten. Dette vil redusere den administrative byrden for tilbyder, og hindre at det for eksempel ved feil blir meldt ulike opplysninger til ulike myndigheter. Bergen kommune ber departementet vurdere om det b\u00f8r utvikles en elektronisk meldel\u00f8sning der tilbyder melder inn en gang, og informasjonen g\u00e5r til b\u00e5de NSM og tilsynsmyndigheter. Dette vil lette arbeidet for kommunen, og sikre ulike myndigheter f\u00e5r lik informasjon. 3 5. Krav til sikkerhet for samfunnsviktige tjenester 5.3.2 Krav til styringssystem for sikkerhet Bergen kommune ser det som positivt at det forskriftsfestes at styringssystemet skal baseres p\u00e5 anerkjente standarder, og at det sl\u00e5s tydelig fast at virksomhetens leder har ansvar for at virksomheten har et forsvarlig sikkerhetsniv\u00e5. Bergen kommune mener imidlertid at det b\u00f8r fremg\u00e5 tydeligere av forskriften at digital sikkerhet m\u00e5 ses i sammenheng med virksomhetenes \u00f8vrige risikostyring og overordnete styringssystem. Dette vil understreke at digital sikkerhet er et ledelsesansvar, og plassere eierskap. I NIS 2 er ledelsesansvar tydelig understreket, dermed vil en slik bestemmelse vil v\u00e6re positivt med tanke p\u00e5 en senere innf\u00f8ring av NIS 2. 5.3.3 Risikovurdering Bergen kommune mener at det kan v\u00e6re viktig \u00e5 forskriftsfeste gjennomf\u00f8ring av risikovurderinger, og minimumskrav til risikovurderingen. Vi st\u00f8tter i utgangspunktet at forskriften gir rom for at virksomhetene tilpasser metodikken til egen sektor og egenart, da loven og forskriften vil ramme virksomheter av ulike st\u00f8rrelser. Vi vil likevel p\u00e5peke viktigheten av at Nasjonal sikkerhetsmyndighet og eventuelt sektormyndigheter gir god og helhetlig og veiledning for risikovurderinger. Gode veiledninger vil v\u00e6re n\u00f8dvendig for \u00e5 sikre lik praksis mellom virksomheter. Gode og grundige veiledninger vil ogs\u00e5 senke kostnadene som kommunen f\u00e5r knyttet til \u00e5 innf\u00f8re tiltak som sikrer at kravene i forskriften etterleves. 5.3.4 Risikoh\u00e5ndtering Forslaget om at NSM skal lage veiledningsmateriale som supplerer sikkerhetstiltakene i \u00a7\u00a7 9-14 st\u00f8ttes i utgangspunktet. Veiledningsmateriale fra NSM kan da endres raskt ved behov, i stedet for forskrifter som m\u00e5 sendes p\u00e5 h\u00f8ringer osv. Bergen kommune er likevel bekymret for at dette kan f\u00f8re til ulik praksis mellom virksomheter. Bergen kommune tror det derfor at detaljeringsniv\u00e5 p\u00e5 veiledningsmaterialet b\u00f8r vurderes grundig, slik at det blir enkelt for alle, ogs\u00e5 mindre virksomheter, \u00e5 etterleve kravene. 5.3.5.2 Teknologiske sikkerhetstiltak Bergen kommune st\u00f8tter forslaget om \u00e5 forskriftsfeste en liste med minimum teknologiske sikkerhetstiltak. Bergen kommune st\u00f8tter ogs\u00e5 bruken av kategorier av sikkerhetstiltak uten krav om metoden for implementering av tiltakskategorien. Forskriften vil omfatte virksomheter, herunder kommuner, av ulik st\u00f8rrelse, og det vil derfor v\u00e6re mulig for virksomheten \u00e5 vurdere p\u00e5 hvilken m\u00e5te man skal gjennomf\u00f8re tiltakene, s\u00e5 lenge forskriftens krav oppfylles. Departementet har vurdert om det i forskriften b\u00f8r tas inn en bestemmelse som \u00e5pner for at dersom tilbyderen ikke kan gjennomf\u00f8re et eller flere av kategoriene av tiltak, vil de kunne gj\u00f8re unntak dersom det begrunnes og dokumenteres, og ber om h\u00f8ringsinstansenes syn p\u00e5 dette. Bergen kommune mener at det b\u00f8r vurderes om det er behov for en unntaksbestemmelse. En slik bestemmelse blir relevant i mange kommuner, der det benyttes eldre fagsystemer som m\u00e5 benyttes frem til de kan byttes ut. Dersom det tas inn en unntaksbestemmelse, b\u00f8r 4 kriteriene for unntak v\u00e6re sv\u00e6rt tydelige, for \u00e5 unng\u00e5 ulik praksis. Vi oppfordrer departementet til \u00e5 vurdere om slike unntak fra forskriften b\u00f8r godkjennes av tilsynsmyndigheten. I tillegg vil Bergen kommune understreke at mange sikkerhetstiltak ikke kan gjennomf\u00f8res etter utviklingen av systemet. Bergen kommune oppfordrer departementet til \u00e5 vurdere om det tas inn et krav om innebygd sikkerhet. Dette b\u00f8r synliggj\u00f8re at leverand\u00f8rene m\u00e5 designe systemer som kan ivareta et forsvarlig sikkerhetsniv\u00e5 og tekniske krav som er satt i forskriften. 5.3.7 Oppf\u00f8lgingsplikt Departementet foresl\u00e5r i \u00a7 14 en bestemmelse som regulerer tilbyderens bruk av leverand\u00f8rer og oppdragstaker. Erfaringsmessig krever det mye ressurser fra kommunen \u00e5 f\u00f8lge opp at leverand\u00f8rene overholder de kravene som vi stiller gjennom v\u00e5re anskaffelser. Kommuner er i dag p\u00e5lagt en rekke krav n\u00e5r det gjelder leverand\u00f8rer, gjennom blant annet GDPR, \u00e5penhetsloven, forskrift om universell utforming, milj\u00f8krav og s\u00e5 videre. Kommunen ser viktigheten av \u00e5 f\u00f8lge opp egne underleverand\u00f8rer og ha oversikt over kjeden av leverand\u00f8rer og andre kontrakt\u00f8rer. Det vesentlige er at kravene legges opp p\u00e5 en slik m\u00e5te at de er mulige \u00e5 gjennomf\u00f8re, og at oppf\u00f8lgingen ikke krever uforholdsmessig h\u00f8y ressursinnsats kommunene. Det b\u00f8r derfor tydeliggj\u00f8res hva som kreves for \u00e5 ivareta oppf\u00f8lgingsplikten. For mange av Bergen kommunes tjenesteomr\u00e5der, finnes det f\u00e5 leverand\u00f8rer av systemer. Dette gir noen leverand\u00f8rer tiln\u00e6rmet monopol p\u00e5 visse tjenester. En slik situasjon kan v\u00e6re uheldig med tanke p\u00e5 konkurransesituasjonen for kommunen, men det gir samtidig store muligheter for \u00e5 standardisere av krav til leverand\u00f8rmarkedet. Bergen kommune mener at det ville v\u00e6rt mer hensiktsmessig om kravene ble stilt direkte til leverand\u00f8rene, og at leverand\u00f8rmarkedet f\u00f8lges opp med tilsyn. Det vil spare kommunene for kostnader knyttet til oppf\u00f8lging. Vi ber derfor om at departementet vurderer om krav til standardisering gir h\u00f8yere effekt dersom disse innarbeides som krav i Statens standardavtaler, og tas inn i NSMs veiledere for oppf\u00f8lging av leverand\u00f8rer. 8. Varsling av hendelser Etter Bergen kommunes vurdering, b\u00f8r b\u00e5de lov og forskrift suppleres med en veileder eller tilsvarende. Denne b\u00f8r inneholde utdypende informasjon om hvilke hendelser som skal meldes, slik at det ikke er noen tvil hos virksomhetene. Dette s\u00e6rlig viktig med tanke p\u00e5 at fristen for f\u00f8rste melding settes s\u00e5 kort som 24 timer. Det vil v\u00e6re en fordel dersom det ogs\u00e5 opprettes en meldel\u00f8sning for virksomhetene med skjema som angir hvilke opplysninger som skal gis, tilsvarende den som Datatilsynet har for personvernavvik. 9. Tilsyn Bergen kommune st\u00f8tter forslaget om at departementet utpeker sektortilsyn, og at eksisterende tilsynsstruktur benyttes. Forslaget om at tilsynsmyndigheten kan innhente spisskompetanse ved behov st\u00f8ttes ogs\u00e5. Bergen kommune vil likevel understreke at kommunene fortsatt vil ha behov for veiledning fra NSM, og at det er derfor er viktig at veiledning fra tilsynsmyndigheten koordineres med NSM for \u00e5 unng\u00e5 ulik praksis mellom sektorene. Bergen kommune ber departementet vurdere behovet for \u00e5 ogs\u00e5 i forskriften understreke at plikten til \u00e5 tilgjengeliggj\u00f8re informasjon, dokumentasjon og \u00e5 gi tilgang til lokaler ogs\u00e5 skal gjelde leverand\u00f8rer og eventuelt underleverand\u00f8rer. 5 Vedtakskompetanse: Byr\u00e5dets fullmakter pkt. 2.10.1, vedtatt av Bergen bystyre 27. november 2024 i sak 462/24: H\u00f8ringsuttalelser 2.10.1. Byr\u00e5det avgir h\u00f8ringsuttalelser p\u00e5 vegne av Bergen kommune, der forretningsutvalget har fordelt oppgaven til byr\u00e5det. Forretningsutvalget behandlet saken i m\u00f8te 17.9.2024 sak 306/24 og fattet f\u00f8lgende vedtak: 6. Byr\u00e5det avgir eventuelt h\u00f8ringssvar til \u00abH\u00f8ring - forslag til forskrift til digitalsikkerhetsloven (digitalsikkerhetsforskriften\u00bb p\u00e5 vegne av Bergen kommune. Byr\u00e5d for finans innstiller til byr\u00e5det \u00e5 fatte f\u00f8lgende vedtak: 1. Byr\u00e5det avgir h\u00f8ringsuttalelse til Forslag til forskrift til digitalsikkerhetsloven (digitalsikkerhetsforskriften) slik den fremkommer av byr\u00e5dens forslag. 2. Melding om vedtak sendes til Bystyrets kontor. Dato: 3. desember 2024 Jacob M\u00e6hle Byr\u00e5d for finans Dokumentet er godkjent elektronisk. Vedlegg: - H\u00f8ringsbrev \u2013 forslag til forskrift til digitalsikkerhetsloven (digitalsikkerhetsforskriften) - H\u00f8ringsnotat om forslag til forskrift til digitalsikkerhetsloven (digitalsikkerhetsforskriften) 6 "
}