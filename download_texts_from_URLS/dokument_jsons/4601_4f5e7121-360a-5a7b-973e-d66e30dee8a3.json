{
  "dokument_id": "4f5e7121-360a-5a7b-973e-d66e30dee8a3",
  "doc_type": "case_presentation",
  "kommune": 4601,
  "tittel": "Bergenhus, gnr. 163, bnr. 44, Fl\u00f8enbakken 5. Klage over byr\u00e5dens vedtak om tillatelse til oppf\u00f8ring av hagestue",
  "url": "https://bergen.kommune.no/politikere-utvalg/api/fil/bk360/10616175/Framstilling-Bergenhus-gnr-163-bnr-44-Floenbakken-5-Klage-over-byradens-vedtak-om-tillatelse-til-oppforing-av-hagestue",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/60188-11 Bergenhus, gnr. 163, bnr. 44, Fl\u00f8enbakken 5. Klage over byr\u00e5dens vedtak om tillatelse til oppf\u00f8ring av ny hagestue Hva saken gjelder: Seksjonseier Anne Christine Bogeg\u00e5rd klager p\u00e5 byr\u00e5dens vedtak datert 26.01.2024. Ansvarlig s\u00f8ker er Cowi AS. Tiltakshaver er Bane Nor. KPA 2018 viser eiendommen som Byfortettingssone og Historisk sentrum. KDP Fjellsiden S\u00f8r viser eiendommen som bolig. Fagetatens avslag datert 25.10.2023 er begrunnet med KPA 2018 \u00a7 14.3.3 om minimum 40 m2 uteoppholdsareal pr. boenhet. Den aktuelle hagen er p\u00e5 ca. 90 m2, og brukes av tre boenheter. Form\u00e5let med hagestuen er st\u00f8yskjerming av uteoppholdsareal. Grunnet hagens beliggenhet i forhold til jernbanen er tradisjonell st\u00f8yskjerming ikke mulig, jf. Cowi-rapport datert 07.03.2023. Plan- og bygningsetaten ga den 25.10.2023 avslag p\u00e5 s\u00f8knaden om riving av eksisterende hagestue og oppf\u00f8ring av ny, begrunnet med at tiltaket ville beslaglegge et allerede knapt uteareal, jf. KPA 2018 \u00a7 14 om st\u00f8rrelse p\u00e5 uteareal. Det var ingen nabomerknader til s\u00f8knaden. Etter klage fra tiltakshaver tok byr\u00e5den klagen til f\u00f8lge i fullmaktsvedtak datert 26.01.2024. Byr\u00e5den fant det sannsynliggjort at oppf\u00f8ring av hagestue var det mest hensiktsmessige tiltaket for \u00e5 ivareta beboernes behov for et st\u00f8yskjermet uteareal. Situasjonsplan til venstre under viser planlagt hagestue markert med bl\u00e5tt. Skr\u00e5foto til h\u00f8yre viser eksisterende hagestue innringet med r\u00f8dt. Jernbaneskinner og ny sykkelvei i front. Side 1 av 6 Foto under viser eiendommen sett fra ny sykkelvei med eksisterende hagestue i front: Klagerens anf\u00f8rsler: Klageren viser til at hun innledningsvis aksepterte s\u00f8knaden fordi hun f\u00f8lte seg presset og at hun f\u00f8lte seg lettet da kommunen avslo s\u00f8knaden. Dette ble ogs\u00e5 kommunisert til Bane Nor pr. tlf. Hun sa ogs\u00e5 til sin nabo Gunnbj\u00f8rg Austrheim at hun ikke ville stille seg bak en klage p\u00e5 avslaget. Hun ble ikke informert om klagen og ble f\u00f8rst 30.03.2024 kjent med omgj\u00f8ringsvedtaket ved videresendelse fra nabo Gunnbj\u00f8rg Austrheim. Klageren mener det godkjente tiltaket vil f\u00f8re til urimelige ulemper for hennes bolig i strid med nabolovens \u00a7 2. Hun mener heller ikke det er grunnlag for \u00e5 dispensere fra KPA 2018 \u00a7 14 om uteoppholdsareal. Klageren viser til at uteoppholdsarealet allerede er sv\u00e6rt begrenset og at det b\u00f8r bevares som det er. Nybygget vil komme tett opp til klagers stuevindu og blokkere for lys og utsikt. Bygget vil ha negativ effekt p\u00e5 salgsverdien av klagers leilighet. Klageren mener byggets utforming bryter med det verneverdige preget i Fl\u00f8enbakken. Klageren ber om at det innhentes uttalelse fra Byantikvaren. Tiltaket vil heller ikke ha st\u00f8ydempende effekt i boenhetene eller i hagen for\u00f8vrig. Klageren ber om at opprinnelig avslag opprettholdes. Tilleggsklage: Advokat Joanne Vaardal Lunde har levert tilleggsklage datert 07.06.2024, etter felles befaring den 31.05.2024. Oppm\u00e5lingen som ble gjort p\u00e5 stedet, viser if\u00f8lge klageren at 3/4 av utsikten fra vinduet vil v\u00e6re blokkert av oms\u00f8kt hagestue. I tillegg til \u00e5 stenge for utsikten vil hagestuen stenge for dagslys til leiligheten som fra f\u00f8r har lite dagslys. Klageren viser til at ulempene ved tiltaket i dette tilfellet vil overstige fordelene, og at det dermed ikke er grunnlag for \u00e5 innvilge dispensasjon for hagestuen. Klageren mener at tegningene som er vedlagt saken ikke er representative for hvordan hagestuen vil bli plassert foran vinduet. Fagetatens vurdering og anbefaling: Fagetaten har i medhold av forvaltningsloven \u00a7 28 og en tolkningsuttalelse fra departementet om eierseksjonsloven, konkludert med at klageren i dette tilfellet har klagerett p\u00e5 byr\u00e5dets vedtak. Byr\u00e5det viser til fagnotatet for n\u00e6rmere begrunnelse. Fagetaten mener ogs\u00e5 at klageren kan gis oppreisning for oversitting av klagefristen, jf. fvl. \u00a7 29, f\u00f8rste og annet ledd: Side 2 av 6 \u00a7 29.(klagefrist). Fristen for \u00e5 klage er 3 uker fra det tidspunkt underretning om vedtaket er kommet frem til vedkommende part. Skjer underretningen ved offentlig kunngj\u00f8ring, begynner klagefristen \u00e5 l\u00f8pe fra den dag vedtaket f\u00f8rste gang ble kunngjort. For den som ikke har mottatt underretning om vedtaket, l\u00f8per fristen fra det tidspunkt han har f\u00e5tt eller burde ha skaffet seg kjennskap til vedtaket. Ved vedtak som g\u00e5r ut p\u00e5 \u00e5 tilst\u00e5 noen en rettighet, skal klagefristen for andre likevel senest l\u00f8pe ut n\u00e5r det er g\u00e5tt 3 m\u00e5neder fra det tidspunkt vedtaket ble truffet. Fagetaten har etter en konkret vurdering kommet til at klagefristen ikke er oversittet. Saken oversendes uten innstilling. Til klagen p\u00e5 det opprinnelige avslaget har fagetaten i fagnotat datert 19.12.2023 kommentert at det oms\u00f8kte tiltak beslaglegger et allerede knapt uteoppholdsareal. Fagetaten kan ikke se at st\u00f8yavb\u00f8tende tiltak medf\u00f8rer at vilk\u00e5rene i \u00a7 14 er oppfylt. Tiltaket vil medf\u00f8re at eiendommen kommer ytterligere i strid med kravene. Fagetaten legger til grunn at det ikke er innvilget dispensasjon fra byggegrensen p\u00e5 30 m mot bybanen, eller 15 meter mot kommunal vei. Fagetaten opprettholder sitt vedtak. Byr\u00e5dets vurdering og konklusjon: Byr\u00e5det har vurdert de samlede opplysningene i saken og har kommet til at klagen b\u00f8r gis medhold. Byr\u00e5det begrunner dette med de nye opplysningene som er kommet fram i etterkant av byr\u00e5dens fullmaktsvedtak. Byr\u00e5det har ikke merknader til fagetatens vurdering av klagerett/klagefrist, og slutter seg til konklusjonen p\u00e5 dette punktet. Byr\u00e5det er likevel positiv til at det godkjennes en omprosjektert l\u00f8sning for ny hagestue som ikke i vesentlig grad p\u00e5virker lys og utsiktsforhold for klagerens seksjon. Om befaringen: Byr\u00e5dsavdelingen v/ to saksbehandlere gjennomf\u00f8rte den 31.05.2024 kl. 10:00-10:30 en varslet befaring p\u00e5 eiendommen der klageren, klagerens tre d\u00f8tre, de to \u00f8vrige seksjonseierne, samt Bane Nor v/ to representanter deltok. If\u00f8lge situasjonsplanen vil prosjektert hagestue stikke 2,6 m ut fra hagemuren og plasseres ca. 1,8 m fra husets fasade. P\u00e5 befaringen stilte en av klagerens d\u00f8tre seg opp 2,6 m fra hagemuren og 1,8 m fra klagerens vindu, for \u00e5 illustrere hj\u00f8rnet av prosjektert hagestue, jf. foto nedenfor. Foto til h\u00f8yre viser utsikten fra klagerens stue (det foreligger samtykke til bruk av bilder): Side 3 av 6 Tegning fra s\u00f8knaden under viser at h\u00f8yden av hagestuen i forkant vil tilsvare overkant av klagerens vindu: Tegningen er sannsynligvis noe misvisende mht. hvor mye av klagerens vindu som vil bli dekket av hagestuen. Det framg\u00e5r av merknad p\u00e5 tegningen fra Bane Nor datert 11.09.2023 at \u00abEksisterende bygg er tegnet opp fra eksisterende tegninger. Alle m\u00e5l m\u00e5 derfor kontrolleres og tilpasses p\u00e5 stedet\u00bb. Om dispensasjon: F\u00f8lgende framg\u00e5r av pbl. \u00a7 19-2, f\u00f8rste og andre ledd: Kommunen kan gi varig eller midlertidig dispensasjon fra bestemmelser fastsatt i eller i medhold av denne lov. Det kan settes vilk\u00e5r for dispensasjonen. Dispensasjon kan ikke gis dersom hensynene bak bestemmelsen det dispenseres fra, hensynene i lovens form\u00e5lsbestemmelse eller nasjonale eller regionale interesser, blir vesentlig tilsidesatt. Fordelene ved \u00e5 gi dispensasjon skal v\u00e6re klart st\u00f8rre enn ulempene. Det kan ikke dispenseres fra saksbehandlingsregler. P\u00e5 befaringen p\u00e5pekte de andre seksjonseierne at det var behov for et skjermet uteareal og at de s\u00e5 den nye hagestuen som et godt tiltak for \u00e5 ivareta hensynet til bruk av hagen. P\u00e5 bakgrunn av det som kom fram p\u00e5 befaringen finner byr\u00e5det det likevel sannsynliggjort at tiltaket vil f\u00f8re til betydelig ulempe for klagerens eiendom i form av tap av lys og utsikt, jf. departementets rundskriv H-8/15 pkt. 3.2.3, andre avsnitt, om plassering og h\u00f8yde av bygninger. I helhetsvurderingen har byr\u00e5det vektlagt at tiltaket fra f\u00f8r er avhengig av dispensasjon fra KPA 2018 \u00a7 14.1 om st\u00f8rrelse p\u00e5 uteoppholdsareal. I saksframstillingen datert 26.01.2024 har byr\u00e5den vist til at ut fra de tilgjengelige saksopplysningene p\u00e5 det tidspunktet var det grunnlag for \u00e5 innvilge dispensasjon. P\u00e5 bakgrunn av klagen og de nye opplysningene som kom fram p\u00e5 befaringen, mener byr\u00e5det at fordelene ved en dispensasjon ikke klart vil overstige ulempene. Selv om det isolert sett er grunnlag for \u00e5 innvilge dispensasjon fra utnyttingsgraden, m\u00e5 begge de kumulative vilk\u00e5rene i pbl. \u00a7 19-2, Side 4 av 6 andre ledd, v\u00e6re oppfylt. I dette tilfellet vil tiltaket medf\u00f8re en slik ulempe for klageren at det etter byr\u00e5dets vurdering ikke er grunnlag for \u00e5 innvilge dispensasjon. Konklusjon: Klagen b\u00f8r tas til f\u00f8lge. P\u00e5 befaringen kom det fram at seksjonseierne muligens kunne enes om en mer tilpasset og like fullt tjenlig l\u00f8sning som i mindre grad var til ulempe for klagerens eiendom. Byr\u00e5det er positiv til en slik omprosjektering. Byr\u00e5det vil i utgangspunktet ogs\u00e5 v\u00e6re positiv til en dispensasjon fra KPA 2018 \u00a7 14 om uteoppholdsareal og pbl. \u00a7 29-4 om avstand til nabogrense, jf. fullmaktsvedtaket datert 26.01.2024 pkt. 2. Av hensyn til sakens opplysning b\u00f8r en eventuell ny s\u00f8knad forelegges Byantikvaren til uttale, jf. klagerens merknad om dette. Vurdering av avslagsvedtaket N\u00e5r byr\u00e5dens fullmaktsvedtak foresl\u00e5s opphevet, vil det v\u00e6re avslagsvedtaket som m\u00e5 vurderes. Byr\u00e5det ser at det er behov for st\u00f8yskjerming, men opprettholder avslaget. Det vises til redegj\u00f8relsen over om at byr\u00e5det kan stille seg positiv til n\u00f8dvendige dispensasjon med et nytt tiltak som er bedre tilpasset arealet og eksisterende bolig og som partene kan enes om. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til Utvalg for milj\u00f8 og byutvikling \u00e5 fatte f\u00f8lgende vedtak: 1. Byr\u00e5dens fullmaktsvedtak av 26.01.2024 oppheves med hjemmel i forvaltningsloven \u00a7 33 annet ledd etter klage. 2. Fagetatens avslag datert 25.10.2023 opprettholdes. 3. Klagen p\u00e5 fagetatens vedtak tas ikke til f\u00f8lge. Dato: 6. august 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagetatens notat datert 03.05.2023 med f\u00f8lgende vedlegg: 1. Klage over vedtak 2. Tillatelse til tiltak 3. Underretning om vedtak 4. Byr\u00e5d for byutvikling sitt vedtak og saksutredning 5. Fagnotat datert 19.12.2023 6. Uttalelse fra Statens vegvesen 7. Situasjonskart 8. Situasjonsplan Side 5 av 6 9. Flyfoto 10. Klage over avslag 11. Avslag p\u00e5 s\u00f8knad 12. Vedtak fra Bymilj\u00f8etaten 13. F\u00f8lgebrev til s\u00f8knad 14. S\u00f8knad 15. Tegninger Side 6 av 6 "
}