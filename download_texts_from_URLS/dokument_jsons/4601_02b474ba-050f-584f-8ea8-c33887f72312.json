{
  "dokument_id": "02b474ba-050f-584f-8ea8-c33887f72312",
  "doc_type": "case_presentation",
  "kommune": 4601,
  "tittel": "Ytrebygda gnr 119 bnr 416 Skeielia 5. Klage p\u00e5 avslag - ny bulkhall og fliskutter for produksjon av biobrensel",
  "url": "https://bergen.kommune.no/politikere-utvalg/api/fil/bk360/10993808/Framstilling-Ytrebygda-gnr-119-bnr-416-Skeielia-5-Klage-pa-avslag-ny-bulkhall-og-fliskutter-for-produksjon-av-biobrensel",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/108849-6 Ytrebygda gnr 119 bnr 416 Skeielia 5. Klage p\u00e5 avslag - ny bulkhall og fliskutter for produksjon av biobrensel Hva saken gjelder: Saken gjelder klage p\u00e5 avsl\u00e5tt s\u00f8knad om oppf\u00f8ring av bulkhall/plasthall for mellomlagring av biomasse \u2013 treflis med areal p\u00e5 3 000 m2, etablering av virksomhet for kverning av treverk, etablering av st\u00f8yskjerm med lengde p\u00e5 75 meter samt etablering av utelagringsplass. S\u00f8knaden ble avsl\u00e5tt i vedtak datert 11.06.2024, med begrunnelse at vilk\u00e5rene for dispensasjon ikke var vurdert oppfylt. Avslaget er p\u00e5klaget av Harris advokatfirma AS v/adv. Ingrid S\u00e6vold Moe, p\u00e5 vegne av tiltakshaver Bergen Bioenergi AS. Ansvarlig s\u00f8ker er Ing. K. D\u00f8mbe. Saken startet som ulovlighetssak, ULOV-2023/17922, etter klager fra naboer om st\u00f8yende virksomhet. Det ble gitt stoppordre i januar 2024, som ble stadfestet av Statsforvalteren i Vestland etter klage. I kommuneplanens arealdel (KPA 2018), vedtatt 19.06.2019, er den oms\u00f8kte delen av eiendommen lagt til kommunalteknisk anlegg. Den er ogs\u00e5 omfattet av r\u00f8d og gul st\u00f8ysone for Fana skytterlag. I reguleringsplan for Fana/Ytrebygda. Gnr 119 bnr 217, R\u00e5, avfallsforbrenningsanlegg, vedtatt 1998, er den oms\u00f8kte delen av eiendommen lagt til offentlige bygninger. Se avslagsvedtaket \u00a7 3.1 for utfyllende planstatus. Fagetaten har vurdert at oms\u00f8kte tiltak krever dispensasjon fra arealform\u00e5l i KPA 2018 og i reguleringsplan. Slike dispensasjoner er oms\u00f8kt, men det er anf\u00f8rt i klagen at tiltaket ikke er i strid med KPA 2018. Det er p\u00e5g\u00e5ende prosess for omr\u00e5dereguleringsplan som omfatter oms\u00f8kte eiendom, planid: 4601_70630000. Det er vedtatt oppstart, men det har ikke v\u00e6rt offentliggjort planforslag til h\u00f8ring i skrivende stund. Ansvarlig s\u00f8ker har opplyst at tiltaket er nabovarslet i tr\u00e5d med pbl. \u00a7 21-3. I s\u00f8knaden er det oppgitt at det ikke er kommet nabomerknader, men det er flere naboer som har sendt merknader direkte til kommunen, enten som informasjon om mulig ulovlig tiltak eller som respons p\u00e5 nabovarsel. Merknadene som er vurdert som mest relevante er gjengitt under: Gbnr. 118/49, Skeielia 40, Egil Hegge, mener tiltaket er i strid med regulert situasjon. Han viser ogs\u00e5 til at tiltaket er sv\u00e6rt st\u00f8yende, lite forenelig med omgivelsene og at det medf\u00f8rer \u00f8kt tungtrafikk i et belastet omr\u00e5de. Det blir ogs\u00e5 vist til at tiltaket er etablert ulovlig. Etter klage er det kommet inn merknad hvor det anf\u00f8res at omr\u00e5det ikke er egnet for denne virksomheten, og at det ikke er omfattet av kommunalteknisk anlegg. 1 Gbnr. 118/12, Skeievegen 45, Marit og Lars Vigdel registrerte at virksomheten p\u00e5 tidspunktet var igangsatt. Det ble vist til at virksomheten medf\u00f8rte mye st\u00f8y, og det ble bedt om at den ble stanset. Gbnr. 118/84, Skeielia 42, Espen Hansen, klager p\u00e5 st\u00f8y og st\u00f8v fra anlegget, og viser til at det er etablert hall og virksomhet. Det er anf\u00f8rt at virksomheten er mer omfattende enn oms\u00f8kt, og at det ikke er \u00f8nskelig med slik virksomhet n\u00e6rme boligfelt. Gbnr. 118/9 og 10, Skeievegen 35, Aud og Svein Utkilen, anf\u00f8rer at virksomheten er mer omfattende enn oms\u00f8kt, og det klages p\u00e5 sjenerende st\u00f8y. De mener denne typen virksomhet b\u00f8r plasseres med st\u00f8rre avstand til boliger. Gbnr. 118/50, Skeielia 44, Ricky Falch, viser til plassering av rubbhall og containere, og at virksomheten er igangsatt. Virksomheten medf\u00f8rer mye st\u00f8y til sjenanse for beboere, og det anf\u00f8res at den b\u00f8r bli lagt med st\u00f8rre avstand til boliger. Gbnr. 118/44, Skeievegen 46, Ingemar Skeide, har gitt merknad om at det i lengre tid hadde p\u00e5g\u00e5tt arbeid som det ikke var mottatt nabovarsel om. Arbeidet ble beskrevet som sv\u00e6rt st\u00f8yende, ogs\u00e5 p\u00e5 l\u00f8rdager, og det var ikke mulig \u00e5 f\u00f8re en normal samtale utend\u00f8rs eller snakke normalt innend\u00f8rs. Det ble ogs\u00e5 kommentert \u00f8kt tungtrafikk som kunne skape farlige situasjoner med barn p\u00e5 vei til og fra Stavollen eller folk som bruker turveiene i Hordnesmarka. Det vises ellers til komplette nabomerknader. S\u00f8ker har ikke kommentert nabomerknadene i s\u00f8knaden. Klage: Klager anf\u00f8rer at vedtaket lider av saksbehandlingsfeil, da tiltaket ikke er i strid med arealform\u00e5let i KPA. N\u00e5r tiltaket er i tr\u00e5d med arealform\u00e5let og det ikke finnes andre avslagshjemler, har tiltakshaver rettskrav p\u00e5 tillatelse, jf. pbl. \u00a7 21-4 (1). Klager ber om at avslaget oppheves og at det gis tillatelse som oms\u00f8kt. Klager anf\u00f8rer at det er motstrid mellom reguleringsplan og kommuneplanens arealdel, og viser til at kommuneplanens arealdel da g\u00e5r foran reguleringsplan eldre enn 01.01.2013, jf. KPA 2018 \u00a7 2.4. Gjeldende arealform\u00e5l, if\u00f8lge klager, er kommunaltekniske anlegg. Dette anf\u00f8res \u00e5 omfatte energianlegg, og at produksjon av bioflis inng\u00e5r i energianlegg. Klager anf\u00f8rer at tiltaket er i tr\u00e5d med st\u00f8ykrav, og at man vil forbedre st\u00f8yforholdene for omkringliggende naboer med skjerming. Det vises til at naboer i Skeielia har lavere st\u00f8yniv\u00e5 enn mest utsatte nabo, Skeievegen 46. Det anf\u00f8res at nabo i Skeievegen 46 ikke har hatt merknad. Til sist vises det til at Bergen Bioenergi AS leverer varme til videreg\u00e5ende skoler og til Eviny, som forsyner de offentlige forbrenningsanleggene. Det vises ogs\u00e5 til at virksomheten bidrar til \u00e5 redusere avhengighet av fossile brensler, og dermed de totale CO2-utslippene. Det vises til komplett klage. Fagetatens vurdering og anbefaling: Plan- og bygningsetaten som fagetat har vurdert klagen, og anbefaler at den ikke tas til f\u00f8lge. Vurderingen er oppdelt iht. tema, og er gjengitt p\u00e5 samme m\u00e5te under. Plangrunnlag Fagetaten vurderer at det ikke er motstrid mellom KPA 2018 og reguleringsplanen. Det vises til at form\u00e5l i KPA og reguleringsplan ligger under hovedform\u00e5lene \u00abbebyggelse og anlegg\u00bb og \u00abbyggeomr\u00e5der\u00bb. Det er mest n\u00e6rliggende \u00e5 regne form\u00e5lene som tilh\u00f8rende hverandre. 2 Oppdelingen i reguleringsplanen skyldes at det er gitt ulike bestemmelser til form\u00e5lene, men virksomhet og tiltak samsvarer i hovedsak. Fagetatens vurdering er at planene gjelder parallelt. Fagetaten er enig i at biogassanlegg kan v\u00e6re omfattet av form\u00e5lene, men vurderer at s\u00f8knaden skiller seg fra kommunaltekniske anlegg hva gjelder st\u00f8y- og trafikkbelastning p\u00e5 omgivelsene. Virksomheten vil ligne mer p\u00e5 industrielle form\u00e5l, enn p\u00e5 kjernen i kommunaltekniske tjenester. Det legges til grunn at det normalt ikke er p\u00e5regnelig for omgivelsene at kommunaltekniske anlegg medf\u00f8rer st\u00f8yniv\u00e5 p\u00e5 opptil 55 dB, noe som underbygges av nabomerknader og st\u00f8yrapport. St\u00f8yen er beregnet midlet over hele d\u00f8gnet, slik at st\u00f8y mens fliskutting p\u00e5g\u00e5r vil v\u00e6re h\u00f8yere enn grenseverdiene. Omgivelsene p\u00e5f\u00f8res st\u00f8rre belastning enn det som er p\u00e5regnelig for arealform\u00e5let. Reguleringsplanen skiller ogs\u00e5 mellom industri og offentlige bygg, og et av hovedform\u00e5lene er \u00e5 regulere industriell virksomhet og avfallsforbrenning. Det er ikke naturlig \u00e5 legge til rette for industriell virksomhet utenfor industri-form\u00e5let. Fagetaten vurderer at s\u00f8knaden er i strid med arealform\u00e5l i KPA og reguleringsplan. Dispensasjoner Fagetaten vurderer at virksomheten skiller seg fra kjernen i de regulerte form\u00e5lene, og vurderes som lite egnet til oms\u00f8kt bruk. Fagetaten mener tiltaket b\u00f8r reguleres for \u00e5 kunne realiseres, s\u00e6rlig hva gjelder belastning for omgivelsene i form av st\u00f8y, st\u00f8v og trafikk. St\u00f8ykartlegging viser at driften kan v\u00e6re innenfor grenseverdiene med gjennomf\u00f8rte st\u00f8ytiltak, men man er likevel skeptisk til \u00e5 legge til rette for belastende virksomhet som kan overskride grenseverdiene som varig situasjon. S\u00f8ker har anf\u00f8rt at man \u00f8nsker \u00e5 opprettholde driften frem til ny regulering av omr\u00e5det, selv om det s\u00f8kes om permanent dispensasjon. Virksomheten og tiltaket vil vanskeliggj\u00f8re realisering av form\u00e5let i plangrunnlaget, og st\u00f8ybelastningen p\u00e5 omgivelsene vurderes som stor. Fagetaten vurderer at dispensasjon vil vesentlig tilsidesette hensynene bak arealform\u00e5lene. N\u00e5r det gjelder fordeler og ulemper vurderes energiproduksjon til offentlige form\u00e5l som en fordel, men det er likevel en ulempe at realisering av plangrunnlaget vanskeliggj\u00f8res. Ulempene omfatter videre i hovedsak st\u00f8y og st\u00f8v fra virksomheten. Fordelene vurderes ikke som klart st\u00f8rre enn ulempene. St\u00f8y Fagetaten har ikke vurdert at tiltaket er i strid med st\u00f8ykrav, da disse er oppfylt gjennom forutsetninger i st\u00f8ykartlegging. Fagetaten vurderer likevel at tiltaket vil medf\u00f8re store ulemper for nabo i form av st\u00f8y, og anbefaler \u00e5 regulere tiltaket om det \u00f8nskes realisert. \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Byr\u00e5det har vurdert klagen, og anbefaler at denne ikke tas til f\u00f8lge og at fagetatens avslag opprettholdes. Det vises til fagnotatet, som tiltredes i det vesentlige. Det vises ellers til momentene som er dr\u00f8ftet under, som har v\u00e6rt av s\u00e6rlig betydning for byr\u00e5dets vurdering. Plangrunnlag Byr\u00e5det tiltrer fagetatens vurdering av at KPA 2018 og reguleringsplanen gjelder ved siden av hverandre. En regulering til maskinpark er ogs\u00e5 noe annet enn en st\u00f8yende bioflisproduksjon, og krever etter byr\u00e5dets vurdering klart dispensasjon. Det er ogs\u00e5 en omr\u00e5deplan under arbeid, hvor utfordringene med n\u00e6ringsvirksomheten og n\u00e6rhet til boliger og andre form\u00e5l er nevnt som en utfordring i plandokumentene. Dette taler ogs\u00e5 for at omr\u00e5det b\u00f8r gjennomg\u00e5 ny planlegging, enten ved at man venter p\u00e5 omr\u00e5deplanen eller ved at det lages en egen detaljreguleringsplan for Skeielia 5. 3 Dispensasjoner Byr\u00e5det finner at vilk\u00e5rene for \u00e5 gi dispensasjon fra arealform\u00e5lene ikke er oppfylt. En maskinpark skiller seg fra et industrianlegg som oms\u00f8kte, b\u00e5de i type aktivitet og ikke minst hvordan denne p\u00e5virker omgivelsene. Dette taler for at dispensasjon vil \u00abvesentlig tilsidesette\u00bb hensynene bak arealform\u00e5lene. Det er videre klart at tiltaket medf\u00f8rer store ulemper for naboer i form av st\u00f8y og st\u00f8v, hvilket taler for at fordelene ikke er klart st\u00f8rre enn ulempene. Det er positivt at det produseres milj\u00f8vennlig brensel, men dette m\u00e5 skje p\u00e5 en m\u00e5te som ikke er til urimelig ulempe for omgivelsene. Det er ikke alle steder som egner seg for alle typer virksomhet, og i denne saken er det klart at tiltaket vil medf\u00f8re ulempe selv med vilk\u00e5r om antall timers aktivitet og n\u00e5r denne kan finne sted. Byr\u00e5dets vurdering er at tiltaket m\u00e5 reguleres om man \u00f8nsker \u00e5 gjennomf\u00f8re det i dette omr\u00e5det, for \u00e5 sikre at det er tilstrekkelig st\u00f8yskjerming, at virksomheten utf\u00f8res p\u00e5 en m\u00e5te som ikke er til urimelig belastning for omgivelsene og at tiltaket har tilstrekkelig trafikksikkerhet. Det m\u00e5 ogs\u00e5 vurderes p\u00e5 et overordnet plan om man \u00f8nsker \u00e5 legge til rette for denne aktiviteten p\u00e5 denne tomten, eller om det er \u00f8nske om annen virksomhet her. En planprosess vil ogs\u00e5 ivareta hensynet til medvirkning. I denne saken har flere naboer meldt fra til kommunen om st\u00f8yplager. I klagen er det anf\u00f8rt at den mest st\u00f8yutsatte boligen, Skeievegen 46, ikke har hatt merknader. Denne eiendommen har ikke mottatt nabovarsel iht. innsendte kvitteringer i byggesaken, og eier har meldt fra til kommunen om st\u00f8yplager. Ogs\u00e5 andre beboere i omr\u00e5det har meldt fra til kommunen, men har iht. kvitteringene ikke mottatt nabovarsel. Byr\u00e5det viser her til at pbl. \u00a7 21-3 krever varsling av naboer og gjenboere. Naboer er de som deler grense, mens gjenboere er p\u00e5 andre siden av veien fra eiendommen. Skeievegen 46 ligger p\u00e5 motsatt side av veien, men ikke slik at de grenser til veien (gbnr. 118/2 ligger mellom). I en planprosess ville langt flere blitt varslet direkte. Det presiseres ogs\u00e5 at eiendommer som ikke er nabo etter loven, kan ha rettslig klageinteresse p\u00e5 et eventuelt positivt vedtak. St\u00f8y St\u00f8y m\u00e5les, som p\u00e5pekt i st\u00f8yrapport og fagnotatet, midlet p\u00e5 d\u00f8gnbasis. De to-tre timene man har st\u00f8yende virksomhet er niv\u00e5ene alts\u00e5 h\u00f8yere enn 55 dB \u2013 fliskutteren vil f.eks. ha lydeffekt p\u00e5 120 dB iht. st\u00f8yrapporten. Mens virksomheten er i drift, vil st\u00f8yp\u00e5virkningen p\u00e5 omgivelsene dermed bli stor, selv om niv\u00e5et p\u00e5 d\u00f8gnbasis er innenfor grenseverdiene. Dette er ikke en avslagshjemmel i seg selv, men er etter byr\u00e5dets vurdering en faktor i vurderingen av om det skal gis dispensasjon. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Fagetatens avslagsvedtak datert 11.06.2024 opprettholdes. Klagen tas ikke til f\u00f8lge. Dato: 17. september 2024 Marte Joan Monstad Christine Kahrs Fung. Byr\u00e5dsleder Byr\u00e5d for byutvikling 4 Dokumentet er godkjent elektronisk. Vedlegg: Fagnotat datert 14.08.2024 med f\u00f8lgende vedlegg: 1. Oversiktskart 2. Oversiktsfoto 3. Situasjonsplan 4. Situasjonsplan utelagring 5. Klage datert 01.07.2024 6. Avslag datert 11.06.2024 7. Nabomerknader 8. St\u00f8ykartlegging datert 25.01.2024 9. S\u00f8knad 10. Tegninger 5 "
}