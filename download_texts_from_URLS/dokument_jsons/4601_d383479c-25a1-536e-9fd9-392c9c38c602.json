{
  "dokument_id": "d383479c-25a1-536e-9fd9-392c9c38c602",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 4 fra Johanna K. S. Fond (A) om utsettelsen av rehabiliteringen av Rolland skole. Utvalg for barnehage, skole og idrett",
  "url": "https://bergen.kommune.no/politikere-utvalg/api/fil/bk360/9734550/Svar-pa-skriftlig-sporsmal-nr-4-fra-Johanna-K-S-Fond-A-om-utsettelsen-av-rehabiliteringen-av-Rolland-skole-Utvalg-for-barnehage-skole-og-idrett",
  "tekst": " Seksjon for strategi, utvikling og utredning (SUU) Til Intern korrespondanse Bystyrets kontor V\u00e5r referanse: 2024/08637-3 Saksbehandler: Maria Smith Fra Dato: 30. januar 2024 Byr\u00e5d for barnehage og skole Svar p\u00e5 skriftlig sp\u00f8rsm\u00e5l nr. 4 fra Johanna K. S. Fond (A) om utsettelsen av rehabiliteringen av Rolland skole. Utvalg for barnehage, skole og idrett En d\u00e5rlig nyhet i det nye byr\u00e5dets budsjett var at den store og viktige rehabiliteringen av Rolland skole ble utsatt med et helt \u00e5r, til h\u00f8sten 25. Foreldre og elever ved Rolland skole opplevde i forrige uke at byr\u00e5det skapte enda mer usikkerhet. Selv om de minste elevene har blitt lovet at de skal f\u00e5 g\u00e5 ved grendaskolene Koll\u00e5sen og Stor\u00e5sen under oppussingen, fikk de varsel fra skolen om at f\u00f8rste til tredje trinn likevel skulle busses helt til Eidsv\u00e5g hver dag sammen med de store elevene. Det er en lang busstur og en stor belastning, og sikkerheten har skapt mye uro. Byr\u00e5det bekreftet f\u00f8rst at det var riktig at elevene skulle busses, f\u00f8r de heldigvis gjorde retrett sent fredag ettermiddag. Sp\u00f8rsm\u00e5l til byr\u00e5den: Kan byr\u00e5den gj\u00f8re rede for hvorfor denne meldingen kom, og for sammenhengen med utsettelsen? If\u00f8lge sist finansbyr\u00e5d er det dyrere \u00e5 sende elevene p\u00e5 buss enn \u00e5 drive grendeskolene. Nye Eidsv\u00e5g skole er klar h\u00f8sten 2024. Byr\u00e5den sa i utvalgsm\u00f8tet at prosjektet er utsatt med 6 m\u00e5neder. Betyr dette at elevene fra 4-7 trinn skal til Eidsv\u00e5g fra v\u00e5rsemesteret 2025? Svar fra byr\u00e5den: Vedtatt budsjett for 2024 er en tilleggsinnstilling til det avg\u00e5tte byr\u00e5d Bakervik sitt budsjett. I den opprinnelige innstillingen fra Bakervik-byr\u00e5det var det ikke lagt inn budsjettmidler til videre drift og n\u00f8dvendige oppgraderinger av Stor\u00e5sen og Koll\u00e5sen, og dette ble ikke endret i tilleggsinnstillingen fra det n\u00e5v\u00e6rende byr\u00e5d Meyer. Budsjettet ble vedtatt av Bergen bystyre i desember 2023. For at foresatte skulle f\u00e5 informasjon om konsekvensene av dette tidligst mulig, ble f\u00f8lgende informasjon sendt ut til rektor 10.01.24: \u00abI vedtatt handlings- og \u00f8konomiplan 2024-2027 og budsjett 2024, er det ikke avsatt midler til \u00e5 opprettholde driften av avdelingene Stor\u00e5sen og Koll\u00e5sen i byggeperioden. Det betyr at alle elevene p\u00e5 Rolland skole skal til Eidsv\u00e5g erstatningsskole fra august 2025. Vi ber deg informere ansatte og FAU om dette i l\u00f8pet av uken.\u00bb FrP, H\u00f8yre og Sp har v\u00e6rt tydelige i valgkampen p\u00e5 at de yngste elevene skal slippe \u00e5 busses til Eidsv\u00e5g. Etter at melding fra rektor ble sendt ut hadde jeg derfor tett dialog om saken med finansbyr\u00e5d Eivind N\u00e6vdal-Bolstad, og sammen ble vi og byr\u00e5det enige om \u00e5 prioritere satsningsmidler for \u00e5 sikre at 1. -3-trinn kan fortsette p\u00e5 Koll\u00e5sen og Stor\u00e5sen inntil nye Rolland skole ferdigstilles. Dette ble kommunisert ut i media samme dag, og midlene vil komme i revidert budsjett. Jeg mener dette er den beste l\u00f8sningen for de yngste elevene ved Rolland skole. Siden sp\u00f8rsm\u00e5let delvis vedr\u00f8rer kommunen som eier av skolene, er sp\u00f8rsm\u00e5let forelagt byr\u00e5d for finans som har meldt f\u00f8lgende tilbake p\u00e5 sp\u00f8rsm\u00e5let ang\u00e5ende sammenhengen om utsettelse: Alle elevene ved Rolland skole skulle i utgangspunktet v\u00e6re i erstatningsskole fra h\u00f8sten 2024 til h\u00f8sten 2027. P\u00e5 grunn av kapasitetsutfordringer i Etat for utbygging vil oppstart av prosjektet bli noe utsatt. N\u00e5v\u00e6rende plan er at elevene p\u00e5 4.-7. trinn skal v\u00e6re i erstatningslokaler p\u00e5 Eidsv\u00e5g fra skolestart h\u00f8sten 2025 til f\u00f8rste kvartal 2028. Det er n\u00f8dvendig \u00e5 gjennomf\u00f8re noen mindre vedlikeholdstiltak ved Koll\u00e5sen og Stor\u00e5sen for \u00e5 opprettholde drift i anleggsperioden. Etat for eiendom har gjort vurderinger med bakgrunn i enkle l\u00f8sninger for \u00e5 sikre forsvarlig drift av Koll\u00e5sen og Stor\u00e5sen innenfor minimumskravene som stilles til skolebygg. Kostnaden for n\u00f8dvendige tiltak er estimert til 2,4 millioner kroner pluss mva. Tiltakenes karakter tilsier at kostnaden m\u00e5 dekkes av driftsbudsjettet. Sammenlignet med samlokalisering p\u00e5 Eidsv\u00e5g, vil opprettholdelsen av Stor\u00e5sen og Koll\u00e5sen medf\u00f8re noe \u00f8kte driftskostnader. Estimert til netto om lag 1,23 millioner kroner \u00e5rlig, totalt 3,7 millioner kroner i byggeperioden. o Renhold Stor\u00e5sen og Koll\u00e5sen 0,7 mill. o Grendaskoletillegg 0,5 mill. o Tapt disponibel tid i reise mellom lokaler 0,23 mill. o Redusert behov for skyss av 1-3 trinn - 0,8 mill. o Driftsutgifter Koll\u00e5sen og Stor\u00e5sen, EBE 0,6 mill. Daniel C. E. H\u00e4gglund - Byr\u00e5d for barnehage og skole Dokumentet er godkjent elektronisk. "
}