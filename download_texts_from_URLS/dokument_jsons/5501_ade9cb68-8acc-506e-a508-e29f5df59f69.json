{
  "dokument_id": "ade9cb68-8acc-506e-a508-e29f5df59f69",
  "doc_type": "case_attachment",
  "kommune": 5501,
  "tittel": "Samarbeidspartienes forslag til tiltak og anbefalinger Hasteutvalget november 24",
  "url": "https://innsyn.tromso.kommune.no/application/getMoteDokument?dokid=2001901369",
  "tekst": "Forslag til tiltak og prioriteringer fra Hasteutvalget Hasteutvalget for fellesskap og sosial utjevning kom i mars med en tiltaks- og prioriteringsliste hvor vi valgte \u00e5 sette fokus p\u00e5 og komme med konkrete forslag rettet mot barnefamilier med lav inntekt og \u00e5 \u00f8ke innsatsen for \u00e5 inkludere barn og unge i fritidsaktiviteter. P\u00e5 tross av vanskelige \u00f8konomiske tider, har flere av forslagene p\u00e5 dette feltet kunnet gjennomf\u00f8res, og Hasteutvalget vil jobbe videre med disse prioriteringene. Hasteutvalget har valgt ut to sentrale omr\u00e5der til, med forslag til tiltak og prioriteringer. Det er \u00f8kt innsats for vanskeligstilte p\u00e5 boligmarkedet og bedre forhold for sosialhjelpsmottakere og \u00f8kt innsats for \u00e5 hjelpe mennesker ut i arbeid. \u00d8kt innsats for vanskeligstilte p\u00e5 boligmarkedet 1. Sikre kommunal bost\u00f8tteordning Troms\u00f8st\u00f8tte ved innf\u00f8ring av gjengs leie p\u00e5 kommunale boliger Da Troms\u00f8bolig KF ble opprettet (KST 97/22), ble det gjort f\u00f8lgende vedtak om husleie: Styret i foretaket fastsetter husleia. Husleia skal som hovedregel ligge under markedsleie, men v\u00e6re kostnadsdekkende. I HAP 2023-2026 l\u00e5 det til grunn at Troms\u00f8bolig skulle fastsette leie etter prinsippet om gjengs leie. Det l\u00e5 inne midler til \u00e5 opprette en ny kommunal bost\u00f8tteordning, \u00abTroms\u00f8st\u00f8tte\u00bb, hvor alle beboere f\u00e5r 10% reduksjon i husleien. For 2023 utgjorde bel\u00f8pet 13,9 millioner. I notat til Kommunestyrem\u00f8tet 13.11.2024 ansl\u00e5s kostnaden for en slik bost\u00f8tte til 16,1 millioner for 2025. I sak fra Troms\u00f8bolig om innf\u00f8ring av gjengs leie, er det lagt til grunn at gjengs leie skal innf\u00f8res ved fornyelse av kontrakter. Det er derfor grunn til \u00e5 tro at kostnaden for en slik bost\u00f8tte vil v\u00e6re betydelig lavere enn 16,1 millioner i 2025. Innf\u00f8ring av gjengs leie vil i gjennomsnitt inneb\u00e6re \u00f8kning av husleie i kommunale boliger p\u00e5 15%. Selv med kommunal bost\u00f8tteordning vil boutgiftene for beboere i kommunal bolig \u00f8ke. Det vises til Oslo kommune, som har en tilsvarende bost\u00f8tte for alle som bor i kommunal bolig, hvor 11% trekkes fra husleia, der man har bolig med gjengs leie. 2. G\u00e5 gjennom regler for kontraktstid i kommunale boliger med sikte p\u00e5 \u00f8kt kontraktstid for barnefamilier og leieboere med langvarige og omfattende behov. En god og stabil bolig i et godt boomr\u00e5de er et grunnleggende premiss for gode oppvekstsvilk\u00e5r. \u2013 Innspill fra Husbanken til ekspertgruppe (En barndom for livet s. 152) I tiltaksliste fra mars med fokus p\u00e5 barnefamilier foresl\u00e5 Hasteutvalget \u00e5 \u00f8ke kontraktstiden i kommunale boliger fra 3 til 5 \u00e5r, for \u00e5 oppn\u00e5 st\u00f8rre grad av stabilitet. I Oslo kommune har familier med barn mellom 0 og 14 \u00e5r f\u00f8rstegangs leiekontrakt p\u00e5 7 \u00e5r, med forlengelse p\u00e5 5 \u00e5r. Grunnen er at man skal sikre at barn f\u00e5r bo i samme n\u00e6rmilj\u00f8 og g\u00e5 p\u00e5 samme skole gjennom skolel\u00f8pet. Forskrift om tildeling av kommunal bolig, Oslo kommune, Oslo - Lovdata Ogs\u00e5 leieboere med langvarige og omfattende behov b\u00f8r kunne f\u00e5 lengre kontraktstid enn dagens tre \u00e5r, slik det er i Oslo kommune. Eventuelt b\u00f8r det v\u00e6re forenklede rutiner ved forlengelse av kontraktstid der leieboere har langvarige og omfattende behov. Det vil skape mer forutsigbarhet og bidra til redusert byr\u00e5krati. 3. Utrede muligheten for boligspleis etter eksempel av Oslobolig Oslobolig tilbyr boligspleis p\u00e5 en enkel m\u00e5te, for \u00e5 hjelpe folk som ikke har nok egenkapital inn p\u00e5 boligmarkedet. Man m\u00e5 kj\u00f8pe minst halvparten av boligen, og resten leier man av Oslobolig. Oslobolig er et samarbeid mellom Oslo kommune, OBOS, Bane NOR Eiendom og NREP (eiendomsselskap). Om OsloBolig - OsloBolig 4. Tettere samarbeid med Stiftelsen kommunale boliger/ Stiftelsen Troms\u00f8 allmennboliger og utrede kommunal overtakelse Stiftelsen kommunale boliger/ Stiftelsen Troms\u00f8 allmennboliger forvalter et st\u00f8rre antall boliger i Troms\u00f8. Denne boligmassen b\u00f8r i st\u00f8rre grad ses i sammenheng med boligmassen som Troms\u00f8bolig forvalter. Styret i Stiftelsen har kommet med signaler om at de vil bli en enda tydeligere akt\u00f8r i en utvikling av allmennboliger i Troms\u00f8. Hvordan kan det gj\u00f8res best mulig, i samarbeid med Troms\u00f8 kommune? Lovverket \u00e5pner for en mulig overtakelse av kommunale boligstiftelser i en begrenset periode, som varer fram til 2028. Vil det v\u00e6re hensiktsmessig \u00e5 overf\u00f8re denne boligmassen til Troms\u00f8 kommune/ Troms\u00f8bolig? Dette sp\u00f8rsm\u00e5let m\u00e5 utredes i god tid f\u00f8r fristen g\u00e5r ut. Stortinget vil la kommuner avvikle boligstiftelser Slik melder dere opphevelse av kommunal boligstiftelse - Lottstift 5. Fors\u00f8ksprosjekt med ikke-kommersielle boliger Troms\u00f8 kommune gjennomf\u00f8rer et fors\u00f8k med ikke-kommersielt boligprosjekt. Boligene skal ikke selges til vanlig markedspris. Tilbudet skal v\u00e6re rettet inn mot folk som ikke kommer seg inn p\u00e5 boligmarkedet p\u00e5 andre m\u00e5ter. Det m\u00e5 lages retningslinjer som s\u00f8rger for at boligene forblir ikke-kommersielle, og at pris\u00f8kninga ikke skal v\u00e6re st\u00f8rre enn konsumprisindeksen. 6. Synliggj\u00f8re behov for forbedring av statlig bost\u00f8tte: I saksframlegg til sak om kommunal bost\u00f8tte kommer det fram at 83,9% av de som f\u00e5r bost\u00f8tte i Troms\u00f8 har boutgifter over tak i statlig bost\u00f8tte. Dette tallet tilsier at de statlige satsene ikke har holdt tritt med \u00f8kningen i leiepriser, og f\u00f8rer til \u00f8kte utgifter for kommunene, s\u00e6rlig der det er h\u00f8ye boligpriser, som i Troms\u00f8. Inntektsgrensa for bost\u00f8tte er s\u00e5 lav at mange uf\u00f8re kommer over grensa. Ekspertgruppen om barn i fattige familier har pekt p\u00e5 at det er uforutsigbart at bost\u00f8tte regnes ut m\u00e5ned for m\u00e5ned, og foresl\u00e5r endringer i bost\u00f8tteordningen, s\u00e5 den blir mer forutsigbar. Den samme problemstillingen gjelder de som f\u00e5r utbetalinger fra NAV hver 14. dag, som AAP eller dagpenger. De vil to ganger i \u00e5ret miste bost\u00f8tte, fordi de f\u00e5r tre utbetalinger i en kalenderm\u00e5ned: AAP, dagpenger og bost\u00f8tte - Husbanken Flere av disse temaene er omtalt i Bustadmeldinga, kap. 4.3.3 om bost\u00f8tte. Bedre forhold for sosialhjelpsmottakere og \u00f8kt innsats for \u00e5 hjelpe mennesker ut i arbeid 1. Fortsette \u00e5 ha sosialhjelpssatser over statlig niv\u00e5 En ny utredning viser at de statlige satsene for sosialhjelp er for lave: Mange f\u00e5r ikke dekket sine behov p\u00e5 sosialhjelp - OsloMet Troms\u00f8 kommune skal fortsette \u00e5 ha sosialhjelpssatser over statlig niv\u00e5, fram til niv\u00e5et har n\u00e5dd SIFOs anbefalinger. I behandling av Tertialrapport 1 (93/24) ble det vedtatt \u00e5 \u00f8ke sosialhjelpssatsene i Troms\u00f8 kommune med 5,2% ut over de statlig fastsatte satsene. B\u00e5de Oslo og Bergen kommuner har sosialhjelpssatser som er h\u00f8yere enn dette. 2. Videref\u00f8re \u00f8kt st\u00f8tte til h\u00f8ytid for sosialhjelpsmottakere Troms\u00f8 kommune skal videref\u00f8re \u00f8kning i st\u00f8tte til h\u00f8ytid som ble innf\u00f8rt i 2023. Satsen ble da \u00f8kt med 60%. 3. Jobbsjansen \u2013 tiltak rettet mot innvandrerkvinner Jobbsjansen er en tilskuddsordning, forvaltet av IMDI, hvor form\u00e5let er \u00e5 bidra til \u00f8kt sysselsetting blant hjemmev\u00e6rende innvandrerkvinner som st\u00e5r langt fra arbeidsmarkedet, og som har behov for kvalifisering for \u00e5 komme i jobb eller ordin\u00e6r utdanning. M\u00e5let er at den enkelte p\u00e5 sikt kan f\u00e5 varig tilknytning til arbeidslivet og bli \u00f8konomisk selvhjulpen. Kommunen m\u00e5 bidra med minst 20% egenfinansiering. Se beskrivelse: Jobbsjansen | IMDi Hasteutvalget vil jobbe for at Troms\u00f8 kommune s\u00f8ker om midler fra denne tilskuddsordninger, og prioriterer egenfinansiering av dette prosjektet. 4. Arbeide for et pr\u00f8veprosjekt hvor uf\u00f8re f\u00e5r \u00f8kt inntektsgrense Per i dag er det om lag 5000 personer i Troms\u00f8 som er uf\u00f8re. Det er mangel p\u00e5 arbeidskraft, og det er grunn til \u00e5 tro at det vil v\u00e6re mulig for noen av de som er uf\u00f8re \u00e5 arbeide noe, dersom det legges bedre til rette. Med dagens ordning kan man bare tjene 0,4 G f\u00f8r man blir trukket i uf\u00f8retrygd, noe som utgj\u00f8r under 50.000 kroner i \u00e5ret. Slik dagens ordning fungerer, er terskelen h\u00f8y for \u00e5 pr\u00f8ve seg ut i arbeidslivet, fordi man blir redd for \u00f8konomisk uforutsigbarhet. Hasteutvalget \u00f8nsker \u00e5 jobbe for \u00e5 f\u00e5 et pr\u00f8veprosjekt til Troms\u00f8, med \u00f8kt inntektsgrense. Dette m\u00e5 gj\u00f8res i samarbeid med statlige myndigheter. 5. \u00d8kt fokus p\u00e5 unge utenfor jobb og utdanning Se p\u00e5 muligheten for \u00e5 utvikle et prosjekt med fokus p\u00e5 unge utenfor jobb og utdanning, som for eksempel \u00abEt enklere NAV\u00bb. \u00abEt enklere NAV\u00bb er et prosjekt i Trondheim, hvor unge under 30 utenfor jobb og utdanning f\u00e5r sikret og koordinert utbetalingene sine, slik at man har \u00f8konomisk trygghet, og at fokus blir p\u00e5 ressurser og muligheter framfor helserelaterte begrensninger: Nav-ledere vil gj\u00f8re det enklere for unge: \u2013 Vi bruker for mye tid p\u00e5 utbetalinger | Fontene.no "
}