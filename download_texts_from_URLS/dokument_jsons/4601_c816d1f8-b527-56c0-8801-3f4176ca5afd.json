{
  "dokument_id": "c816d1f8-b527-56c0-8801-3f4176ca5afd",
  "doc_type": "case_attachment",
  "kommune": 4601,
  "tittel": "Fullmaktsak",
  "url": "https://bergen.kommune.no/politikere-utvalg/api/fil/bk360/10456642/Fullmaktsak",
  "tekst": " Byr\u00e5d for byutvikling Fullmaktssak /24 Saksframstilling V\u00e5r referanse: 2024/05737-7 \u00c5rstad gnr 159 bnr 53. Klage over midlertidig dispensasjon fra rekkef\u00f8lgekrav Hva saken gjelder: Saken gjelder klage over midlertidig dispensasjon fra rekkef\u00f8lgekrav for bruksendring fra bilverksted og bilforretning til tjenesteyting i form av lokaler for vernet bedrift, Signo Dokken. Det s\u00f8kes om til sammen 1135 m2 bruksendret areal. Det ble gitt rammetillatelse den 21.12.2023. Plan- og bygningsetaten ga permanent dispensasjon fra plankrav, men fant at vilk\u00e5rene for dispensasjon fra rekkef\u00f8lgekrav ikke var oppfylt. Det ble derfor gitt dispensasjon i 2,5 m\u00e5ned. Vedtaket er p\u00e5klaget for den delen som gjelder vedtak om midlertidig dispensasjon fra rekkef\u00f8lgebestemmelsen den 11.01.2024 av CMS Kluge Advokatfirma AS v/adv. Anders Elling Petersen Johansen p\u00e5 vegne av tiltakshaver Frydenb\u00f8 Minde AS. Ansvarlig s\u00f8ker er Artec AS. Eiendommen er i reguleringsplan ID 61140000, \u00c5RSTAD. DEL AV GNR 159, 15 OG 17 MFL., MINDEMYREN, ikrafttredelsesdato 27.04.2015, regulert til sentrumsform\u00e5l. I KPA 2018 er eiendommen vist i byfortettingssone. Se rammetillatelsens pkt. 3.1 for utfyllende planstatus. Alle n\u00f8dvendige dispensasjoner er oms\u00f8kt. Ansvarlig s\u00f8ker opplyser at det er foretatt nabovarsling i samsvar med bestemmelsene i plan- og bygningsloven \u00a7 21-3, og bekrefter at det ikke er mottatt merknader. Plan- og bygningsetatens byplanavdeling ga uttale datert 14.12.2023, hvor de uttalte at det m\u00e5tte finnes tilfredsstillende l\u00f8sninger p\u00e5 kj\u00f8ring og varelevering, parkering, kj\u00f8rerampe og fasade. Bymilj\u00f8etaten ga uttale 21.12.2023 hvor de uttalte at det er uheldig \u00e5 legge opp til bruk som er h\u00f8yt i forhold til \u00f8nsket bruk i transformasjonsperioden. De ba ogs\u00e5 om at det ble vurdert om omr\u00e5det og situasjonen rundt bygget egner seg for personer med nedsatt funksjonsevne, da det er lite tilrettelagte trygge gangtilbud fra offentlig vei. Statens vegvesen ga uttale 29.11.2023 hvor de uttalte at det er uheldig at det gis dispensasjon i en situasjon hvor omr\u00e5det er under detaljplanlegging, og ba om at det ble gjort en vurdering av om tiltaket er til hinder for gjennomf\u00f8ring av plan under utarbeidelse. De ba ogs\u00e5 om vurdering av om parkeringsdekning er i tr\u00e5d med dagens krav. Arbeidstilsynet har gitt samtykke til tiltaket den 11.09.2023. Bergen vann har gitt forh\u00e5ndsuttale 03.10.2023. 1 Klage: Klager har anf\u00f8rt feil i den materielle vurderingen av dispensasjonsvilk\u00e5rene, mangler ved begrunnelsen og det faktum som er lagt til grunn for konklusjonen. Det blir bedt om at kommunen omgj\u00f8r vedtaket og gir varig dispensasjon, eventuelt at vedtaket blir opphevet og fattet p\u00e5 nytt p\u00e5 riktig grunnlag. Klager anf\u00f8rer ogs\u00e5 at det ikke er en slik relevant og n\u00e6r sammenheng mellom rekkef\u00f8lgekravene og den konkrete bruksendringen som n\u00f8dvendiggj\u00f8r oppfyllelse, jf. H\u00f8yesteretts dom i HR-2021-953-A (Mortensrud). Klager anf\u00f8rer at vedtaket er vurdert p\u00e5 sviktende grunnlag. Rekkef\u00f8lgebestemmelsen er rettet mot den store transformasjonen av Minde, mens tiltaket gjelder bruksendring av ca. 1/20 av eksisterende bygg i omr\u00e5de under regulering. Det er ikke disse tilfellene rekkef\u00f8lgekravet er rettet mot. Bruksendring vil ikke ha stor betydning for trafikk eller varetransport/-utlevering, og man reduserer antallet parkeringsplasser. Lokasjonen er valgt av hensyn til brukergruppen og n\u00e6rhet til bybanestopp p\u00e5 Mindemyren, og det er etablert midlertidig gangtilkomst over tiltakshaver sin eiendom. Det planlegges ogs\u00e5 endringer i trafikkm\u00f8nster for \u00e5 bedre sikkerheten, slik at bruksendring i sv\u00e6rt begrenset grad ber\u00f8rer hensynet til trygg og sikker tilkomst for brukere og andre myke trafikanter. Tiltakshaver har lojalt rettet seg etter omr\u00e5deplanen og politisk \u00f8nske om transformasjon av Minde, noe som muliggj\u00f8r transformasjon. \u00c5 kreve anleggsbidrag for bruksendring i denne skalaen er ikke b\u00e6rekraftig, og huseiers alternativ er \u00e5 f\u00e5 inn annen bilrelatert virksomhet. Kommunen har ikke vurdert fordelene med en bruksendring, bare lagt vekt p\u00e5 at Bymilj\u00f8etaten er negativ. Dette er ikke en relevant ulempe, og begrunnelsen for vedtaket er mangelfull. Det er ikke lagt vekt p\u00e5 relevante fordeler. Detaljregulering tar tid, men vil videref\u00f8re rekkef\u00f8lgekrav og slik sikre opparbeidelse av infrastruktur. Signo Dokken har et viktig samfunnsoppdrag, og sikres med bruksendring sentrale lokaler som er lett tilgjengelig for brukerne deres. Klager mener fordelene er \u00abklart st\u00f8rre\u00bb enn ulempene. Klager anf\u00f8rer til sist at Byplans bruk av p\u00e5g\u00e5ende reguleringsplanprosess i sin uttale er uhjemlet, inkonsekvent og vilk\u00e5rlig. En ikke vedtatt reguleringsplan kan ikke brukes p\u00e5 denne m\u00e5ten til \u00e5 legge f\u00f8ringer for senere byggesaker som enda ikke er oms\u00f8kt. Det vises til klage datert 11.01.2024. Klager har ogs\u00e5 kommentert fagetatens notat i brev datert 25.03.2024. Det anf\u00f8res at fagnotatet er heftet med slik feil og un\u00f8yaktigheter at det ikke kan bli vektlagt i klagesaksbehandlingen. Det vises til feil i gjengivelse av uttale fra Statens vegvesen, at bruksendring ikke forsterker eller utl\u00f8ser behov for rekkef\u00f8lgekrav eller at disse avhjelper ulemper ved bruksendringen. Det trekkes ogs\u00e5 fram at rekkef\u00f8lgekravet mangler hjemmel for \u00e5 omfatte bruksendring, og at fordelingsgrunnlaget har lagt til grunn rekkef\u00f8lgekrav for nybygg. Klager anf\u00f8rer ogs\u00e5 at det er lagt vekt p\u00e5 irrelevante moment i klagebehandlingen, og at tiltaket ikke \u00f8ker trafikk inn og ut av omr\u00e5det. Fagetatens vurdering og anbefaling: Plan- og bygningsetaten som fagetat anbefaler at vedtaket opprettholdes. For anf\u00f8rslene om at tiltaket ikke medf\u00f8rer \u00f8kt trafikk, viser fagetaten til at man b\u00f8r st\u00f8tte seg til vurderingen som er gjort av myndighet med trafikale forhold. De kan ikke se at klagers anf\u00f8rsler kan ha s\u00e6rlig tyngde. De kan heller ikke se at det er motstrid mellom klagers anf\u00f8rsler og hva vedtaket legger til grunn, hva gjelder hensynene bak rekkef\u00f8lgekravet. Fagetaten viser til at infrastruktur i omr\u00e5det ikke er sikret opparbeidet, og at klager selv har vist til tiltak som omfatter infrastruktur som skal legge til rette for bruksendringen. Arealets 2 omfang i forhold til resten av bygningsmassen kan ikke v\u00e6re avgj\u00f8rende i denne sammenheng, og det er stort i kvadrat. Tiltak i seg selv og i forhold til plan i omr\u00e5det ellers har behov for infrastrukturtiltak som oms\u00f8kte tiltak skal knyttes til. Fagetaten fastholder at det er en relevant og n\u00e6r sammenheng mellom tiltaket og utbyggingsprosjektet at det er hjemmel for \u00e5 forutsette at rekkef\u00f8lgebestemmelsen m\u00e5 bli oppfylt. Klager har mulighet for \u00e5 oppfylle rekkef\u00f8lgekravet selv, men vil da ikke kunne gjennomf\u00f8re tiltaket for bruksendring. Man kan oppfylle rekkef\u00f8lgekravet gjennom utbyggingsavtale hvor det ytes anleggsbidrag. Fagetaten fastholder at hensynene bak bestemmelsen blir \u00abvesentlig tilsidesatt\u00bb av oms\u00f8kte dispensasjon. Hva gjelder fordeler og ulemper, p\u00e5peker fagetaten at vilk\u00e5ret forutsetter at hensynet bak bestemmelsen ikke blir \u00abvesentlig tilsidesatt\u00bb. Fagetaten er ikke enig i klagers anf\u00f8rsel om at man bare har vektlagt at Bymilj\u00f8etaten er negative, og at tiltaket vil medf\u00f8re h\u00f8yere trafikk. De tiltrer begrunnelsen i rammetillatelsen, og kan ikke se at anf\u00f8rte fordeler er relevant. Fagetaten sier at det er f\u00e5 plankrav som vil realiseres, om en anf\u00f8rsel om at reguleringsplan tar lang tid \u00e5 gjennomf\u00f8re sl\u00e5r gjennom. Det blir vist til at det er gitt dispensasjon fra plankravet som f\u00f8lger av reguleringsplanen, og at klager raskt kan utl\u00f8se mulighet til \u00e5 benytte rammetillatelsen ved \u00e5 inng\u00e5 utbyggingsavtale. Fagetaten fastholder at fordelene ikke er st\u00f8rre enn ulempene. Byr\u00e5dens vurdering og konklusjon: Byr\u00e5den har vurdert saken og er kommet til at klagen kan tas delvis til f\u00f8lge. Gyldighet av omr\u00e5deplanens rekkef\u00f8lgekrav I H\u00f8yesteretts dom med referanse HR-2021-953-A (Mortensrud) avsnitt 58, ble det uttalt f\u00f8lgende om rekkef\u00f8lgekrav etter pbl. \u00a7 12-7 nr. 10: \u00abKommunen kan bare oppstille rekkef\u00f8lgebestemmelser for \u00e5 dekke reelle behov som utl\u00f8ses eller forsterkes av utbyggingen, eller for \u00e5 avhjelpe ulemper denne f\u00f8rer til. I dette ligger at det m\u00e5 v\u00e6re en slik relevant og n\u00e6r sammenheng mellom tiltaket og utbyggingsprosjektet at det er berettiget \u00e5 kreve at utbyggingen gjennomf\u00f8res i en bestemt rekkef\u00f8lge. Det er ikke i seg selv tilstrekkelig at infrastrukturtiltaket anses form\u00e5lstjenlig eller \u00f8nskelig hvis tiltaket ikke st\u00e5r i en slik sammenheng med det nye prosjektet. Rent fiskale hensyn kan ikke begrunne vedtak etter \u00a7 12-7 nr. 10.\u00bb (V\u00e5r utheving). Klager har anf\u00f8rt at det ikke er en slik relevant og n\u00e6r sammenheng mellom bruksendring og rekkef\u00f8lgekravene at det er rimelig \u00e5 kreve at rekkef\u00f8lgekravene gj\u00f8res gjeldende. Byr\u00e5den sin vurdering er at rekkef\u00f8lgekravet er gjeldende for tiltaket. Det er behov for opparbeidelse av infrastruktur som nevnt i bestemmelsene til omr\u00e5dereguleringsplanen \u00a7 3.1, og behovet forsterkes av bruksendring. Som fagetaten har p\u00e5pekt, har tiltakshaver selv stilt areal til disposisjon for opparbeidelse av midlertidig gangforbindelse fra bybanestoppet. Dette viser at det er behov for bedre tilbud til myke trafikanter, som forsterkes av at arealet blir bruksendret fra bilbutikk/-verksted og at brukergruppen endres. Byr\u00e5den vurderer at det foreligger en slik relevant og n\u00e6r sammenheng at rekkef\u00f8lgekravet er gyldig ogs\u00e5 for bruksendring som oms\u00f8kt. Hjemmel for rekkef\u00f8lgekrav Klager har anf\u00f8rt at pbl. \u00a7 12-7 nr. 10 bare hjemler rekkef\u00f8lgekrav for nybygg, jf. ordlyden \u00abutbygging av et omr\u00e5de\u00bb. Klager anf\u00f8rer at lovgivers valg av ordlyd, og at det ikke er brukt \u00abtiltak\u00bb, som klart omfatter bruksendring, taler for at bruksendring ikke var ment omfattet. 3 I lovens forarbeid1 st\u00e5r det om bestemmelsen at den \u00abvideref\u00f8rer tidligere regel om rekkef\u00f8lgebestemmelse i \u00a7 26 f\u00f8rste ledd\u00bb. I plan- og bygningsloven 1985 \u00a7 26 st\u00e5r det i f\u00f8rste avsnitt: \u00abVed reguleringsplan kan det i n\u00f8dvendig utstrekning gis bestemmelser om utforming og bruk av arealer og bygninger i reguleringsomr\u00e5det. Bestemmelsene kan sette vilk\u00e5r for bruken eller forby former for bruk for \u00e5 fremme eller sikre form\u00e5let med reguleringen. Det kan ogs\u00e5 p\u00e5bys s\u00e6rskilt rekkef\u00f8lge for gjennomf\u00f8ring av tiltak etter planen. [...]\u00bb (V\u00e5r utheving). Da lovgiver ikke har indikert i forarbeidene at meningen med ordlydsendring var \u00e5 endre bestemmelsens omfang, legges det til grunn at endringen bare var en spr\u00e5klig oppdatering. Byr\u00e5dens vurdering er at det er hjemmel for \u00e5 gi rekkef\u00f8lgekrav til bruksendring. Feil i fagnotatet Klager har vist til at det er sitert fra det som er opplyst \u00e5 v\u00e6re Statens vegvesen (SVV) sin uttalelse i fagnotatet, men at denne faktisk er fra Bymilj\u00f8etaten. Det stemmer at det har skjedd en slik feil, men denne har ikke hatt innvirkning p\u00e5 vurderingen av klagen. Det er ikke vist til Statens vegvesen i vurderingen, men Bymilj\u00f8etaten (som er korrekt sitert i fagnotatet). Hva gjelder Bymilj\u00f8etatens uttalelse, legger byr\u00e5den til grunn at fagetaten gir uttalelser som er basert p\u00e5 et riktig faktisk grunnlag. Klager har heller ikke lagt fram vurdering av trafikkmengde fra trafikkfaglig kompetent uttalepart, men argumenterer med at antall parkeringsplasser g\u00e5r ned, at brukerne ikke kan komme til stedet med bil p\u00e5 grunn av funksjonshemning og at virksomheten ikke inneb\u00e6rer bruk av bil i seg selv. Byr\u00e5den er dermed ikke enig i klagers anf\u00f8rsel om at Bymilj\u00f8etatens uttalelse ikke kan tillegges vekt. Dispensasjon fra rekkef\u00f8lgekravet Klager har anf\u00f8rt at vilk\u00e5rene for dispensasjon er oppfylt, jf. pbl. \u00a7 19-2. Det er ogs\u00e5 anf\u00f8rt at man har lagt feil definisjon av hensynene bak rekkef\u00f8lgekravet til grunn, slik at vurderingen har kommet skjevt ut fra start. I fagnotatet er det lagt til grunn at hensynet bak rekkef\u00f8lgekravet er \u00e5 sikre at planen f\u00e5r de kvaliteter som er n\u00f8dvendig, og det er sitert fra rammetillatelsen hvor det st\u00e5r at form\u00e5let er \u00e5 sikre felles infrastruktur med h\u00f8y kvalitet. Byr\u00e5den viser til at disse bestemmelsene g\u00e5r i kjernen av rekkef\u00f8lgekravet, som er \u00e5 sikre opparbeidelse av n\u00f8dvendig infrastruktur. Mindemyren er et transformasjonsomr\u00e5de, hvor det har v\u00e6rt bilbaserte n\u00e6ringer. Transformasjon til boligomr\u00e5de krever opparbeidelse av infrastruktur i form av trafikk, men ogs\u00e5 sosial infrastruktur som torg og park. Rekkef\u00f8lgekravene utl\u00f8ses av nybygg, men ogs\u00e5 av bruksendring hvor endret bruk gir behov for ny eller bedret infrastruktur. Eksempel p\u00e5 slik bruksendring er fra n\u00e6ring til bolig, men hensynene kan ogs\u00e5 utl\u00f8ses av bruksendring fra en type n\u00e6ring til en annen, n\u00e5r forhold som brukergruppe og trafikkm\u00f8nster endres i det vesentlige. I denne saken vurderer byr\u00e5den at rekkef\u00f8lgekravet utl\u00f8ses som f\u00f8lge av endret brukergruppe og trafikkm\u00f8nster i omr\u00e5det, som utl\u00f8ser behov for ny og bedret infrastruktur. Selv om gjengivelsen av hensyn i rammetillatelsen ikke nevner hvordan akkurat denne bruksendringen utl\u00f8ser rekkef\u00f8lgekravet, kan ikke byr\u00e5den se at det er gjort feil som har p\u00e5virket vedtakets innhold. Sp\u00f8rsm\u00e5let er f\u00f8rst om dispensasjon vil \u00abvesentlig tilsidesette\u00bb hensynene bak rekkef\u00f8lgekravet. Klager har anf\u00f8rt at tiltaket ikke medf\u00f8rer \u00f8kt trafikk, snarere tvert imot. De har vist til reduksjon i antall parkeringsplasser, og at virksomheten endres fra bilverksted og -utsalg til vernet bedrift. Klager mener Bymilj\u00f8etatens uttale er basert p\u00e5 feil faktum. Byr\u00e5den viser her til vurdering over. At kommunens fagetat vurderer at tiltaket vil \u00f8ke bruken av infrastrukturen, 1 Ot.prp. nr. 32 (2007-2008), s. 235 4 taler for at det er rimelig at tiltakshaver ogs\u00e5 bidrar \u00f8konomisk til oppgradering. \u00c5 dispensere kan undergrave rekkef\u00f8lgekrav som planverkt\u00f8y, og f\u00f8re til tilsidesettelse av hensynene. Klager har ogs\u00e5 trukket frem at det er en mindre del av bygget som skal bruksendres, og at rekkef\u00f8lgekravet vil bli videref\u00f8rt i detaljreguleringsplanen. Byr\u00e5det viser her til at s\u00f8knaden skal behandles etter gjeldende plan. Utarbeidelse av detaljreguleringsplan kan, som klager p\u00e5peker, ta lang tid. Dersom det blir gitt dispensasjoner med begrunnelsen at det uansett vil bli innf\u00f8rt rekkef\u00f8lgekrav i senere plan, som vil gjelde den egentlige transformasjonen av Mindemyren, kan dette oppmuntre til \u00e5 heller s\u00f8ke dispensasjon enn \u00e5 vente p\u00e5 detaljregulering. Dette kan bidra til \u00e5 undergrave reguleringsplan som styringsverkt\u00f8y for arealbruken, og rekkef\u00f8lgekrav som planverkt\u00f8y. Klager har anf\u00f8rt at \u00e5 kreve anleggsbidrag for en bruksendring av denne skalaen kommer i konflikt med hensynet til b\u00e6rekraft. Det blir ogs\u00e5 trukket frem at tiltakshavers alternativ som huseier er \u00e5 f\u00e5 inn annen bilrelatert virksomhet. Byr\u00e5den viser her til at reguleringsplaner gjelder fremtidig arealdisponering. Dersom tiltakshavere velger \u00e5 beholde dagens status p\u00e5 bygget i p\u00e5vente av at rekkef\u00f8lgekrav skal bli oppfylt er dette en mulighet de har. Byr\u00e5den vurderer at det ikke er b\u00e6rekraftig \u00e5 utvikle en praksis med unntak fra rekkef\u00f8lgekrav begrunnet i tiltakets st\u00f8rrelse. Dette er en avgj\u00f8relse som i s\u00e5 fall m\u00e5 bli tatt i plan, hvor konsekvenser blir belyst og tilstrekkelig vurdert. En dispensasjonspraksis kan bidra til at tiltak blir delt i mindre prosesser for \u00e5 unng\u00e5 anleggsbidrag. Dette blir vurdert \u00e5 ikke v\u00e6re b\u00e6rekraftig og \u00e5 undergrave planen som styringsverkt\u00f8y. Byr\u00e5dens konklusjon er at dispensasjon vil \u00abvesentlig tilsidesette\u00bb hensynene bak rekkef\u00f8lgekravet og hensynet til planen som styringsgrunnlag for arealbruken. En er likevel klar over at det kan ta tid \u00e5 f\u00e5 p\u00e5 plass utbyggingsavtaler. Byr\u00e5den kan ikke se at en midlertidig dispensasjon vil \u00abvesentlig\u00bb tilsidesette hensynene, samtidig som dette vil gi tiltakshaver mer tid til \u00e5 oppfylle rekkef\u00f8lgekrav gjennom utbyggingsavtale. Byr\u00e5den finner derfor at dispensasjonens varighet kan forlenges med 9 m\u00e5neder, slik at man har tid til \u00e5 inng\u00e5 utbyggingsavtale innen utgangen av \u00e5ret. Sp\u00f8rsm\u00e5let er s\u00e5 om det er \u00abklart\u00bb st\u00f8rre fordeler enn ulemper med \u00e5 gi en midlertidig dispensasjon. Klager har anf\u00f8rt i supplering av klagen at fagetaten har vurdert fordelene som st\u00f8rre enn ulempene. Byr\u00e5den p\u00e5peker her at sitatet i fagnotatet er fra vurdering av dispensasjon fra plankravet, som ble vurdert oppfylt. For dispensasjon fra rekkef\u00f8lgekravet ble det vurdert at fordelene ikke var klart st\u00f8rre enn ulempene for en permanent dispensasjon. Byr\u00e5den legger til grunn at fagetaten har sitert feil del av rammetillatelsen, og at vurderingen av at fordelene ikke er klart st\u00f8rre enn ulempene opprettholdes. Klager har anf\u00f8rt at det bare er lagt vekt p\u00e5 Bymilj\u00f8etatens uttale, og at negativ uttale fra en annen etat ikke i seg selv er en relevant ulempe. Byr\u00e5den viser til at trafikkfaglige ulemper, som er det Bymilj\u00f8etatens uttale p\u00e5pekte, absolutt er relevant i vurdering av dispensasjon fra rekkef\u00f8lgekrav. I denne saken er det ogs\u00e5 en ulempe at dispensasjon kan undergrave planen som styringsverkt\u00f8y. Klager har anf\u00f8rt at det er en fordel at bruken av deler av bygget blir endret til \u00e5 v\u00e6re i tr\u00e5d med sentrumsform\u00e5let. Byr\u00e5den er enig i dette, men fordelen med bruksendring kommer ogs\u00e5 med ulempen ved at omr\u00e5det ikke er tilrettelagt for denne nye bruken. At det tar tid \u00e5 f\u00e5 plass endelig detaljreguleringsplan er ikke en relevant fordel. Dersom man gir dispensasjon med denne begrunnelsen, vil det i praksis v\u00e6re en opphevelse av plankravet. Dersom det er snakk om planprosesser som er kommet langt og hvor oms\u00f8kte 5 tiltak ikke vil utl\u00f8se krav om dispensasjon iht. planforslaget kan det v\u00e6re relevant \u00e5 se p\u00e5 hva ny plan sier og hvor langt unna vedtakelse den er, men ikke i en sak som denne. Hensynet til Signo Dokken og deres behov for lokaler vurderes \u00e5 v\u00e6re tilstrekkelig sikret gjennom en forlenget frist for inng\u00e5else av utbyggingsavtale. Vurderingen er at det ikke er \u00abklart\u00bb st\u00f8rre fordeler enn ulemper med en permanent dispensasjon, men at vilk\u00e5ret er oppfylt for en midlertidig dispensasjon. Fordelingsgrunnlaget Klager argumenterer med at Bergen kommune ved fastsettelse av anleggsbidrag aldri tenkte at rekkef\u00f8lgekravet skulle sl\u00e5 inn for annet enn nybygg, og at praksisen man legger opp til vil utl\u00f8se krav om dobbelt betaling, f\u00f8rst ved bruksendring og deretter ved nybygg. Byr\u00e5den viser til ordlyden i planbestemmelsen, som setter rekkef\u00f8lgekrav for bruksendring. Ved utarbeidelse av ny reguleringsplan for S14 vil det v\u00e6re mulig \u00e5 gi unntaksbestemmelser for \u00e5 unng\u00e5 dobbel betaling for samme areal, og tidligere betaling vil v\u00e6re argument for dispensasjon dersom det ikke er gitt unntak i planbestemmelsene. \u00c5 sette til side ordlyden i reguleringsplanbestemmelsene med grunnlag i senere vedtak om kostnadsfordeling vil v\u00e6re prinsipielt uheldig, og kan bidra til \u00e5 undergrave planen som styringsverkt\u00f8y. Dersom man ser at en plan f\u00e5r uheldige utslag grunnet uklare bestemmelser, har man mulighet til \u00e5 endre reguleringsplanen. Dette vil bedre ivareta planen som styringsverkt\u00f8y, og sikre medvirkning og forsvarlig prosess. Vedtakskompetanse: Byr\u00e5d for byutvikling har generell myndighet til \u00e5 fatte beslutninger som ikke er av prinsipiell betydning, jf. byr\u00e5dssak 1282/23. Alle beslutninger som er av prinsipiell betydning legges frem for byr\u00e5det. Byr\u00e5d for byutvikling fatter f\u00f8lgende vedtak: 1. Plan- og bygningsetatens vedtak datert 21.12.2023 endres i medhold av forvaltningsloven \u00a7 33 andre avsnitt. 2. Vedtakets punkt 2.1 andre avsnitt blir endret til: \u00abDet gis midlertidig dispensasjon fra reguleringsplan nummer 61140000 \u00a7 3.1, om rekkef\u00f8lgekrav ved bruksendring, med varighet til 31. desember 2024, jf. plan- og bygningsloven \u00a7 19-3.\u00bb 3. Det overlates til Plan- og bygningsetaten \u00e5 endre rammetillatelsen. 4. Klagen tas delvis til f\u00f8lge. Dato: 7. april 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: Fagnotat datert 21.02.2024 med f\u00f8lgende vedlegg: 1. Situasjonskart 2. Situasjonsplan 3. Flyfoto 6 4. Klage p\u00e5 rammetillatelse, bruksendring 5. Rammetillatelse 6. Uttalelse fra Byplan 7. Uttalelse fra Bymilj\u00f8etaten om veg 8. Uttalelse fra Statens vegvesen 9. S\u00f8knad 10. Tegning 11. Supplering av klage datert 25.03.2024 7 "
}