{
  "dokument_id": "8f65dedf-93ca-57b6-a202-8452b1f990d9",
  "doc_type": "case_attachment",
  "kommune": 4601,
  "tittel": "Svar p\u00e5 interpellasjon nr. 1 fra Katrine N\u00f8dtvedt (MDG) om menneskerettighetene for mennesker med nedsatt funksjonsevne (CRPD). Bystyret 22.11.2023",
  "url": "https://bergen.kommune.no/politikere-utvalg/api/fil/bk360/9430680/Svar-pa-interpellasjon-nr-1-fra-Katrine-Nodtvedt-MDG-om-menneskerettighetene-for-mennesker-med-nedsatt-funksjonsevne-CRPD-Bystyret-22-11-2023",
  "tekst": " Byr\u00e5dsleders avdeling, stab Til Intern korrespondanse Bystyrets kontor v/ Anne Marit Myrstad Eriksen V\u00e5r referanse: 2023/257939-3 Saksbehandler: Richard Taule Fra Dato: 27. november 2023 Byr\u00e5d for Svar p\u00e5 interpellasjon nr. 1 fra Katrine N\u00f8dtvedt (MDG) om menneskerettighetene for mennesker med nedsatt funksjonsevne (CRPD). Bystyret 22.11.2023 Bergen er en menneskerettighetsby, men fortsatt f\u00e5r ikke alle innbyggere oppfylt sine grunnleggende rettigheter. En av grunnene til dette er at FN-konvensjonen for rettigheter til personer med nedsatt funksjonsevne (CRPD) ikke er innarbeidet i norsk lovverk. Hovedprinsippene i CRPD er selvbestemmelse, ikke-diskriminering, deltakelse og inkludering, respekt for forskjeller, like muligheter, tilgjengelighet, likestilling mellom menn og kvinner, og respekt for utviklingsmulighetene og identiteten til barn. Dette er grunnleggende menneskerettslige prinsipper som det burde v\u00e6re en selvf\u00f8lge \u00e5 f\u00f8lge i et land som Norge. Norge ratifiserte CRPD i 2013, men har fortsatt ikke tatt inn konvensjonen fullt og helt i norsk menneskerettighetslovgivning, til tross for sterke oppfordringer og krav fra interesse- og brukerorganisasjoner. CRPD inneb\u00e6rer at kommunene skal sikre ikke bare hjelp til \u00e5 kle p\u00e5 seg og spise, men ogs\u00e5 til \u00e5 delta i kultur, religion og samfunnet p\u00e5 lik linje med andre. Innsatsen kan ikke begrense seg til det som gj\u00f8res i helsetilbudet, NAV og skolene. Derfor kan det v\u00e6re viktig \u00e5 ha med m\u00e5lsettinger om menneskerettigheter for personer med funksjonsnedsettelse i fremtidige kommunale planer og styringsdokumenter og s\u00f8rge for en koordinator i kommunen med s\u00e6rskilt ansvar for at rettighetene f\u00f8lges. Tilgangen til \u00e5 delta i eget liv og i Bergens n\u00e6rmilj\u00f8er fordrer en innsats for \u00f8kt brukermedvirkning, beslutningsst\u00f8tte for personer med utviklingshemming, og \u00e5 sikre tilgangen p\u00e5 tolker og alternativ supplerende kommunikasjon (ASK) som fjerner hindre for \u00e5 uttrykke egne behov. Deltakelse kan ogs\u00e5 muliggj\u00f8res for flere ved \u00e5 ta i bruk fagfolk med kompetanse p\u00e5 universell utforming og mennesker med erfaringskompetanse tidligere i planleggingen av anbud p\u00e5 l\u00e6reverk og planlegging av nybygg. Selv om CRPD ikke i sin helhet er inkorporert i nasjonalt lovverk er det ingenting som hindrer norske kommuner i \u00e5 oppfylle prinsippene i den. Sp\u00f8rsm\u00e5l: Vil byr\u00e5det forplikte seg til \u00e5 implementere CRPD i Bergen kommune? Svar fra byr\u00e5dsleder: Bergen er en menneskerettighetsby. Byr\u00e5det vil la menneskerettighetene ligge til grunn for hele kommunens virksomhet. Bergen skal v\u00e6re en demokratisk og rettferdig by som fremmer raushet, toleranse, ytringsfrihet og meningsmangfold for alle- inkludert mennesker med nedsatt funksjonsevne. Mennesker med nedsatt funksjonsevne har, som alle andre, ytrings- og informasjonsfrihet etter Grunnloven \u00a7 100 og i den Europeiske menneskerettighets Konvensjon (EMK) artikkel 10. I tillegg har de et menneskerettslig vern i FNs konvensjon om rettighetene til mennesker med nedsatt funksjonsevne (CRPD). Konvensjonen er ratifisert av Norge. CRPD inneholder bestemmelser om ytringsfrihet og tilgang p\u00e5 informasjon. Konvensjonen gir ogs\u00e5 blant annet rett til \u00e5 ta del i det politiske og offentlige liv, rett til \u00e5 leve frie og selvstendige liv og til \u00e5 v\u00e6re en del av samfunnet. I tillegg til \u00e5 v\u00e6re selvstendige rettigheter, er disse bestemmelsene ogs\u00e5 viktige for ytringsfriheten til funksjonshemmede. Norge sluttet seg til CRPD i 2013. Det ble ansett n\u00f8dvendig med endringer i vergem\u00e5lslovgivningen og diskrimineringsombudsloven, men ellers ble CRPD gjennomf\u00f8rt ved konstatering av at norsk rett allerede var i overenstemmelse med konvensjonen. Byr\u00e5det vil f\u00f8re en aktiv og m\u00e5lrettet politikk for \u00e5 \u00f8ke bevisstheten og kompetansen om rettighetene til personer med funksjonsnedsettelse, og sikre at kommunen gjennom planlegging, utforming og gjennomf\u00f8ring av kommunale tjenester og tilbud oppn\u00e5r likestilling. Byr\u00e5det ser det som avgj\u00f8rende med en tett dialog med brukerr\u00e5dene og bruker- og pasientorganisasjoner i dette arbeidet. Christine B. Meyer - byr\u00e5dsleder Dokumentet er godkjent elektronisk. "
}