{
  "dokument_id": "1fd5d496-9f41-53d6-8501-9c84e7ad0188",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Geir Steinar Dale (AP), Thor Haakon Bakke (MDG), Mailiss Solheim-\u00c5kerblom (R) og Eivind Sk\u00e5r (KrF) om etablering av parkeringshus i Ytre Arna",
  "url": "https://bergen.kommune.no/politikere-utvalg/api/fil/bk360/10730051/Svar-pa-representantforslag-fra-Geir-Steinar-Dale-AP-Thor-Haakon-Bakke-MDG-Mailiss-Solheim-Akerblom-R-og-Eivind-Skar-KrF-om-etablering-av-parkeringshus-i-Ytre-Arna",
  "tekst": " BBU - kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/42932-9 Saksbehandler: Senia Raum Fra Dato: 7. august 2024 Byr\u00e5d for byutvikling Svar p\u00e5 representantforslag fra Geir Steinar Dale (AP), Thor Haakon Bakke (MDG), Mailiss Solheim-\u00c5kerblom (R) og Eivind Sk\u00e5r (KrF) om etablering av parkeringshus i Ytre Arna Forretningsutvalget behandlet saken i m\u00f8tet 12.03.2024 sak 91/24 og fattet f\u00f8lgende vedtak: 1. Representantforslag fr\u00e5 Geir Steinar Dale (AP), Thor Haakon Bakke (MDG), Mailiss Solheim-\u00c5kerblom (R) og Eivind Sk\u00e5r (KrF) vedr etablering av parkeringshus i Ytre Arna, oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 4.9.24. 3. Utvalg for milj\u00f8 og byutvikling avgir innstilling i saken. Representantene Geir Steinar Dale (AP), Thor Haakon Bakke (MDG), Mailiss Solheim- \u00c5kerblom (R) og Eivind Sk\u00e5r (KrF) har fremmet f\u00f8lgende representantforslag: Forslag til vedtak: 1. Representantforslag fr\u00e5 Geir Steinar Dale (AP), Thor Haakon Bakke (MDG), Mailiss Solheim-\u00c5kerblom (R) og Eivind Sk\u00e5r (KrF) vedr etablering av parkeringshus i Ytre Arna, oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 4.9.24. 3. Utvalg for milj\u00f8 og byutvikling avgir innstilling i saken. Byr\u00e5dets vurdering av representantforslaget: I dag er omr\u00e5det rundt Ytre Arna skole i liten grad tilrettelagt for myke trafikanter og uoversiktlig b\u00e5de for g\u00e5ende og syklende. Ytre Arna har en krevende topografi med bratt terreng og et veinett som best\u00e5r stort sett av smale svingete veier uten fortau. Parkering langs veiene gj\u00f8r forholdene spesielt utfordrende b\u00e5de for myke trafikanter og st\u00f8rre kj\u00f8ret\u00f8y som utrykningskj\u00f8ret\u00f8y og renovasjonsbiler. Det er ogs\u00e5 utfordringer knyttet til hente- og bringesituasjonen ved skolen og ved Bankveien. Dav\u00e6rende byr\u00e5dsavdeling for arbeid, sosial og bolig (BASB) ga i 2018 oppdrag til dav\u00e6rende Byr\u00e5dsavdeling for klima milj\u00f8 og byutvikling (BKMB) og Plan- og bygningsetaten (PBE) \u00e5 utarbeide et forprosjekt (sak 2017/04448). Oppdraget ble i l\u00f8pet av prosessen begrenset til \u00e5 utrede et forslag til lokalisering av et parkeringsanlegg og tiltak for trafikksikring rundt Ytre Arna skole. Intensjonen med forprosjektet var \u00e5 unders\u00f8ke muligheten for lokalisering av et felles parkeringsanlegg som kan muliggj\u00f8re sanering av gateparkering. Forprosjektet ble oversendt dav\u00e6rende BKMB i 2021 og BASB i 2022. Forprosjektet Forprosjektet vurderte 3 ulike alternative lokaliseringer for et felles parkeringsanlegg for bes\u00f8kende, beboere, skolens ansatte og n\u00e6ringsdrivende gjennom et sett med silingskriterier. Alternativ 1, et fjellanlegg lokalisert under Ytre Arna skole med adkomst fra Gaup\u00e5svegen, kom best ut. Alternativet ble vurdert til \u00e5 v\u00e6re teknisk gjennomf\u00f8rbart. Kostnader for bygg og drift Det ble i forprosjektet forutsatt at kommunen bygger og drifter anlegget og det ble foretatt et grovt kostnadsoverslag basert p\u00e5 erfaringstall fra lignende anlegg. Fjellanlegget med plass til 308 biler ble estimert til \u00e5 koste om lag 106 millioner kroner. Kostnadene for et mindre anlegg (200 biler) ble ikke beregnet, men ville gitt lavere kostnad totalt og noe h\u00f8yere kostnad per plass. Dav\u00e6rende BKMB vurderte at et felles parkeringsanlegg under Ytre Arna skolen vil redusere trafikken og frigj\u00f8re areal p\u00e5 gategrunn i omr\u00e5det og dermed bidra til et triveligere og tryggere gatemilj\u00f8. Det ble samtidig pekt p\u00e5 at prosjektene for rehabilitering av Ytre Arna skole og et eventuelt parkeringsanlegg under skolen henger sammen, ligger p\u00e5 samme eiendom og b\u00f8r derfor vurderes og reguleres under ett. Etat for Utbygging gjennomf\u00f8rte, sammen med PBE v/byggesaksavdelingen en forh\u00e5ndskonferanse i 2022. Form\u00e5let var \u00e5 f\u00e5 tilbakemelding om hvorvidt utbedring av Ytre Arna skole, med tilbygg, kunne gjennomf\u00f8res uten reguleringsplan. Tilbakemeldingen fra byggesaksavdelingen var at tilbygg og utbedring av skolebygget trolig kunne gjennomf\u00f8res uten en planprosess. Det fremkommer ikke av referatet fra forh\u00e5ndskonferansen at et parkeringshus under skolen var ett av de planlagte tiltakene, men det kan antas at etablering av parkeringshus vil utl\u00f8se plankrav og ikke kan l\u00f8ses gjennom dispensasjoner. Byr\u00e5det vurderer at et felles parkeringsanlegg ville gitt flere gevinster for Ytre Arna sentrum, herunder \u00f8kt trafikksikkerhet, fremkommelighet og redusert fremmedparkering. Et slikt parkeringsanlegg er ogs\u00e5 i tr\u00e5d med intensjonene i kommunedelplan for Ytre Arna (planID 16060000). Byr\u00e5dsplattformen (Klosterhagen-erkl\u00e6ringen) anerkjenner at parkering er viktig for mange bergensere, b\u00e5de i tilknytning til hjem, arbeid, handel og turomr\u00e5der. Samtidig ser byr\u00e5det at etablering av et parkeringsanlegg i Ytre Arna vil, uavhengig hvilke lokaliseringsalternativ som velges, medf\u00f8re h\u00f8ye investeringer og risiko for Bergen kommune. Byr\u00e5det peker p\u00e5 at kommunen har st\u00f8rre \u00f8konomiske utfordringer og det m\u00e5 gj\u00f8res harde prioriteringer om nye investeringer. Det er ogs\u00e5 \u00f8nskelig \u00e5 heller prioritere igangsatte og p\u00e5g\u00e5ende prosjekt. Byr\u00e5det viser i den forbindelse til tidligere bystyrevedtak om Rothauggarasjen, hvor realiseringen av et slikt anlegg i sin helhet overlates til private akt\u00f8rer. Oppstart av planarbeidet med regulering av Rothauggarasjen (Sandviken mobilitetspunkt) ble behandlet av byr\u00e5det i m\u00f8tet 04.07.2024 sak 1204/24, hvor oppstart ble anbefalt. Byr\u00e5det er derfor \u00e5pen for \u00e5 vurdere, og bist\u00e5 med private initiativ. Et felles parkeringshus vil utl\u00f8se plankrav, og Plan- og bygningsetaten kan v\u00e6re behjelpelig med veiledning knyttet til dette. Konklusjon Det er ikke satt av midler til verken oppstart av reguleringsplanarbeid eller selve byggeprosjektet for et parkeringsanlegg i Ytre Arna. Byr\u00e5det anbefaler ikke at det startes opp arbeid med etablering av nytt parkeringshus i Ytre Arna, med bakgrunn i Bergen kommunes \u00f8konomiske situasjon. Christine B. Meyer - Byr\u00e5dsleder Christine Kahrs - Byr\u00e5d for byutvikling Dokumentet er godkjent elektronisk. "
}