{
  "dokument_id": "690294c5-de3f-54ee-9e26-b2a11b5de38b",
  "doc_type": "case_presentation",
  "kommune": 4601,
  "tittel": "Framforhandlet utbyggingsavtale Mindemyren, Minde all\u00e9 35",
  "url": "https://bergen.kommune.no/politikere-utvalg/api/fil/bk360/11664991/Framstilling-Framforhandlet-utbyggingsavtale-Mindemyren-Minde-all-35",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2024/03502-73 Framforhandlet utbyggingsavtale Mindemyren, Minde all\u00e9 35 Hva saken gjelder: Bergen kommune ved Bymilj\u00f8etaten har fremforhandlet utbyggingsavtale med Frydenb\u00f8 Minde AS, Vestland fylkeskommune og Statens vegvesen, etter plan- og bygningsloven (pbl) kapittel 17. Avtaleprosessen og det foresl\u00e5tte avtaleoppsettet avviker noe fra normalen. Dette er gjort for \u00e5 komme utbygger i m\u00f8te, slik at fremdriften deres ikke blir forsinket. L\u00f8sningene beskrives nedenfor. Den fremforhandlede utbyggingsavtalen, vedlagt, knytter seg til tre oms\u00f8kte bruksendringer innenfor Frydenb\u00f8 Minde AS sin eiendom gnr. 159, bnr. 53, med adresse Minde all\u00e9 35. Eiendommen er lokalisert i nordlige del av Mindemyren, omtrent mellom Fj\u00f8sangerveien og bybanestoppet Mindemyren \u2013 se Figur 1 under. Eiendommen utgj\u00f8r del av S14 i omr\u00e5dereguleringsplan for Mindemyren, med planid. 61140000 (heretter \u00abomr\u00e5dereguleringen\u00bb). Det p\u00e5g\u00e5r detaljregulering av feltet, i planid. 66350000, hvor eiendommen langt p\u00e5 vei er foresl\u00e5tt regulert til kombinert bygg- og anleggsform\u00e5l. 1 Utbyggingsavtalen fastsetter partene sitt ansvar for finansiering og realisering av gjenst\u00e5ende infrastrukturtiltak fastsatt som felles rekkef\u00f8lgekrav for Mindemyren, i \u00a7 3.1 i bestemmelsene til omr\u00e5dereguleringen. Infrastrukturtiltakene har i hovedsak bl\u00e5gr\u00f8nne eller samferdselsform\u00e5l, og m\u00e5 v\u00e6re \u00abopparbeidet eller sikret opparbeidet\u00bb f\u00f8r det kan bli igangsettelsestillatelse til tiltak som for eksempel bruksendringer. Planbestemmelsene i \u00a7 3.2 fastsetter at alternativet \u00absikret opparbeidet\u00bb blant annet kan bli innfridd ved at tiltakshaver inng\u00e5r og innfrir pliktene sine i utbyggingsavtale. Utbyggingsavtalen \u2013 Formaliteter og innhold I tr\u00e5d med plan- og bygningsloven \u00a7 17-4 f\u00f8rste ledd kunngjorde Bergen kommune oppstart av forhandlinger om utbyggingsavtaler innenfor omr\u00e5dereguleringen for Mindemyren den 31.10.2010. Den framforhandlede utbyggingsavtalen med Frydeb\u00f8 Minde AS var utlagt til offentlig ettersyn i perioden 5.9.2024 \u2013 5.10.2024, uten at det kom merknader til avtalen. Dette er den \u00e5ttende utbyggingsavtalen innenfor omr\u00e5dereguleringen for Mindemyren. Hovedprinsippet i avtalen er at Frydenb\u00f8 Minde AS plikter \u00e5 betale et anleggsbidrag tilsvarende sin relative del av den gjenst\u00e5ende tekniske og bl\u00e5gr\u00f8nne infrastrukturen p\u00e5 Mindemyren. De offentlige avtalepartene har p\u00e5 sin side sitt respektive ansvar knyttet til realiseringen av tiltakene. Grunnlag for anleggsbidrag er: - Kostnadsoverslag for de gjenst\u00e5ende felles infrastrukturtiltakene i omr\u00e5dereguleringen. - Ventede kostnader til \u00e5 gjennomf\u00f8re de nevnte infrastrukturtiltakene, som felt S14 har rekkef\u00f8lgekrav om - Ansl\u00e5tt utbyggingspotensial innenfor omr\u00e5dereguleringen; 550 000 m2 BRA - Ventede finansieringsbidrag, fra private utbyggere og offentlige styresmakter, for \u00e5 gjennomf\u00f8re infrastrukturtiltakene. Frydenb\u00f8 Minde AS skal betale et anleggsbidrag per m2 BRA selskapet bruksendrer p\u00e5 kr 2 400 ekskl. mva. per 4. kvartal 2021, med tillegg av indeksregulering. Anleggsbidragssummen er bestemt av bystyret i sak 84/23. Totalt utgj\u00f8r anleggsbidraget i overkant av 15 MNOK, f\u00f8r indeksregulering, da selskapet samlet har s\u00f8kt om \u00e5 bruksendre 6256 m2 BRA. Utbyggingsavtalen er framforhandlet p\u00e5 Frydenb\u00f8 Minde AS sitt initiativ. Bymilj\u00f8etaten understreker at selskapet likevel har v\u00e6rt tydelig p\u00e5 at de mener det ikke er grunnlag for \u00e5 gjennomf\u00f8re rekkef\u00f8lgebestemmelsen i \u00a7 3.1 i omr\u00e5dereguleringen for bruksendringene selskapet har s\u00f8kt om. Dette fremkommer i utbyggingsavtalen pkt. 6.2. Her st\u00e5r det at Frydenb\u00f8 Minde AS har redegjort for synspunktet i de aktuelle byggesaksprosessene, herunder s\u00f8kt om dispensasjon fra kravet. Samme sted st\u00e5r det at Frydenb\u00f8 Minde AS sin begrunnelse for \u00e5 inng\u00e5 utbyggingsavtalen er realisering av de oms\u00f8kte bruksendringene, uavhengig av resultatet i p\u00e5g\u00e5ende byggesaker og eventuelle etterf\u00f8lgende prosesser. De p\u00e5g\u00e5ende byggesaks-/klageprosessene, og Frydenb\u00f8 Minde AS sine nevnte utgangspunkt for avtaleforhandlingene, gj\u00f8r at forfallsfristene for selskapet sin innbetaling av anleggsbidrag er utsatt i tid. Forfallsfristen for byggesaken som gjelder bruksendring med tanke p\u00e5 leietakeren Signo Dokken1, er samsvarende med byutviklingsbyr\u00e5den sitt fullmaktsvedtak 9.4.2024 i forbindelse med mottatt klage. Forfallsfristene for de to andre sakene er relatert til utfallet av byggesaksprosessene, hvor forfallsfristen seinest er fem uker etter at Statsforvalteren sitt endelige vedtak har kommet frem til Frydenb\u00f8 Minde AS \u2013 med mindre noe annet blir bestemt i byggesaksprosessen. De s\u00e6rskilte forfallsfristene i avtalen pkt. 7.2.1 er i pkt. 7.3 gjort avhengig av at det blir stilt p\u00e5kravsgaranti fra bankinstitusjon for anleggsbidraget, inkludert tillegg for venta indeksregulering. 2 Handelsbanken stilte 14.10.2024 p\u00e5kravsgaranti for det avtalte bel\u00f8pet. Garantilengden viste seg \u00e5 v\u00e6re vesentlig kortere enn den framforhandlede utbyggingsavtalen fastsetter. Av denne grunn og hensynet til de offentlige avtalepartene sin \u00f8konomiske risiko, fant Bymilj\u00f8etaten ut at en ikke \u00e5 kunne akseptere garantien. Frydenb\u00f8 Minde AS og Bymilj\u00f8etaten inngjekk etter dette en tilleggsavtale, vedlagt, som inneb\u00e6rer en tilf\u00f8ying til utbyggingsavtalen pkt. 7.2.1 andre avsnitt. I praksis fastsetter tillegget at forfallsfristen for anleggsbidraget er seinest tre m\u00e5neder f\u00f8r utl\u00f8pet av den fremlagte garantien, jf. tilleggsavtalen pkt. 2. Dersom Frydenb\u00f8 Minde AS ikke overholder denne forfallsfristen kan kommunen gj\u00f8re betalingsplikten gjeldende, og om n\u00f8dvendig kreve det aktuelle garantibel\u00f8pet utbetalt - f\u00f8r utl\u00f8pet av garantitiden. Bakgrunnen for tilleggsavtalen er at Frydenb\u00f8 Minde AS, som f\u00f8lge av utilfredsstillende sikkerhetsstillelse ikke fylte vilk\u00e5rene for \u00e5 f\u00e5 innvilget s\u00f8knad om midlertidig brukstillatelse for ett av tiltakene utbyggingsavtalen gjelder. Initiativet til tilleggsavtalen begrunnet Frydenb\u00f8 Minde AS med at alternativet \u2013 \u00e5 skaffe til veie en fullgod garanti \u2013 ville ta lenger tid enn \u00e5 bli enige om en tilleggsavtale. Med tanke p\u00e5 tidsaspektet viste Frydenb\u00f8 Minde AS til tapte leieinntekter som en reell konsekvens for selskapet. Ved \u00e5 fastsette en siste forfallsfrist for Frydenb\u00f8 Minde AS sitt samlede anleggsbidrag, f\u00f8r utl\u00f8pet av garantitiden, reparerer tilleggsavtalen mangelen ved garantien av 14.10.2024. Tilleggsavtalen gir de offentlige partene tilstrekkelig trygghet for anleggsbidraget Frydenb\u00f8 Minde AS plikter \u00e5 betale. Dette, sammenholdt med hensynet til Frydenb\u00f8 Minde AS og deres leietaker, gj\u00f8r at Bymilj\u00f8etaten aksepterte l\u00f8ysingen med tilleggsavtalen. Spesielt for denne utbyggingsavtalen er ogs\u00e5 at partene er enige om at avtalen vil bli helt eller delvis terminert dersom det omdiskuterte rekkef\u00f8lgekravet skulle falle bort i relasjon til en eller flere av de tre tiltakene Frydenb\u00f8 Minde AS har s\u00f8kt om. Dette kommer frem av og er n\u00e6rmere regulert i utbyggingsavtalen pkt. 16. De offentlige partene har siste frist for \u00e5 oppfylle sine plikter etter avtalen innen 2050, jf. pkt. 9 i utbyggingsavtalen. Fristen henger sammen med ventet tidshorisont for transformasjonen av Mindemyren. Dersom infrastrukturtiltaka ikke realiseres innen denne fristen, avgj\u00f8r avtalen at Frydenb\u00f8 Minde AS skal f\u00e5 innbetalt anleggsbidrag tilbakebetalt. Fagetatens vurdering og anbefaling: Pbl \u00a7 17-3 tredje ledd gir rammene for innholdet i utbyggingsavtalen med Frydenb\u00f8 Minde AS. Infrastrukturtiltakene i avtalen er fastsatt som rekkef\u00f8lgekrav for Frydenb\u00f8 Minde AS sin eiendom innenfor felt S14, og er vurdert som n\u00f8dvendige for \u00e5 gjennomf\u00f8re planen. Avtalen m\u00e5 ogs\u00e5 v\u00e6re forholdsmessig. Sees Frydenb\u00f8 Minde AS sine tiltak opp mot kommunen og de andre offentlige avtalepartene sine respektive plikter etter avtalen, og de offentlige avtalepartene sine ytelser for \u00e5 f\u00e5 gjennomf\u00f8rt de felles infrastrukturtiltakene p\u00e5 Mindemyren ellers, mener Bymilj\u00f8etaten at avtalen er forholdsmessig og balansert. I tillegg til \u00e5 ha et omfattende realiseringsansvar, vises det til at tiltakene er forutsatt delfinansiert gjennom offentlige bidrag. Videre oppfatter Bymilj\u00f8etaten at avtalen er forholdsmessig ved at st\u00f8rrelsen p\u00e5 anleggsbidraget gjenspeiler omfanget av utbyggingsprosjektet, sett opp mot den ventede p\u00e5kjenningen utbyggingen vil ha p\u00e5 infrastrukturtiltakene. Etter dette mener Bymilj\u00f8etaten at innholdet i den framforhandlede utbyggingsavtalen er innenfor rammene i pbl \u00a7 17-3 tredje ledd. 3 N\u00e5r det gjelder avtalens s\u00e6rskilte regulering av forfallsfristene for Frydenb\u00f8 Minde AS sitt anleggsbidrag, er bruksendringss\u00f8knadene utbyggingsavtalen er knyttet til i prosesser som langt p\u00e5 vei har frister for saksbehandling og klage. Dette gj\u00f8r at sakene vil f\u00e5 avgj\u00f8res innenfor en avgrenset tid. Partene vil da f\u00e5 det klart for seg om anleggsbidraget skal betales og n\u00e5r de ulike forfallsfristene i s\u00e5 fall trer inn. Tilleggsavtalen gj\u00f8r at siste forfallsfrist er 30.9.2024. Videre vektlegges innspill fra utbygger om at det fremst\u00e5r som lite praktisk og \u00f8konomisk \u00e5 mulig m\u00e5tte gj\u00f8re en eller flere tilbakebetalinger av innbetalt anleggsbidrag. Innspillet vurderes som spesielt relevant sett i forhold til den avgrensede tidshorisonten, og vil kunne gj\u00f8re at b\u00e5de den private parten og Bymilj\u00f8etaten sparer det som kan vise seg \u00e5 bli un\u00f8dvendig administrativt arbeid. Ellers inneb\u00e6rer avtalen pkt. 7.3 at garantibel\u00f8pet vil forfalle ved de offentlige avtalepartene sitt p\u00e5krav. Garantiformen gj\u00f8r dessuten at det er Frydenb\u00f8 Minde AS som b\u00e6rer prosessrisikoen dersom selskapet mener det ikke skulle v\u00e6re grunnlag for en garantiutbetaling. De to sistnevnte forholdene gj\u00f8r at Bymilj\u00f8etaten oppfatter at den s\u00e6rskilte reguleringen av forfallsfristen inneb\u00e6rer liten risiko for de offentlige avtalepartene. Etter en samlet vurdering, hvor nevnte forhold har blitt tillagt spesiell vekt, har Bymilj\u00f8etaten kommet til at en anbefaler at Bergen kommune i denne utbyggingsavtalen aksepterer et unntak med utsatt forfallsfrist. Vestland fylkeskommune og Statens vegvesen har akseptert Frydenb\u00f8 Minde AS sitt forbehold om terminering av avtalen ved eventuelt bortfall av rekkef\u00f8lgekravene for en eller flere av de oms\u00f8kte bruksendringene. Bymilj\u00f8etaten anbefaler at Bergen kommune gir tilsvarende aksept, for \u00e5 legge til rette for at Frydenb\u00f8 Minde AS sin planlagte utbygging kan gjennomf\u00f8res. Et sentralt moment i vurderingen har v\u00e6rt at byggesakene er i prosess og vil f\u00e5 sin avklaring i n\u00e6r framtid. Videre fastsetter avtalen pkt. 16 at Frydenb\u00f8 Minde AS m\u00e5 ta eventuelle rettslige skritt seinest tre m\u00e5neder etter at Statsforvalteren har truffet endelig vedtak i de respektive sakene. Dette gj\u00f8r at eventuelle rettslige prosesser ogs\u00e5 vil skje innen rimelig tid. \u00d8konomiske konsekvenser: Ikke relevant Byr\u00e5dens vurdering og anbefaling/konklusjon: Byr\u00e5den anbefaler at byr\u00e5det godkjenner utbyggingsavtalen med Frydenb\u00f8 Minde AS om oppfyllelse av gjenst\u00e5ende rekkef\u00f8lgekrav i omr\u00e5dereguleringsplan for Mindemyren. Infrastrukturtiltakene har i hovedsak bl\u00e5gr\u00f8nne eller samferdselsform\u00e5l. Det er i vurderingen lagt vekt p\u00e5 at utbyggingsavtalen er den \u00e5ttende avtalen som er inng\u00e5tt for dette omr\u00e5det, og at anleggsbidraget ved avtalen vil bidra til gjennomf\u00f8ring av gjenst\u00e5ende tekniske og bl\u00e5gr\u00f8ne infrastruktur. Byr\u00e5den er videre enig med vurderingen som er foretatt av Bymilj\u00f8etaten, da en mener at rekkef\u00f8lgekravene i utbyggingsavtalen er n\u00f8dvendige, og at tiltak og kostnad anses som forholdsmessige etter kravene i pbl \u00a7 17-3 Byr\u00e5den er videre enige i Bymilj\u00f8etatens vurderinger om avtalens s\u00e6rskilte regulering av forfallsfristene for Frydenb\u00f8 Minde AS sitt anleggsbidrag, og mener at kommunen m\u00e5 legge til rette for at planlagt utbygging kan gjennomf\u00f8res. Det vises for \u00f8vrig til Bymilj\u00f8etaten sine vurderinger i sin helhet. Vedtakskompetanse: Myndighet til \u00e5 inng\u00e5 utbyggingsavtaler er delegert til byr\u00e5det, jf. bystyresak 462/24, Byr\u00e5dets fullmakter punkt 2.16: \u00abByr\u00e5det kan ogs\u00e5 inng\u00e5 utbyggingsavtaler jf. plbl \u00a7 17 (ref. bystyresak 63/07)\u00bb 4 Byr\u00e5d for byutvikling innstiller til byr\u00e5det \u00e5 fatte f\u00f8lgende vedtak: 1. Byr\u00e5det godkjenner utbyggingsavtalen med Frydenb\u00f8 Minde AS. 2. Byr\u00e5d for byutvikling delegeres myndighet til \u00e5 signere utbyggingsavtalen p\u00e5 vegne av kommunen. Dato: 15. januar 2025 Christine Kahrs Byr\u00e5d for byutvikling Dokumentet er godkjent elektronisk. Vedlegg: Fagnotat av 14.11.24 med f\u00f8lgende vedlegg: 1. Framforhandlet utbyggingsavtale Mindemyren, Minde all\u00e9 35 2. Tilleggsavtale til utbyggingsavtale for deler av Minde all\u00e9 5 "
}