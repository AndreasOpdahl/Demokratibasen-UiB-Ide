{
  "dokument_id": "21f61a62-1954-5e7d-be55-590943236610",
  "doc_type": "case_presentation",
  "kommune": 4601,
  "tittel": "\u00c5sane. Gnr. 190, Bnr. 1 mfl. \u00c5sane energipark. Vurdering av stans av planinitiativ",
  "url": "https://bergen.kommune.no/politikere-utvalg/api/fil/bk360/9936495/Framstilling-Asane-Gnr-190-Bnr-1-mfl-Asane-energipark-Vurdering-av-stans-av-planinitiativ",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/280923-19 \u00c5sane. Gnr. 190, Bnr. 1 mfl. \u00c5sane energipark. Vurdering av stans av planinitiativ Hva saken gjelder: Saken gjelder Plan- og bygningsetatens avgj\u00f8relse om stans av planinitiativ for et omr\u00e5de ved Salhusvegen i \u00c5sane bydel, fremmet av Vesta Eiendom \u00c5sane Energipark AS / Tertnes Holding AS. Figur 1 og 2: R\u00f8dt omriss viser foresl\u00e5tt planomr\u00e5de. Omr\u00e5det ligger \u00f8st for Salhusvegen, og strekker seg nord for innkj\u00f8rselen til BIR gjenvinningsstasjon (figur 1 og 2). De aktuelle arealene omfatter i hovedsak utmark, som best\u00e5r av ulike typer skog, gammel beitemark, myr og bekkel\u00f8p. Lengst nord i planomr\u00e5det starter turstien mot Vardfjellet og H\u00f8gstefjellet, og i s\u00f8r passerer \u00abDen Trondhjemske postvei\u00bb. Overordnede f\u00f8ringer Det aktuelle omr\u00e5det er i hovedsak uregulert. I kommuneplanens arealdel (KPA 2018) er omr\u00e5det i hovedsak avsatt til LNF (landbruks-, natur- og friluftsomr\u00e5de) og mindre deler til \u00f8vre byggesone, ytre fortettingssone, kommunaltekniske anlegg og masseh\u00e5ndtering (figur 3). I kommunedelplan (KDP) for sentrale deler av \u00c5sane (planID 9930000, vedtatt 2006) er arealene i hovedsak avsatt til LNF-omr\u00e5der og deler avsatt til industriomr\u00e5der (figur 4). 1 Figur 3. Planomr\u00e5det (gr\u00f8nt omriss) og KPA. 2018 Figur 4. Planomr\u00e5det og KDP \u00c5sane. Beskrivelse av planinitiativet Intensjonen med planinitiativet er \u00e5 regulere et n\u00e6ringsomr\u00e5de med form\u00e5l lager, kontor, produksjon, verksted og annen n\u00e6ringsrettet virksomhet (figur 5). Bakgrunnen er at forslagsstiller har behov for ny base for sin virksomhet n\u00e5r dagens lokaler p\u00e5 Eidsv\u00e5g m\u00e5 vike plass for forlenget Fl\u00f8yfjellstunnel og bybane. Forslagsstiller \u00f8nsker ogs\u00e5 \u00e5 tilby lokaler til samarbeidspartnere, andre n\u00e6ringsakt\u00f8rer og funksjoner som m\u00e5 relokaliseres p\u00e5 grunn av fremtidig byutvikling i \u00c5sane. Figur 5. Foresl\u00e5tt utbygging Planomr\u00e5det er 127 daa og den innledende stedsanalysen legger opp til en grunnflate p\u00e5 ca. 22.000 kvm BRA, og samlet utnyttelse p\u00e5 30\u2013 50.000 kvm BRA. Planforslaget vurderes \u00e5 v\u00e6re konsekvensutredningspliktig, jf. \u00a7\u00a7 6 og 8 i forskrift om konsekvensutredninger. Prosess Byr\u00e5det avviste i 2020 et planforslag, f\u00f8r utleggelse til offentlig ettersyn, for del av det aktuelle omr\u00e5det; Brurabykset n\u00e6ringsomr\u00e5de (byr\u00e5dssak 1300/20). Begrunnelsen var at foresl\u00e5tt plangrep hadde for store negative konsekvenser for vassdrag, veg og kulturlandskap. 2 Det er avholdt veiledningsm\u00f8te med Plan- og bygningsetaten i forkant av mottatt planinitiativ (27.09.2023, sak PLAN-2023/15218). I veiledningsm\u00f8tet var Plan- og bygningsetatens vurdering at plassering av foresl\u00e5tt tiltak er i strid med overordnete planer og strategier. Planinitiativet med anmodning om oppstartsm\u00f8te ble fremmet for Plan- og bygningsetaten den 11.12.2023, og det ble den 29.01.2024 ikke anbefalt planoppstart. Anmodning om politisk behandling av saken ble oversendt til Plan- og bygningsetaten av forslagstiller den 01.02.2024. Fagetatens vurdering og anbefaling: Overordnede planer og f\u00f8ringer Etter Plan- og bygningsetatens (PBE) vurderinger er planinitiativet i strid med arealform\u00e5let i overordnede planer og med \u00f8nsket byutvikling b\u00e5de i kommunen og i \u00c5sane bydel. Det \u00e5pnes ikke opp for etablering av andre n\u00e6ringsvirksomheter enn landbruk innenfor LNF- omr\u00e5der (jf. KPA \u00a7 31), som foresl\u00e5tt planomr\u00e5de hovedsakelig er avsatt til i overordnet plan. PBE vurderer derfor at planinitiativet er i strid med arealform\u00e5let i KPA 2018. PBE viser ogs\u00e5 til at mulig utvikling i denne delen av \u00c5sane ble vurdert og avvist i planforslag for Brurabykset n\u00e6ringsomr\u00e5de av byr\u00e5det i 2020. I KDP \u00c5sane sentrale deler var det \u00e5pnet for noe n\u00e6ringsbebyggelse her da det var vist en tras\u00e9 for ny E39 gjennom dette omr\u00e5det (tunnel Midtbygda \u2013 Nordhordlandbrua). Denne vegl\u00f8sningen var avsatt i kommunedelplan for E39 \u00c5sane nord, som ble opphevet av bystyret (sak 102/20) i 2020, og erstattet av kommunedelplan for Arna-V\u00e5gsbotn-Klauvaneset (planID 61200000). Grunnlaget for nye n\u00e6ringsomr\u00e5der ble derfor vurdert som bortfalt. P\u00e5 grunn av forannevnte og av hensyn til de mange verdiene i omr\u00e5det, vurderte byr\u00e5det det som mer aktuelt \u00e5 bevare omr\u00e5det enn \u00e5 bygge det ut i forbindelse med behandling av planforslag for Brurabykset n\u00e6ringsomr\u00e5de i 2020. Kulturlandskap I planinitiativet er det beskrevet at tiltaket vil kunne ha negativ virkning p\u00e5 kulturmilj\u00f8. Foresl\u00e5tt planomr\u00e5de grenser til, og g\u00e5r delvis inn i hensynssone i KPA 2018 for kulturmilj\u00f8 for jordbrukslandskap Mellingen. PBE peker p\u00e5 at de viktigste kulturminnene og kulturmilj\u00f8ene i \u00c5sane er knyttet til landbrukshistorien. Byantikvaren har spilt inn at planinitiativet legger opp til en massiv utbygging i et viktig kulturmilj\u00f8 og vil fjerne sammenhengen i kulturmilj\u00f8et og f\u00e5 store negative konsekvenser. Planinitiativet vurderes av PBE \u00e5 v\u00e6re i strid med kommuneplanens m\u00e5l om \u00e5 s\u00f8rge for byutvikling som ivaretar byens kulturlandskap (jf. KPA \u00a7 1) samt vedtatt kulturmilj\u00f8plan. Naturmangfoldverdier Foresl\u00e5tt planomr\u00e5de er i hovedsak et ubebygd skogsomr\u00e5de med innslag av myr og bekker, og registrerte naturtyper og r\u00f8dlistede arter. Planinitiativet er vedlagt en innledende naturmangfoldrapport, og det er gjort rede for at avb\u00f8tende tiltak som gr\u00f8nne takflater og insektshotell vil vurderes. Foresl\u00e5tt utbygging inneb\u00e6rer nedbygging av natur og vesentlige terrenginngrep, og det oppgis i planinitiativet at tiltakene vil kunne ha negativ virkning p\u00e5 bl\u00e5gr\u00f8nne strukturer, naturmangfold, landskap og omgivelser (figur 6). I planinitiativet er foresl\u00e5tt bebyggelse lagt utenom myren s\u00f8r i omr\u00e5det, men ny bebyggelse inneb\u00e6rer inngrep i terreng og natur n\u00e6rt vassdrag og myr, og ny atkomstveg m\u00e5 krysse en bekk. Av planinitiativet fremg\u00e5r det ogs\u00e5 at den r\u00f8dlistede naturtypen elvevannmasser kan bli ber\u00f8rt. Mesteparten av s\u00f8rlige del av planomr\u00e5det vil omfattes av byggegrense langs vassdrag (jf. KPA \u00a7 6.2.2) som er 50 meter innenfor LNF-omr\u00e5der. 3 Figur 6. Verdier i og rundt planomr\u00e5det (sort strek) PBE vurderer at planinitiativet er i strid med kommuneplanens m\u00e5l om \u00e5 s\u00f8rge for gr\u00f8nn og b\u00e6rekraftig byutvikling som ivaretar byens naturlandskap samt ivaretakelse av vassdrag og myr. Friluftsliv og barn og unge Planinitiativet oppgis \u00e5 kunne ha noe negativ virkning p\u00e5 friluftsliv og folkehelse. Nordre del av foresl\u00e5tt planomr\u00e5de ligger innenfor byfjellsgrensen og hensynssone friluftsliv (jf. KPA \u00a7 35.2). Byfjellene Nord Veten-omr\u00e5det er kartlagt og verdsatt som sv\u00e6rt viktig friluftsomr\u00e5de, og det er skiltede turveier innenfor omr\u00e5det. Tiltak innenfor denne delen av foresl\u00e5tt planomr\u00e5de er, etter PBE sin vurdering, klart i strid med hensynssone friluftsliv og byfjellsgrensen. I planinitiativet er det oppgitt at det ikke vil ha virkning p\u00e5 barn og unges bruk av omr\u00e5det, men PBE peker p\u00e5 at barn og unges bruk av omr\u00e5det er ikke kjent, og det kan ikke utelukkes at planinitiativet vil p\u00e5virke eller omdisponere areal som brukes av barn og unge. Klima PBE peker p\u00e5 at det til tross for foresl\u00e5tt plannavn (\u00c5sane energipark) ikke er foresl\u00e5tt tiltak knyttet til energiforsyning, kun egen energiproduksjon som solceller p\u00e5 tak. Planinitiativet inneb\u00e6rer nedbygging av karbonlager, i hovedsak skog, men kan ogs\u00e5 ber\u00f8re myromr\u00e5der. PBE vurderer at tiltaket kan f\u00f8re til \u00f8kt personbiltrafikk. Statens vegvesen har p\u00e5pekt at planinitiativet er i strid med nullvekstm\u00e5let i personbiltrafikk. Konklusjon Plan- og bygningsetaten har konkludert med at oppstart ikke anbefales. PBE vurderer at planinitiativet er i strid med kommunale, regionale og nasjonale planer og retningslinjer, herunder arealform\u00e5l, byfjellsgrensen og byggegrense langs vassdrag i kommuneplanens arealdel. Utviklingen av omr\u00e5det vil v\u00e6re i strid med kommuneplanens overordnede m\u00e5l om b\u00e6rekraftig byutvikling og ivaretakelse av byens natur- og kulturlandskap med bl\u00e5gr\u00f8nne strukturer som \u00f8kologiske korridorer, bekker/vassdrag og myromr\u00e5der. Oppstart av planarbeid vil ogs\u00e5 v\u00e6re i strid med KPAs form\u00e5l om effektive og forsvarlige plan- og byggesaksprosesser. 4 Forslagsstillers merknader: Forslagsstiller ba i brev datert 01.02.2024 om \u00e5 f\u00e5 planinitiativet lagt frem for politisk avgj\u00f8relse. Det vises til at Bergen kommune sine overordnede planer ikke svarer ut hvordan \u00c5sane bydel sine arbeidsplasser skal videref\u00f8res og tilpasses den vedtatte byutviklingen som skal skje fremover. Det angis at behovet for erstatningsareal som f\u00f8lge av st\u00f8rre byutviklingsprosjekter ikke er tilstrekkelig l\u00f8st av Bergen kommune, og at det er et stort behov for tilgjengelige n\u00e6ringsarealer. Det skrives ogs\u00e5 at avvisningens utfordringspunkter kan adresseres og l\u00f8ses i en reguleringsprosess. \u00d8konomiske konsekvenser: Saken har ingen direkte \u00f8konomiske konsekvenser for Bergen kommune. Byr\u00e5dens vurdering og anbefaling/konklusjon: I henhold til plan- og bygningsloven \u00a7 12-8, andre ledd kan kommunen beslutte at et privat planinitiativ skal stoppes dersom kommunen finner at det ikke b\u00f8r f\u00f8re frem. Det g\u00e5r fram av samme bestemmelse at beslutningen ikke kan p\u00e5klages, men forslagsstiller kan kreve \u00e5 f\u00e5 den forelagt for bystyret (Utvalg for milj\u00f8 og byutvikling) til endelig avgj\u00f8relse. Form\u00e5let med bestemmelsen er \u00e5 redusere un\u00f8dvendig ressursbruk for alle parter n\u00e5r det etter en planfaglig vurdering anses som urealistisk at planinitiativet kan bli vedtatt som endelig plan. Samtidig skal planinitiativ ikke stoppes dersom det er mulig \u00e5 gj\u00f8re justeringer i planarbeidet som \u00f8ker sannsynligheten for at planen vil bli vedtatt. Dersom planinitiativet er i strid med overordnede planer, lokale forskrifter eller nasjonale og regionale interesser, vil det v\u00e6re et mer grunnleggende hinder som forslagsstillerens prosjekt \u00e5penbart ikke vil kunne l\u00f8se. Byr\u00e5den vurderer at foresl\u00e5tt planinitiativ er i strid med arealform\u00e5let i KPA 2018, og vil kunne ha st\u00f8rre negative konsekvenser for b\u00e5de naturmangfold, vassdrag, friluftsliv, byfjellsgrensen og kulturmilj\u00f8. Byr\u00e5den anser likevel at det er sannsynlig at det kan gj\u00f8res justeringer gjennom en reguleringsprosess slik at planforslaget i mindre grad vil komme i vesentlig konflikt med forannevnte hensyn. Byr\u00e5den vil utdype dette under. Alle plansaker inneb\u00e6rer vurderinger der ulike hensyn i ulik grad m\u00e5 vektes opp mot hverandre. I denne saken er det en klar interessekonflikt mellom hensynet til naturmangfold, friluftsliv og kulturmilj\u00f8 p\u00e5 den ene siden, og \u00f8nsket om \u00e5 etablere et nytt n\u00e6ringsomr\u00e5de p\u00e5 den andre siden. Byr\u00e5den \u00f8nsker \u00e5 tilrettelegge for arbeidsplasser i hele Bergen, og mener det er sv\u00e6rt viktig at alle bydeler har en god balanse mellom boliger og arbeidsplasser. Videre ser byr\u00e5den behovet for \u00e5 finne andre n\u00e6ringsarealer n\u00e5r n\u00e6ringsvirksomhet m\u00e5 flytte p\u00e5 grunn av andre viktige byutviklingsprosjekter. Samtidig mener byr\u00e5den at slik utvikling i hovedsak b\u00f8r skje i tr\u00e5d med gjeldende overordnede planer, og skje p\u00e5 en m\u00e5te som ivaretar hensyn til natur, gr\u00f8ntomr\u00e5der og matjord. Det er i forbindelse med planinitiativet laget et godt innledende kunnskapsgrunnlag for \u00e5 vurdere de potensielle konsekvensene av foresl\u00e5tt utbygging. Det er ogs\u00e5 mottatt en rekke uttaler fra h\u00f8ringsinstanser som Statens vegvesen, Bymilj\u00f8etaten, Byantikvaren og Byarkitekten. I naturmangfoldrapporten vedlagt planinitiativet pekes det p\u00e5 at betydelige arealer vil bli bygd ned eller bli vesentlig forringet. Endringen av omr\u00e5dets karakter vil derfor virke negativt inn p\u00e5 plante- og dyrearter som i dag har tilhold i disse omr\u00e5dene. Deler av planomr\u00e5det er ogs\u00e5 sv\u00e6rt viktig for friluftslivet, og kan bli negativt ber\u00f8rt. Det samme gjelder vassdraget som renner gjennom omr\u00e5det, og det sammenhengende kulturmilj\u00f8et. Statens vegvesen har i sin uttale vist til at planinitiativet verken er i tr\u00e5d med overordnet plan eller nullvekstm\u00e5let. 5 Et sentralt tema i vurderingen av planinitiativet er hvorvidt det vil v\u00e6re mulig \u00e5 gj\u00f8re justeringer i planforslaget for \u00e5 \u00f8ke sannsynligheten for at planarbeidet f\u00f8rer frem. Forslagsstiller mener det vil kunne gj\u00f8res tilpasninger slik at planforslaget sikrer viktige hensyn, og byr\u00e5den \u00f8nsker \u00e5 gi forslagsstiller den muligheten. Samtidig utfordrer planinitiativet KPA 2018 p\u00e5 en rekke punkt, og det er derfor n\u00f8dvendig \u00e5 gi f\u00f8ringer for det videre planarbeidet. Byr\u00e5den mener f\u00f8rst og fremst at foreliggende planinitiativ og plangrep ikke kan legges til grunn for et videre planarbeid, og m\u00e5 reduseres i omfang. Hva som vil v\u00e6re mulig \u00e5 realisere i omr\u00e5det m\u00e5 avklares gjennom reguleringsprosessen hvor hensynet til friluftsliv, naturmangfold, landskap, matjord og kulturmilj\u00f8 skal veie tungt. Byr\u00e5den er opptatt av at planforslaget skal resultere i et funksjonelt n\u00e6ringsomr\u00e5de, men forannevnte hensyn m\u00e5 v\u00e6re premissgivende n\u00e5r et LNF-omr\u00e5de skal omreguleres til n\u00e6ringsform\u00e5l. Det er for byr\u00e5den viktig \u00e5 ta vare p\u00e5 naturverdiene, og det m\u00e5 tas s\u00e6rskilt hensyn til r\u00f8dlisteartene i omr\u00e5det, samt til myr og vassdrag. Det m\u00e5 i planprosessen ogs\u00e5 sikres en god dialog med Byantikvaren for \u00e5 avklare hvordan kulturmilj\u00f8et best kan h\u00e5ndteres i planarbeidet. Byr\u00e5den er opptatt av raskere reguleringsprosesser med et lavere konfliktniv\u00e5. Det er ogs\u00e5 \u00f8nskelig at reguleringsprosesser skal oppleves som forutsigbare. P\u00e5 bakgrunn av kunnskapsgrunnlaget som foreligger og forel\u00f8pige uttaler fra h\u00f8ringsinstanser, vurderer byr\u00e5den at det er en stor sannsynlighet for innsigelser fra b\u00e5de regionale og statlige myndigheter. Det blir derfor viktig at planinitiativet bearbeides tidlig i prosessen for \u00e5 redusere reguleringsrisiko. Byr\u00e5den anbefaler tett dialog mellom forslagstiller, PBE og aktuelle innsigelsesmyndigheter, for \u00e5 bidra til en effektiv og rask reguleringsprosess. Konklusjon Etter byr\u00e5dens vurdering er vilk\u00e5rene for \u00e5 stoppe planinitiativet ikke oppfylt ved at det er sannsynlig at en planprosess vil kunne f\u00f8re frem til et bedre tilpasset forslag. Dette forutsetter imidlertid stor fleksibilitet fra forslagstillers side samt at f\u00f8ringene fra saksframlegget legges til grunn i det videre planarbeidet. Byr\u00e5den anbefaler at planinitiativet ikke stanses, og at det kan startes opp en reguleringsprosess med utgangspunkt i ovennevnte f\u00f8ringer. Vedtakskompetanse: I henhold til bystyresak 378/20 \u00a718 har byr\u00e5det fullmakter til \u00e5 ut\u00f8ve myndighet innenfor fagomr\u00e5dene klima, milj\u00f8, byggesak og byutvikling med utgangspunkt i Plan- og bygningsloven og annet relevant lovverk. Byr\u00e5d for byutvikling innstiller til byr\u00e5det \u00e5 fatte f\u00f8lgende vedtak: Med hjemmel i plan- og bygningsloven \u00a7 12-8, 2. ledd \u00e5pnes det opp for oppstart av planarbeid for \u00c5sane. Gnr. 190, Bnr. 1 mfl. \u00c5sane energipark, p\u00e5 de vilk\u00e5r som fremg\u00e5r av saksfremstillingen. Dato: 17. september 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: Fagnotat datert 12.02.2024 med f\u00f8lgende vedlegg: Beslutning om at planinitiativet stoppes, 29.01.2024 Notat supplering til oppstartsvurdering, 01.02.2024 6 Bergen Vanns innspill til planinitiativ, 11.01.2024 Byantikvarens innspill til planinitiativ, 14.01.2024 Byarkitektens innspill til planinitiativ, 02.02.2024 Bymilj\u00f8etatens innspill til planinitiativ, 23.01.2024 Klimaetatens innspill til planinitiativ, 17.01.2024 Statens vegvesens innspill til planinitiativ, 11.01.2024 Vurdering naturmangfold Bymilj\u00f8etaten, udatert Innledende naturmangfoldrapport, 28.10.2022 7 "
}