{
  "dokument_id": "4a04f9e0-40fe-5708-9af0-90622b12e315",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 22 fra Even S\u00f8rland (A) om Tranebanen. Utvalg for barnehage, skole og idrett",
  "url": "https://bergen.kommune.no/politikere-utvalg/api/fil/bk360/10217550/Svar-pa-skriftlig-sporsmal-nr-22-fra-Even-Sorland-A-om-Tranebanen-Utvalg-for-barnehage-skole-og-idrett",
  "tekst": " BNKI - stab Til Intern korrespondanse Bystyrets kontor V\u00e5r referanse: 2024/58945-3 Saksbehandler: Gerd Nilsen Fra Dato: 22. april 2024 Byr\u00e5d for n\u00e6ring, kultur og idrett Svar p\u00e5 skriftlig sp\u00f8rsm\u00e5l nr. 22 fra Even S\u00f8rland (A) om Tranebanen. Utvalg for barnehage, skole og idrett Representanten Even S\u00f8rland (A) har 08.04.2024 sendt inn f\u00f8lgende skriftlige sp\u00f8rsm\u00e5l: Sportsklubben Trane melder p\u00e5 Facebook at Bymilj\u00f8etaten leverer, og en flott ny Tranebane er p\u00e5 gang p\u00e5 Slettebakken. Legging av den nye kunstgressbanen startet forrige uke, og anlegget tar virkelig form. Men for at anlegget skal v\u00e6re helt komplett, trengs det en brakkerigg for garderober/toalett etc., slik Trane tidligere har gjort rede for p\u00e5 deputasjon til utvalget. Denne m\u00e5 p\u00e5 plass \u2013 alternativet blir halvveisl\u00f8sninger som vil fungere d\u00e5rlig. Trane trenger ogs\u00e5 en innbytterbenk. Dette er elementer som har liten kostnad, men som er viktige \u00e5 f\u00e5 p\u00e5 plass for at den flotte nye banen skal fungere skikkelig. Slettebakken er et satsingsomr\u00e5de og et levek\u00e5rsomr\u00e5de, og det er viktig at kommunen fortsetter \u00e5 st\u00f8tte fullt opp om det gode arbeidet som Sportsklubben Trane gj\u00f8r. Sp\u00f8rsm\u00e5l til byr\u00e5den: Hvordan er fremdriften i arbeidet, og hva vil byr\u00e5den gj\u00f8re for \u00e5 sikre at anlegget snarest mulig blir komplett med brakkerigg og innbytterbenk? Svar fra byr\u00e5den: I forbindelse med sanering av deponiet p\u00e5 Slettebakken er prosjektet, i regi av bymilj\u00f8etaten, n\u00f8dt til \u00e5 flytte Tranebanen midlertidig til sydenden av omr\u00e5det. Prosjektet bekoster flyttingen og opparbeidelse av ny midlertidig bane. Prosjektet har ikke tatt h\u00f8yde for kostnader til oppf\u00f8ring av brakkerigg. Byr\u00e5den ser behovet for en slik rigg og \u00f8nsker \u00e5 legge til rette for dette. Trane IL gj\u00f8r en meget god innsats for n\u00e6rmilj\u00f8et og er en sterk bidragsyter til aktiviteten for barn og unge i bydelen. Det er sendt en bestilling til Etat for bygg og eiendom for \u00e5 kartlegge kostnader knyttet til etablering og leie av brakkerigg. Grunnet kapasitetsutfordringer hos Etat for bygg og eiendom har de bestilt dette arbeidet hos eksternt konsulentfirma. Kostnadskalkyle ble mottatt 19.04.24. Omr\u00e5desatsingen vil bidra med midler til \u00e5 f\u00e5 realisert brakkeriggen. Kostnader som g\u00e5r utover tilgjengelige budsjettmidler, vil bli tatt med i behandlingen av revidert budsjett. Reidar Digranes - Byr\u00e5d for n\u00e6ring, kultur og idrett Dokumentet er godkjent elektronisk. "
}