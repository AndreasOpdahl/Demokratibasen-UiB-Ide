{
  "dokument_id": "5988a019-50a5-5893-9fcc-87ead5a05dc5",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 6 fra Per-Arne Larsen (V) om partsinnsyn i Bergen kommunes barnevernsdokumenter - USHO  2024",
  "url": "https://bergen.kommune.no/politikere-utvalg/api/fil/bk360/9842975/Svar-pa-skriftlig-sporsmal-nr-6-fra-Per-Arne-Larsen-V-om-partsinnsyn-i-Bergen-kommunes-barnevernsdokumenter-USHO-2024",
  "tekst": " BBSM-kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/12820-3 Saksbehandler: Silje Myklebust Fra Dato: 9. februar 2024 Byr\u00e5d for barnevern, sosiale tjenester og mangfold Svar p\u00e5 skriftlig sp\u00f8rsm\u00e5l nr. 6 fra Per-Arne Larsen (V) om partsinnsyn i Bergen kommunes barnevernsdokumenter - USHO 2024 Sp\u00f8rrer har f\u00e5tt tips fra praktiserende advokater om at prosessen knyttet til \u00e5 f\u00e5 partsinnsyn i Bergen kommunes barnevernsdokumenter er s\u00e6rdeles lite effektiv. Barnevernsdokumenter inneholder ofte viktige opplysninger av betydning for barnas og foreldrenes rettsstilling, ikke bare i barnevernrettslige sp\u00f8rsm\u00e5l, men ogs\u00e5 for eksempel i barnefordelingstvister, og i saker etter straffesporet. De ulike barnevernskontorene praktiserer visstnok saksbehandlingen av innsynskrav sv\u00e6rt ulikt. Noen steder f\u00e5r man barnevernsdokumenter tilsendt via Altinn (som if\u00f8lge mine kilder er foretrukket av hensyn til effektivitet), andre steder m\u00e5 man hente fysiske kopier av dokumentene eller vente p\u00e5 sakteg\u00e5ende postgang. Ikke minst, s\u00e5 er det ofte knyttet lang saksbehandlingstid til h\u00e5ndteringen av innsynskrav. En effektiv h\u00e5ndheving av partsinnsynsretten vil utvilsomt styrke rettssikkerheten til utsatte barn, og vil sikre at foreldre f\u00e5r en human og tillitsvekkende behandling. Sp\u00f8rsm\u00e5l til byr\u00e5den: Eksisterer det p\u00e5g\u00e5ende arbeid for \u00e5 digitalisere og effektivisere partsinnsyn i barnevernsdokumenter, og hvordan ser byr\u00e5den p\u00e5 problemstillingen om at barnevernskontorene h\u00e5ndterer innsynskrav ulikt? Svar fra byr\u00e5den: Byr\u00e5den er enig i at effektiv h\u00e5ndheving av partsinnsyn er viktig for rettsikkerheten til barn og foreldre. Barnevernet i Bergen har felles rutine for h\u00e5ndheving av innsynskrav. N\u00e5r det gjelder sp\u00f8rsm\u00e5let om ulik h\u00e5ndtering av innsynskrav i de ulike barnevernskontorene, kan dette forklares med type innsynskrav, kapasitet, hvor dokumentene er arkivert, alder p\u00e5 dokumentene samt omfang av dokumentene. Innsynskrav skal besvares s\u00e5 raskt som mulig, og helst innen tre virkedager. Dersom barnevernet ikke klarer dette, skal det sendes et forel\u00f8pig svar etter fvl. \u00a7 11. Der skal barnevernet opplyse om n\u00e5r innsynskravet blir behandlet og gi en kort begrunnelse for at fristen ikke overholdes. Det har v\u00e6rt en \u00f8kning i antall innsynskrav i barnevernet de siste \u00e5rene. En stor del av innsynskravene gjelder eldre saker som er arkivert hos Bergen byarkiv. I eldre saker er mappene ufullstendige, og dokumenter kan ligge i s\u00f8sken sine mapper og/eller i sosialtjenestens arkiver. Det er en tidkrevende prosess \u00e5 gjennomg\u00e5 store mengder dokumenter og sikre at det gis innsyn i alle dokumenter som parten har rett til \u00e5 se. Like viktig er det \u00e5 hindre at informasjon som gjelder andre ikke kommer p\u00e5 avveie. Det er forvaltningsorganet som ut fra hensynet til forsvarlig saksbehandling bestemmer hvordan dokumentene gj\u00f8res tilgjengelig for partene. I noen saker blir partene gitt tilbud om \u00e5 komme til barneverntjenesten for \u00e5 gjennomg\u00e5 dokumentene sammen med kontaktperson. Dette gjelder oftest saker hvor voksne krever innsyn for informasjon om kontakt de hadde med barnevernet i oppveksten sin. Her kan barnevernet bidra med veiledning slik at dokumentene blir mest mulig forst\u00e5elige for parten. Noen saker er sv\u00e6rt omfangsrike, og det blir vurdert som best at de blir hentet fremfor at de sendes som pakkepost. Store forsendelser har v\u00e6rt krevende \u00e5 f\u00e5 sendt digitalt. N\u00e5r saken inneholder et mindre antall dokumenter blir de som hovedregel sendt digitalt eller ved rekommandert post. En part har likevel alltid rett til \u00e5 f\u00e5 en papirkopi eller en elektronisk kopi av dokumentene dersom vedkommende ber om det. Det har dessverre ikke v\u00e6rt mulig for barneverntjenestene \u00e5 saksbehandle alle kravene innen tidsfrist. Saksbehandlingstiden varierer med type saker det kreves innsyn i, og kapasiteten i tjenesten. Noen innsynskrav blir prioritert fordi parten trenger dokumentene i p\u00e5g\u00e5ende saker for domstolene. Dette har f\u00f8rt til ulik behandlingstid for kravene. Tjenestene melder at saksbehandlingstiden generelt er redusert. Dette skyldes i hovedsak at ansatte jurister utelukkende har arbeidet med innsynskrav. De eldste kravene er n\u00e5 saksbehandlet. Det er likevel utfordringer med \u00e5 saksbehandle alle krav innenfor fristen, da juristene m\u00e5 prioritere sine arbeidsoppgaver knyttet til p\u00e5g\u00e5ende saker. I Bergen har barnevernet n\u00e5 innf\u00f8rt nytt saksbehandlingssystem, Modulus barn. Systemet vil bidra til effektivitet gjennom funksjoner for elektronisk sletting av informasjon i dokumentene som er underlagt taushetsplikt. Dette er arbeid som til n\u00e5 er gjort manuelt. Det tas sikte p\u00e5 \u00e5 innf\u00f8re innbyggertjenesten i Modulus barn fra sommeren-24. Denne tjenesten vil gi partene tilgang til \u00e5 lese dokumentene i saken fortl\u00f8pende. Et innsynskrav vil da bare omfatte de dokumentene kontaktpersonen helt eller delvis har skjermet for innsyn. Charlotte Spurkeland - Byr\u00e5d for barnevern, sosiale tjenester og mangfold Dokumentet er godkjent elektronisk. "
}