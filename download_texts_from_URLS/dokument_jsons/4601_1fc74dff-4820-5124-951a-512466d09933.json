{
  "dokument_id": "1fc74dff-4820-5124-951a-512466d09933",
  "doc_type": "case_attachment",
  "kommune": 4601,
  "tittel": "Innspill framtidig drift av \u00c5sane Kulturhus",
  "url": "https://bergen.kommune.no/politikere-utvalg/api/fil/bk360/11995894/Innspill-framtidig-drift-av-Asane-Kulturhus",
  "tekst": "Framtidig drift av \u00c5sane Kulturhus \u00c5sane Kulturr\u00e5d er glad for at en i fagnotatet skriver at det er n\u00f8dvendig \u00e5 gj\u00f8re en vurdering hva som trengs av ressurser for \u00e5 drifte de betjente kulturhusene p\u00e5 en god m\u00e5te. \u00c5sane Kulturhus har n\u00e5 v\u00e6rt i drift i 5 \u00e5r og det er veldig gledelig \u00e5 registrere at huset virkelig er i ferd med \u00e5 bli den m\u00f8teplassen for alle som ble beskrevet i den f\u00f8rste programutredningen for huset i 2007: \u00abKulturhuset skal v\u00e6re et \u00e5pent og inkluderende samlingspunkt for b\u00e5de amat\u00f8rer og profesjonelle \u2013 den gode m\u00f8teplassen for alle grupper\u00bb. De som jobber der har opparbeidet stor kompetanse b\u00e5de p\u00e5 drift av huset, p\u00e5 husets mange fasiliteter og utstyr, og ikke minst p\u00e5 kontakten og samarbeidet med husets mange faste leietagere og p\u00e5 behovene til de mange lokale kulturakt\u00f8rene i bydelen. Denne kunnskapen og kompetansen kan ikke sentraliseres. \u00c5sane Kulturr\u00e5d mener at den framtidige drift av \u00c5sane Kulturhus fortsatt m\u00e5 foreg\u00e5 lokalt og at man m\u00e5 gj\u00f8re en vurdering av hva man trenger av ressurser til disse hovedoppgavene: Kulturhusledelse, tilsyn og bruk av husets tekniske utstyr, programmering og booking og kulturhusvert-funksjonen. Det er viktig \u00e5 gj\u00f8re denne vurderingen i forhold til den store mengde brukere huset har i dag , lokale lag og organisasjoner og ogs\u00e5 grupper med ulik etnisk opphav, og den hjelp og st\u00f8tte de trenger fra kulturhuset. V\u00e5rt forslag er at kulturetatens ledelse snarest inviterer de ansatte p\u00e5 kulturhuset i \u00c5sane og oss i \u00c5sane Kulturr\u00e5d til en dr\u00f8fting av hva som skal til av ressurser for \u00e5 drifte \u00c5sane Kulturhus p\u00e5 en god m\u00e5te videre. Vi vet at det finnes tanker og ideer blant de ansatte som har jobbet der i 5 \u00e5r om hvordan man med enkle grep kanskje kan f\u00e5 til en mer effektiv drift av huset, og kanskje til og med en drift som kan \u00f8ke inntektene til huset. "
}