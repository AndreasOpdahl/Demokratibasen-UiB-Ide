{
  "dokument_id": "66adcbc2-e9fa-5df4-9726-82f9523650b3",
  "doc_type": "case_attachment",
  "kommune": 4601,
  "tittel": "Byarkitektens innspill til sak om \u00abOmorganisering - iverksetting av vurderinger og prosesser\u00bb",
  "url": "https://bergen.kommune.no/politikere-utvalg/api/fil/bk360/10628460/Byarkitektens-innspill-til-sak-om-Omorganisering-iverksetting-av-vurderinger-og-prosesser-",
  "tekst": " Byr\u00e5dsavdeling for byutvikling Til Intern korrespondanse BBU - Kommunaldirekt\u00f8rens stab (Arbeidssted) V\u00e5r referanse: 2023/283884-115 v/Tor Corneliussen Saksbehandler: \u00c5ge Vallestad Dato: 13. juni 2024 Fra Byarkitekten Byarkitektens innspill til sak om \u00abOmorganisering - iverksetting av vurderinger og prosesser\u00bb Innledning Byarkitekten vil i dette notatet komme med innspill oppgaven: Hvordan Byarkitektens prioriterte oppgaver kan reorganiseres i kommunen ved en nedleggelse av Byarkitekten som egen fagetat. Vi vil her komme med v\u00e5re innspill i forhold til hvordan oppgavene gjennomf\u00f8res i dag og hva som m\u00e5 til for at de fortsatt kan ivaretas ved en eventuell flytting, samt vurdere om arbeidsoppgavene lar seg ivareta. Byarkitektens oppgaver er beskrevet og begrunnet i byr\u00e5dsnotatet ved etablering og i oppgavegjennomgangen. Det er ikke gitt noen signaler p\u00e5 hva som regnes som prioriterte oppgaver, men vi g\u00e5r igjennom v\u00e5re sentrale oppgaver i dette dokumentet. Det er ikke tatt stilling til alternativ organisering ut over \u00e5 vurdere \u00e5 v\u00e6re en del av PBE eller annen r\u00e5dgivende enhet i kommunen (eksempelvis Byantikvaren). I s\u00e5 tilfelle vil gjennomf\u00f8ringen og effekten av etatens arbeid m\u00e5tte sikres gjennom en fortsatt tydeliggj\u00f8ring av rollen, og tildeling av utvidete fullmakter til \u00e5 kunne gjennomf\u00f8r sentrale oppgaver. Byarkitektrollen Byarkitekten er en strategisk liten enhet som jobber smart med arkitektur og byutvikling for \u00e5 n\u00e5 overordnede samfunnsm\u00e5l. Byarkitekten har i sitt virke vist stor m\u00e5loppn\u00e5else; noe evalueringsrapporten, \u00e5rsrapportene, oppgave gjennomgangen, underskriftskampanjene og st\u00f8tteerkl\u00e6ringen viser. Byarkitekten er ogs\u00e5 en operativ fagetat uten administrative stillinger, men med stor gjennomf\u00f8ringskraft som bruker ressursene effektivt med korte linjer fra beslutning til gjennomf\u00f8ring. Mye av denne suksessen skyldes at man er en egen etat, har en klar rolle, og har faglig fri stemmen. Dette har gitt kompetente medarbeidere som har grepet muligheten med faglig tyngde, smarte strategier og stor arbeidskapasitet. Dette igjen har gitt etaten h\u00f8y troverdighet i byggebransjen, n\u00e6ringslivet, Kommunal- og Distriktsdepartementet, Milj\u00f8direktoratet, Forskningsr\u00e5det og fagmilj\u00f8er som gir kommunen penger og er viktige samarbeidsakt\u00f8rer for byens kvalitative utvikling. N\u00e5r Byr\u00e5det n\u00e5 vurderer \u00e5 legge ned etaten, m\u00e5 man v\u00e6re klar over at en av de viktigste premissene for suksessen er at Byarkitekten er en egen fagetat, s\u00e5 lenge Bergen har en byr\u00e5dsmodell. Kort beskrivelse av Byarkitektens virke i et byutviklingsperspektiv Byutvikling er samfunnsutvikling. Hvordan vi bygger byens arkitektur er avgj\u00f8rende for byens attraktivitet, n\u00e6rings og kulturutvikling og kan samtidig avhjelpe de utfordringer som vi st\u00e5r overfor n\u00e5r det gjelder klimaendringer, eldreb\u00f8lge, folkehelse og utenforskap. Arkitektur er ogs\u00e5 rammene rundt tjenestene v\u00e5re. Bygger vi smart kan det vi bygger bidra til \u00e5 l\u00f8se noen av de utfordringene vi st\u00e5r overfor og dempe tjenestetrykket som f.eks. innenfor skole og barnehage (konsentrasjon, utenforskap, ungdomskriminalitet mm), innenfor eldreomsorgen, (bo lenger hjemme, ensomhet verdig alderdom, trygge stimulerende nabolag m.m.) Byarkitekten jobber derfor med utgangspunkt i at arkitektur skal v\u00e6re et sentralt verkt\u00f8y for \u00f8kt kvalitet i byutviklingen, for \u00e5 n\u00e5 sentrale samfunnsm\u00e5l, og styrke kommunens tjenester. Dette er implementert i Bergen kommunes Arkitektur og byformingsstrategi Arkitektur+ som tydelig ettersp\u00f8r den merverdien for byen som arkitektur kan bidra med. For \u00e5 utl\u00f8se potensialet som ligger i m\u00e5lrettet arkitektur jobber Byarkitekten med f\u00f8lgende kjerneoppgaver: \u2022 R\u00e5dgiver for kommunens egne bygg og anlegg. Byarkitekten samarbeider tett med EFU for at arkitektkompetanse skal tilflyte prosjektene p\u00e5 kommunal side. Dette er vesentlig for \u00e5 utl\u00f8se det beste mulige resultatet i de offentlige investeringsprosjektene. Dette gj\u00f8res best i en egen etat, samarbeid p\u00e5 tvers av avdelinger og etater mest effektivt kan gjennomf\u00f8res i kraft av \u00e5 v\u00e6re etatsleder. Hvis denne oppgaven skal flyttes inn under plan og bygningsetaten m\u00e5 tjenestene defineres innenfor en tydelig rolle (Byarkitekt) som gis fullmakt til \u00e5 arbeide p\u00e5 tvers av kommunens etater og avdelinger. \u2022 R\u00e5dgiving i private plan og byggesaker. Byarkitekten har en r\u00e5dgiver og brobyggerrolle mellom utbygger og Planmyndighet og bidrar med en l\u00f8sningsorientert r\u00e5dgiving som driver prosjektene vider gjennom systemet. Denne rollen kan etaten ha, nettopp fordi man st\u00e5r utenfor myndighets apparatet. Det private n\u00e6ringsliv ser dette som nyttig fordi de f\u00e5r klare r\u00e5d, og disse blir synlige i saken i form av etatens uttalelser. Dette er ogs\u00e5 nyttig for PBE og byen fordi de f\u00e5r inn bedre og mer faglig avklarte prosjekter som dermed kan g\u00e5 raskere gjennom systemet, noe som kommer byen til gode i form av bedre arkitektur. Dette arbeidet gj\u00f8res helt klart best i egen etat da uavhengigheten er et poeng for \u00e5 kunne v\u00e6re virksom innenfor denne oppgaven. Hvis denne oppgaven skal legges inn under PBE vil uttalelsesretten forsvinne og noe av poenget for utbyggerne med r\u00e5dgivingen faller bort. For \u00e5 kunne sikre gevinsten av denne tjenesten m\u00e5 det gis en tydelig rolle der uavhengighet og fullmakter til \u00e5 gi uttalelser ivaretas (fremdeles tittel Byarkitekt, men ikke i form av en egen etat). Faller dette bort, forsvinner ogs\u00e5 nytten for utbygger og konsulent da etatens mening som de har h\u00f8rt p\u00e5 i r\u00e5dgivingen, blir usynlig. Denne oppgaven egner seg mye bedre til \u00e5 legges inn sammen med en annen r\u00e5dgivende etat som for eksempel Byantikvaren. Det beste alternativet er som i dag; Byarkitekten som egen etat. \u2022 Utvikling av en forutsigbar og tydelig arkitekturstrategi. Kommunen har ansvar for \u00e5 forvalte arkitektur p\u00e5 vegne av samfunnet gjennom PBL\u00a7 29.1 og \u00a729,2 og det vises i rapporten \u00abNasjonale forventninger til regional og kommunal planlegging\u00bb fra Kommunal- og Distriktsdepartementet til behovet for \u00e5 synliggj\u00f8re kommunens forventinger til arkitektur i egne arkitektur og byformingsstrategier. Dette for \u00e5 oppn\u00e5 et transparent og forutsigbart grunnlag for prosjektutviklingen og vurdering av kvalitet knyttet til kommunens tillagte skj\u00f8nn i \u00a729.2. Bergen kommunes arkitekturstrategi er digitalisert og supplert med eksempler og r\u00e5d og er en dynamisk side som stadig utvikles og suppleres for \u00e5 v\u00e6re et godt verkt\u00f8y for alle som er med \u00e5 utvikle byen. Dette arbeidet gj\u00f8res i etaten i dag og kan ogs\u00e5 gj\u00f8res som en del av PBE eller under annen r\u00e5dgivende etat. Innbyggerdialog, medvirkning, kunnskapsdeling og strategisk samarbeid. Aktiviteter Byarkitektetaten arbeider med en rekke aktiviteter som fremmer kunnskap, engasjement og debatt om arkitektur i Bergen i form av foredrag, seminarer, utstillinger, avisinnlegg og sosiale medier. Det er utviklet et eget arkitekturfilmprogram med debattm\u00f8ter p\u00e5 Bergen International Film Festival (BIFF) i regi av Byarkitekten. Etaten arbeider videre aktivt med \u00e5 koble kommunen til relevante forsknings- og utdanningsinstitusjoner. Dette arbeidet gj\u00f8res helt klart best i egen etat og i kraft av \u00e5 ha en rolle som Byarkitekt, med faglig ansvar. M\u00e5 derfor beholde rollen og tittelen, og gis utvidete mandater til \u00e5 gjennomf\u00f8re samarbeid med bransje-, forsknings- og kulturinstitusjoner. \u2022 Sekret\u00e6r for RBA. Sekretariatsfunksjonen ligger hos Byarkitekten, og omfatter forberedelse og fremleggelse av plansaker og byggesaker som RBA skal uttale seg til. Funksjonen omfatter ogs\u00e5 administrativt og praktisk gjennomf\u00f8ringsarbeid knyttet til juryering og formidling av Bergen kommunes Arkitektur- og byformingspris, der r\u00e5det er jury. I tr\u00e5d med byr\u00e5dssak 352/21 fra 2019 vedtok bystyret \u00e5 opprettholde R\u00e5det for byforming- og arkitektur. Dette arbeidet kan utf\u00f8res under PBE eller annen r\u00e5dgivende etat. \u2022 Offentlig og privat samarbeid for b\u00e6rekraftig byggeri og fremtidens boligl\u00f8sninger. Byarkitekten jobber for endring og fart i utviklingen av b\u00e6rekraftig arkitektur og boligmodeller som i st\u00f8rre grad im\u00f8tekommer fremtidens demografi og behov. Dette gj\u00f8res gjennom offentlig og privat samarbeid i programmet FutureBuilt og prosjektet BOPILOT og er finansiert bla av Klimasats midler. Grunnen til at etaten f\u00e5r inn forskings og klimasats- midler som til n\u00e5 har utgjort over 8 millioner, er tillit til etatens kompetanse, aktualiteten av prosjektene samt etatens selvstendighet til \u00e5 kunne gj\u00f8re grep, ta valg og koble seg p\u00e5 viktige satsinger uten \u00e5 m\u00e5tte \u00abg\u00e5 linjen\u00bb. Det at noen f\u00e5r rollen som bindeledd mellom politiske visjoner og privat n\u00e6ringsliv er avgj\u00f8rende for \u00e5 f\u00e5 fart p\u00e5 utviklingen. Suksessen i dette arbeidet ligger i muligheten som den uavhengige rollen Byarkitekten er tillagt, og gj\u00f8res best i egen etat. Skal man fortsette \u00e5 jobbe proaktivt med endring i et offentlig- og privat samarbeid utenfor modellen med egen etat, m\u00e5 det defineres en tydelig rolle med et tydelig mandat. Her m\u00e5 det utarbeides utvidete fullmakter til \u00e5 kunne sette i gang prosjekter, eller koble seg p\u00e5 viktige satsinger for fremtiden. o FutureBuilt er et innovasjonsprogram for b\u00e6rekraftig arkitektur (et 3-\u00e5rig pr\u00f8veprosjekt i Bergen med tilskudd fra statlige klimasatsmidler.) M\u00e5let er \u00e5 utvikle flest mulige forbildeprosjekter innen b\u00e6rekraftig arkitektur i Bergen. FutureBuilt fremmer offentlig-privat samarbeid i byggebransjen, gir insitamenter for \u00f8kt innovasjon, fremmer utvikling og deling av ny kunnskap, og fungerer som utstillingsvindu for b\u00e6rekraftig arkitektur i Bergen. I dag er dette et samarbeid mellom Klimaetaten, PBE, Byantikvaren og Byarkitekten, og ledes av en uavhengig prosjektleder som rapporterer til et styre. Arbeidet er finansiert med Klimasatsmidler. Prosjektet er et 3-\u00e5rig pr\u00f8veprosjekt, og setter i gang en rekke utviklingsprosjekter som m\u00e5 f\u00f8lges opp i lang tid etter pr\u00f8veprosjekt-perioden er utl\u00f8pt. Her m\u00e5 det finnes midler til \u00e5 videref\u00f8re satsingen innenfor egne kommunale rammer. Arbeidet best\u00e5r av samarbeid og m\u00f8ter med bransjen, og er en suksess i dag fordi man i dag ikke er under PBE men en uavhengig etat som samarbeider godt med alle involverte parter. Arbeidet gj\u00f8res derfor best i egen etat. Hvis den flyttes inn under PBE eller sammen med en annen r\u00e5dgivende etat m\u00e5 rollen sikres en tydelig uavhengighet fra myndighetsapparatet gjennom egne utvidete fullmakter. o Bopilotkontor et prosjekt som fremmer utvikling av boligmodeller med fellesskapsl\u00f8sninger. M\u00e5let er \u00e5 tilrettelegge for sosialt b\u00e6rekraftige boliger og mangfoldige nabolag, samt \u00e5 forebygge helsemessige, \u00f8konomiske og sosiale samfunnsutfordringer (som for eksempel eldreb\u00f8lgen, ensomhet m.m.). Bopilotkontoret skal skape en arena for samskaping mellom kommunen, private boligutbyggere og innbyggere. Prosjektet er st\u00f8ttet av midler fra statlige klimasatsmidler. Arbeidet kan gj\u00f8res som en del av PBE men b\u00f8r v\u00e6re knyttet til rollen som Byarkitekt i egen seksjon eller avdeling da nettopp uavhengigheten fra myndighetsrollen er viktig \u00e5 ivareta. Sammendrag N\u00e6ringslivet, plan- og bygningsetaten og byens arkitektur har stor nytte av Byarkitektens faglige frie stemme og etatens mulighet for \u00e5 v\u00e6re en tydelig akt\u00f8r som jobber strategisk med offentlig og privat samarbeid. I en byr\u00e5dsmodell ligger denne muligheten til etatsniv\u00e5. Hvis ikke Byarkitekten skal v\u00e6re en egen fagetat m\u00e5 det gj\u00f8res grep innenfor systemet som beholder rollen, gir utvidet fullmakter knyttet til uttalelsesrett, og bevarer de faglig frie stemmen, for \u00e5 kunne opprettholde Byarkitektens sentrale oppgaver. Om disse fullmaktene skal gis innenfor PBE eller andre r\u00e5dgivende etater som f.eks. Byantikvaren vil kunne diskuteres. Problemstillingen er at det m\u00e5 gj\u00f8res krevende systemiske endringer for at etatens sentrale og virksomme arbeid skal kunne ivaretas. Byarkitekten ser en nedlegging som sv\u00e6rt \u00f8deleggende for det arbeidet som er gjort for \u00e5 bygge opp en viktig etat for Bergen by, og \u00f8deleggende for den pionerrollen Bergen har tatt i en tid der arkitektur st\u00e5r p\u00e5 dagorden i alle kanaler. Vi ser det ogs\u00e5 som sv\u00e6rt beklagelig at dette gjennomf\u00f8res sett i lys av at etatens arbeid vil kunne bidra til \u00e5 l\u00f8se noen av Byr\u00e5dets utfordringer knyttet til eldreb\u00f8lge, frivillighet, ungdomskriminalitet, byliv og n\u00e6ringsutvikling, s\u00e6rlig n\u00e5r nedleggingen av etaten gir minimalt med \u00f8konomiske besparelser. Med hilsen Byarkitekten Maria Molden - byarkitekt \u00c5ge Vallestad - spesialr\u00e5dgiver "
}