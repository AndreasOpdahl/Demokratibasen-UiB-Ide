{
  "dokument_id": "7c177b1b-d740-5d47-b1a7-d6e152056138",
  "doc_type": "case_presentation",
  "kommune": 4601,
  "tittel": "Relokalisering av S\u00f8re Skogvei barnehage",
  "url": "https://bergen.kommune.no/politikere-utvalg/api/fil/bk360/12068254/Framstilling-Relokalisering-av-Sore-Skogvei-barnehage",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2025/115496-1 Relokalisering av S\u00f8re Skogvei barnehage Hva saken gjelder: Bystyret har i m\u00f8te 19. desember 2024 i sak 496/24 \u00abByr\u00e5dets forslag til handlings- og \u00f8konomiplan for 2025 \u2013 2028. Budsjett 2025\u00bb vedtatt at S\u00f8re Skogvei barnehage tas ut av investeringsbudsjettet. S\u00f8re Skogvei er en barnehage med 59 barnehageplasser. Pr telledato 15.desember 2024 hadde barnehagen fylt opp 57 av barnehageplassene. Barnehagen fikk begrensning i godkjent leke- og oppholdsareal fra 274m2 til 239m2 etter helseverntilsyn i 2018. Begrensningen gjelder leke- og oppholdsareal som mangler klart skille mellom ren og skitten sone. Det m\u00e5 ombygging til for \u00e5 l\u00f8se dette kravet. S\u00f8re Skogvei barnehage holder i dag til i et uhensiktsmessig bygg. Bygget er i d\u00e5rlig forfatning og barnehagen har mange avvik mot krav til ansattarealer, lysforhold og andre fasiliteter. For \u00e5 lukke myndighetsavvik ved barnehagen, ville det v\u00e6rt n\u00f8dvendig \u00e5 gjennomf\u00f8re en full rehabilitering av bygget. Det er ikke mulig \u00e5 opprettholde barnehagens kapasitet innenfor eksisterende bygningsmasse. Det er viktig \u00e5 opprettholde kapasiteten i bydelen, og det ville derfor v\u00e6rt n\u00f8dvendig med en utvidelse av bygningsmassen. Av barnehagebruksplanen vedtatt i 2022 fremg\u00e5r det f\u00f8lgende: En kartlegging av kommunale barnehager i 2015 har vist at S\u00f8re Skogvei barnehage har behov for oppgradering av utearealer, samt ombygginger for \u00e5 m\u00f8te krav til helseverngodkjenning. Arbeid med et skisseprosjekt for fremtidig bruk av eiendommen er satt i gang. Gjennomf\u00f8ring av tiltaket er avhengig av tilgang p\u00e5 erstatningslokaler. Investeringsprosjektet har ikke v\u00e6rt fullbudsjettert i kommunens handlings- og \u00f8konomiplan. Bergen kommune eier en ny barnehage i Damsg\u00e5rdssundet som ble kj\u00f8pt av kommunen i 2020, og i 2023 \u00e5pnet barnehagen som erstatningsbarnehage. Barnehagen har en kapasitet p\u00e5 336m2 leke og oppholdsareal, noe som tilsvarer 84 barnehageplasser. I tillegg til \u00e5 v\u00e6re erstatningsbarnehage med 66 barnehageplasser, s\u00e5 har Damsg\u00e5rdssundet barnehage 18 barnehageplasser forbeholdt barn av foresatte som eier bolig og bor i Sameiet 1912. Fra 1. kvartal 2023 til sommeren 2025 blir erstatningsplassene i Damsg\u00e5rdssundet benyttet av de st\u00f8rste barna ved Melkeplassen barnehage mens deres barnehage bygges om. Av kj\u00f8pekontrakten for Damsg\u00e5rdssundet barnehage fremg\u00e5r det at \u00abKj\u00f8per er kjent med og skal etterleve fortrinnsretten til plass i barnehagen som f\u00f8lger av punkt 3.7 i vedtektene for eierseksjonssameiet.\u00bb Det fremg\u00e5r videre av saksfremstillingen til sak 102/20 for Utvalg for finans, kultur og n\u00e6ring, at en endring av vedtektene i sameiet m\u00e5 gj\u00f8res gjennom beslutninger i sameiets organer, og det f\u00f8lger i tillegg av den aktuelle vedtektsbestemmelsen at en endring krever samtykke fra BOB BBL. 1 \u00c5rstad bydel innfridde barnehageretten for innev\u00e6rende barnehage\u00e5r. Av oversikten som viser ledige plasser uten s\u00f8kere pr. 31.1.2025 fremg\u00e5r det at \u00c5rstad hadde to ledige plasser. Bydelen har en kapasitetsdekning p\u00e5 106 prosent ut ifra bosatte barnehagebarn i bydelen per januar 2025. Det er alts\u00e5 flere barnehageplasser tilgjengelig enn det er bosatte 1-5 \u00e5ringer i bydelen. I hht Bergen kommune sine 2024-barnetallsprognoser vil det ved 95 prosent kapasitetsdekning v\u00e6re ledig kapasitet i \u00c5rstad bydel frem til 2037. Fra 2038 til 2044 forventes det en manglende kapasitet med dagens barnehageplasser som f\u00f8lge av utbyggingen p\u00e5 Mindemyren. Kapasitetsbehovet er ivaretatt ved andre tiltak som er omtalt i barnehagebruksplanen vedtatt i 2022. Det er vurdert at det ikke er behov for \u00f8kt barnehagekapasitet i \u00c5rstad bydel. Om S\u00f8re Skogvei barnehage flyttes til lokalene i Damsg\u00e5rdssundet barnehage vil dette ikke p\u00e5virke dagens kapasitet negativt. Tvert imot vil en omgj\u00f8ring av Damsg\u00e5rdssundet barnehage til en ordin\u00e6r barnehage \u00f8ke kapasiteten i bydelen med syv barnehageplasser. Avstanden mellom de to barnehagene er 1,1 km, og det finnes trygge trafikkforhold. Begge barnehagene tilh\u00f8rer samme n\u00e6rmilj\u00f8. I forbindelse med flytting av barnehagen kreves det en ny godkjenning fra barnehagemyndigheten. Dette vil bli satt i prosess s\u00e5 snart vedtak foreligger. Foreldre med barn i de to barnehagene vil bli ivaretatt med god informasjon gjennom egne m\u00f8ter. Videre vil informasjon om at S\u00f8re Skogvei barnehage flytter til andre lokaler bli informert om til foreldre, p\u00e5 kommunes nettsider og gjennom andre aktuelle informasjonskanaler. Etat for bygg og eiendom vil foreta en vurdering av hva eiendommen som fraflyttes skal brukes til i fremtiden. \u00d8konomiske konsekvenser: Ved \u00e5 relokalisere S\u00f8re Skogvei barnehage til Damsg\u00e5rdssundet, kan derfor kommunen unng\u00e5 \u00e5 gjennomf\u00f8re en kostbar rehabilitering og utvidelse i S\u00f8re Skogvei. Sparte kostnader knyttet til bortfall av rehabiliteringsbehov og fremtidige utgifter til drift og vedlikehold av bygget i S\u00f8re Skogvei er ikke beregnet i denne saken. Barnehagene i Bergen, f\u00e5r hovedsakelig tildelt budsjetter basert p\u00e5 bemanningsnorm og det antall barn som g\u00e5r i barnehagen. Driftsmidler til ordin\u00e6r barnehagedrift og byggkostnader f\u00e5r barnehagene basert p\u00e5 antall barn. En barnehage i Damsg\u00e5rdssundet vil, basert p\u00e5 gjeldende tildelingsmodell, f\u00e5 tilf\u00f8rt mer ressurser til styrer/administrasjon dersom antall plasser i barnehagen utnyttes. Ressurser til ledelse og administrasjon kan \u00f8ke med inntil 25 prosent av et \u00e5rsverk som f\u00f8lge av gjeldende tildelingsmodell. Kostnaden til dette vil h\u00e5ndteres av eksisterende budsjettramme. Ved \u00e5 ta i bruk Damsg\u00e5rdssundet og flytte S\u00f8re Skogvei hit, vil driftsbudsjettet ved S\u00f8re Skogvei f\u00f8lge barnehagen i overf\u00f8ringen. Det er ikke ventet at en relokalisering vil medf\u00f8re endringer i budsjettbehovet til barnehagedrift. 2 Byr\u00e5dens vurdering og anbefaling/konklusjon: P\u00e5 grunn av nedgang i antall barn, er det forventet at fremtidige rehabiliteringsprosjekter vil kunne l\u00f8ses uten behov for en ren erstatningsbarnehage. Damsg\u00e5rdssundet barnehage er derfor fra h\u00f8sten 2025 disponibel til \u00e5 benyttes som ordin\u00e6r barnehage. Barnehagens beliggenhet, st\u00f8rrelse og gode kvaliteter medf\u00f8rer at kommunen b\u00f8r ta barnehagen i bruk som en ordin\u00e6r barnehage. Byr\u00e5den foresl\u00e5r \u00e5 relokalisere S\u00f8re Skogvei barnehage til lokalene til Damsg\u00e5rdssundet barnehage. Dette vil sikre S\u00f8re Skogvei nye og hensiktsmessige arealer. Siden barnehagen i Damsg\u00e5rdssundet n\u00e5 blir en permanent barnehage med ordin\u00e6re plasser, og bydelsvis dekning er innfridd, vil byr\u00e5den g\u00e5 i dialog med sameiet om endring av pkt. 3-7 i sameiets vedtekter som gjelder fortrinnsrett til barnehageplasser. Vedtakskompetanse: Byr\u00e5dets fullmakter pkt. 2.4.1 vedtatt av Bergen bystyre 27. november 2024 i sak 462/24: \u00abByr\u00e5det har myndighet til \u00e5 organisere kommunens tjenesteproduksjon og forvaltning i hensiktsmessige enheter.\u00bb Byr\u00e5d for barnehage og skole innstiller til byr\u00e5det \u00e5 fatte f\u00f8lgende vedtak: 1. S\u00f8re Skogvei barnehage flyttes til lokalene til Damsg\u00e5rdsundet barnehage fra barnehage\u00e5ret 2025/2026. 2. Barnehagebarn fra Sameiet 1912 blir en del av S\u00f8re Skogvei barnehage. Dato: 18. februar 2025 Daniel C. E. H\u00e4gglund Byr\u00e5d for barnehage og skole Dokumentet er godkjent elektronisk. 3 "
}