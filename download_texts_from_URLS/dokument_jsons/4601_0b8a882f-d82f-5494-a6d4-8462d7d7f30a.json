{
  "dokument_id": "0b8a882f-d82f-5494-a6d4-8462d7d7f30a",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 94 fra Anne Brit Reigstad (Sp) om ulykker ved sparkesykler - Utvalg for helse og sosial 2024",
  "url": "https://bergen.kommune.no/politikere-utvalg/api/fil/bk360/11353530/Svar-pa-skriftlig-sporsmal-nr-94-fra-Anne-Brit-Reigstad-Sp-om-ulykker-ved-sparkesykler-Utvalg-for-helse-og-sosial-2024",
  "tekst": " BEHO - Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/148238-5 Saksbehandler: Kenneth Nodeland Fra Dato: 23. oktober 2024 Byr\u00e5d for eldre, helse og omsorg Svar p\u00e5 skriftlig sp\u00f8rsm\u00e5l nr. 94 fra Anne Brit Reigstad (Sp) om ulykker ved sparkesykler - Utvalg for helse og sosial 2024 Representanten Anne Brit Reigstad (Sp) har den 26. september 2024 sendt inn f\u00f8lgende skriftlige sp\u00f8rsm\u00e5l: If\u00f8lge Trygg Trafikk er det 10 ganger h\u00f8yere risiko for \u00e5 bli skadet i en ulykke med elsparkesykkel enn vanlig sykkel, og risikoen er over tre ganger s\u00e5 h\u00f8y om natten. Det skjer spesielt mange ulykker i helgene, og nesten halvparten av de skadde p\u00e5 el-sparkesykkel, kj\u00f8rte med promille. Tall fra Oslo skadelegevakt viser at det er hodeskader og skader i arm som utgj\u00f8r over 65 prosent av skadene. Av de alvorligste skadene er det flest skader i kne og legg etterfulgt av hodeskader. Det er unge menn som oftest blir skadet p\u00e5 el- sparkesykkel. Av 286 skader der el-sparkesyklistene fikk hodeskader, var det kun 4 som brukte hjelm. https://www.tryggtrafikk.no/fakta-og-rad/elsparkesykkel/el-sparkesykkel-og-ulykker/ Flere medier har skrevet om omfanget av skader ved bruk av elsparkesykkel, blant annet VG som skrev at i Bergen, i likhet med Oslo, florerer skadene etter ulykker p\u00e5 elsparkesykkel. Vestlandets hovedstad har rundt tre slike skader hver eneste dag \u2013 i tillegg til de mest alvorlige som kj\u00f8res rett p\u00e5 traumeseksjonen p\u00e5 Haukeland. https://www.vg.no/nyheter/i/750Q88/minsttre-elsparkesykkel-ulykker-daglig-i-bergen-jeg- foeler-meg-utrygg I sommer evaluerte Bymilj\u00f8etaten forskrift om utleie av sm\u00e5 elektriske kj\u00f8ret\u00f8y p\u00e5 offentlig grunn i Bergen kommune og stadfestet at Bergen kommune og legevakten ikke har statistikk p\u00e5 hvor mange som skader seg https://www.bergen.kommune.no/politikere- utvalg/api/fil/bk360/8521524/Fagnotat-datert-03-07- 2023-#page=24 Noen skader behandles kun p\u00e5 legevakten, noen behandles f\u00f8rst p\u00e5 legevakt og deretter sykehus, mens andre kj\u00f8res direkte til traumemottak p\u00e5 sykehus. P\u00e5 legevakten i Bergen har Helse Bergen ansvar for skader kl. 08:00-22:00. Utenom dette er det Bergen kommune som tar seg av skader p\u00e5 sin allmennlegevakt. Ved alvorlige skader som krever rehabilitering og langvarig behandling behandles disse i prim\u00e6rhelsetjenesten i kommunen med f.eks. fastlege, fysioterapi, rehabiliteringsopphold, behandlingssenter og sykehjem. Sp\u00f8rsm\u00e5l til byr\u00e5den: 1. Har Bergen kommune tall p\u00e5 hvor mange som skader seg pga. elsparkesykkel? 2. Og dersom Bymilj\u00f8etaten har rett i at dette ikke finnes, vil man vurdere \u00e5 skaffe det og n\u00e5r? 3. Har Bergen kommune tall p\u00e5 hvor mange skader allmennlegevakten m\u00e5 h\u00e5ndtere n\u00e5r skadepoliklinikken til Helse Bergen er stengt? 4. Har Bergen kommune tall p\u00e5 hvor mange pasienter som trenger oppf\u00f8lging fra kommunen i etterkant av skader p\u00e5 elsparkesykkel? Rehabiliteringsopphold, fysioterapi, behandlingssenter og sykehjem? Svar fra byr\u00e5den: 1. Legevakten har siden 1. mai i \u00e5r bidratt inn til Transport\u00f8konomisk institutt sin kartlegging av ulykker knyttet til transport for syklister, sparkesyklister, fotgjengere og andre trafikantgrupper. Siste tilgjengelige rapport er fra 30. september. Ulykkene registreres ved at de skadde oppfordres til \u00e5 registrere uhellet elektronisk via iPad hos legevakten eller via eget digitalt utstyr. Totalt er det registrert 127 ulykker i Bergen i l\u00f8pet av disse 153 dagene. Det tilsvarer i snitt 0,83 registrerte ulykker per d\u00f8gn. Det ble registrert noe flere ulykker per d\u00f8gn i sommer. Diagrammet under viser oversikt over registrerte ulykker, med prosentvis fordeling i de ulike kategoriene. Tallene i parentes viser antallet ulykker innenfor hver kategori. 2. Se forrige svar. 3. Skadepoliklinikken til Helse Bergen behandler kun s\u00e5rskader og akutte skader i armer og ben, mens allmennlegevakten behandler hodeskader, nakkeskader og ryggskader hele d\u00f8gnet. Allmennlegevakten behandler ogs\u00e5 alle skader utenom skadepoliklinikkens \u00e5pningstider (kl. 08:30\u201322:15). De mest alvorlige skadene vil enten bringes direkte til sykehus eller oversendes dit straks de er vurdert ved legevakten. Legevakten kjenner ikke til hvordan skadene er fordelt gjennom d\u00f8gnet, og kan derfor ikke svare p\u00e5 hvor mange skader allmennlegevakten m\u00e5 h\u00e5ndtere n\u00e5r skadepoliklinikken til Helse Bergen er stengt. Med det begrensede antallet er det likevel ikke grunn til \u00e5 tro at det er mange ulykker per d\u00f8gn. 4. De kommunale rehabiliteringstjenestene er ikke kjent med at kommunen har hatt rehabiliteringspasienter etter slike ulykker. Dette gjelder nok i hovedsak yngre personer som enten g\u00e5r til avtalefysioterapeuter for opptrening eller f\u00e5r rehabiliteringsopphold i spesialisthelsetjenesten hvis de har behov for det. Marte Joan Monstad - Byr\u00e5d for eldre, helse og omsorg Dokumentet er godkjent elektronisk. "
}