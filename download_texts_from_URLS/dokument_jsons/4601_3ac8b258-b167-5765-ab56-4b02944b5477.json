{
  "dokument_id": "3ac8b258-b167-5765-ab56-4b02944b5477",
  "doc_type": "case_attachment",
  "kommune": 4601,
  "tittel": "Om avledet inhabilitet \u2013 orientering fra byr\u00e5dsleder i forretningsutvalget 16.01.2024",
  "url": "https://bergen.kommune.no/politikere-utvalg/api/fil/bk360/9725599/Om-avledet-inhabilitet-orientering-fra-byradsleder-i-forretningsutvalget-16-01-2024",
  "tekst": " Byr\u00e5dsleders avdeling, stab Til Notat Bystyrets kontor V\u00e5r referanse: 24-1135 Saksbehandler: Hilde Rasmussen Nilsen Dato: 12. januar 2024 Fra Byr\u00e5dsleders avdeling, stab Om avledet inhabilitet \u2013 orientering fra byr\u00e5dsleder i forretningsutvalget 16.01.2024 Det vises til sp\u00f8rsm\u00e5let fra Even S\u00f8rland (Ap) under Eventuelt i Forretningsutvalget 18.12.2023 og delvis oppf\u00f8lging av dette under Eventuelt i Forretningsutvalget 09.01.2024: \u00abHvordan skal saker der byr\u00e5d for byutvikling er erkl\u00e6rt inhabil h\u00e5ndteres fremover?\u00bb Sp\u00f8rsm\u00e5let knytter seg til hvordan konstatert inhabilitet hos byr\u00e5den eventuelt p\u00e5virker plan- og bygningsetatens beslutningskompetanse gjort p\u00e5 fullmakt. Svar: Forvaltningsloven \u00a7 6 tredje ledd om avledet inhabilitet lyder: \u00abEr den overordnede tjenestemann ugild, kan avgj\u00f8relse i saken heller ikke treffes av en direkte underordnet tjenestemann i samme forvaltningsorgan\u00bb. Det f\u00f8lger av byr\u00e5denes fullmakter pkt. 4.1 at byr\u00e5dens instruksjonsmyndighet overfor etater og underliggende virksomheter ut\u00f8ves gjennom kommunaldirekt\u00f8ren. Dette inneb\u00e6rer at dersom byr\u00e5den er inhabil, er ogs\u00e5 kommunaldirekt\u00f8ren og etatsdirekt\u00f8rene som er underlagt byr\u00e5den, forhindret fra \u00e5 fatte avgj\u00f8relse p\u00e5 delegert fullmakt i saken. De \u00f8vrige ansatte i byr\u00e5dsavdelingen og etatene anses ikke \u00e5 rammes av avledet inhabilitet fra byr\u00e5den, da de ikke anses \u00e5 v\u00e6re direkte underordnet. Bestemmelsen i forvaltningsloven er ikke til hinder for at en underordnet forbereder saken, men vedkommende m\u00e5 overlate selve avgj\u00f8relsen til andre. I tillegg til realitetsavgj\u00f8relser kan \u00abavgj\u00f8relse i saken\u00bb ogs\u00e5 v\u00e6re andre beslutninger som er uttrykk for sluttf\u00f8rt saksbehandling fra et selvstendig ledd i kommunens forvaltningsapparat, for eksempel en innstilling eller et fagnotat. Settebyr\u00e5dsordningen brukes til \u00e5 sikre at saksbehandlingen kan g\u00e5 sin gang selv om en byr\u00e5d er inhabil og kommunaldirekt\u00f8r og etatssjef er avledet inhabile. N\u00e5r settebyr\u00e5dsordningen iverksettes, f\u00e5r etaten fullmaktene sine fra settebyr\u00e5den og ikke fra den inhabile byr\u00e5den. If\u00f8lge byr\u00e5dets konstitueringsvedtak av 02.01.2024 er byr\u00e5d for eldre, helse og omsorg, Marte Monstad, settebyr\u00e5d for byutviklingsbyr\u00e5d Christine Kahrs. Settebyr\u00e5dsordningen inneb\u00e6rer at avgj\u00f8relser som normalt skal treffes av kommunaldirekt\u00f8ren i byr\u00e5dsavdeling for byutvikling, i stedet treffes av kommunaldirekt\u00f8ren i byr\u00e5dsavdeling for eldre, helse og omsorg. Tilsvarende m\u00e5 avgj\u00f8relser som skal treffes p\u00e5 etatsdirekt\u00f8rniv\u00e5 treffes av en av etatsdirekt\u00f8rene i byr\u00e5dsavdeling for eldre, helse og omsorg n\u00e5r byutviklingsbyr\u00e5den er inhabil1. Byr\u00e5d for byutvikling har rutine for oversendelse til settebyr\u00e5dsavdelingen n\u00e5r det er tale om \u00e5 treffe avgj\u00f8relse i saker hvor byr\u00e5d Kahrs er inhabil. Byr\u00e5dsleder forutsetter for \u00f8vrig at det i brev, saksfremstilling og vedtak blir synliggjort i signaturfeltet dersom saken har v\u00e6rt behandlet av settebyr\u00e5d. N\u00e5r settebyr\u00e5d trer inn p\u00e5 grunn av inhabilitet, forutsettes det ogs\u00e5 at habilitetsvurderingen fremg\u00e5r av sakens dokumenter. Med hilsen Byr\u00e5dsleders avdeling, stab Richard Taule - seksjonssjef Hilde Rasmussen Nilsen - jurist Dokumentet er godkjent elektronisk. 1 Tidligere var finansbyr\u00e5den settebyr\u00e5d for byutviklingsbyr\u00e5den, og etatsdirekt\u00f8ren for etat for bygg og eiendom var fast setteetatsdirekt\u00f8r. "
}