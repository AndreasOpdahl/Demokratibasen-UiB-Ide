{
  "dokument_id": "9ffb5d99-e4a4-50c9-aa32-76ce684c7aa7",
  "doc_type": "case_attachment",
  "kommune": 4601,
  "tittel": "Konkurranseutsetting av to kommunale sykehjem ",
  "url": "https://bergen.kommune.no/politikere-utvalg/api/fil/bk360/10440310/Konkurranseutsetting-av-to-kommunale-sykehjem-",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/06369-16 Konkurranseutsetting av to kommunale sykehjem Hva saken gjelder: Innledning Denne saken svarer p\u00e5 bystyrets budsjettvedtak av 19.12.2023, sak 52/23 punkt 10 under generelle vedtak: \u00abBystyret ber byr\u00e5det om \u00e5 legge frem en eller flere saker for bystyret med sikte p\u00e5 \u00e5 beslutte konkurranseutsetting av to sykehjem og innf\u00f8ring av brukervalg av helsetjenester i hjemmet.\u00bb Det vises ogs\u00e5 til byr\u00e5dets politiske plattform Klosterhagenerkl\u00e6ringen 2023-2027 der det framg\u00e5r at byr\u00e5det vil konkurranseutsette to eksisterende sykehjem, blant annet for \u00e5 teste ut nye m\u00e5ter \u00e5 arbeide p\u00e5. M\u00e5let er \u00f8kt mangfold, kvalitet og innovasjon i eldreomsorgen. Byr\u00e5det foresl\u00e5r at det er to kommunale sykehjem som skal konkurranseutsettes. Det foresl\u00e5s videre at byr\u00e5det gis fullmakt til \u00e5 velge ut sykehjemmene, basert p\u00e5 kriterier for utvelgelse som beskrives i denne saken. Deretter gjennomf\u00f8res prosessen i tr\u00e5d med arbeidsmilj\u00f8lovens bestemmelser (s\u00e6rlig kap. 16), ansattes rett til medvirkning iht. Hovedavtalen, og fullmaktene i gjeldende \u00d8konomireglement (f.eks. pkt. 3.51, 4.12 og 4.73). Saken er delt inn i 4 kapitler: 1. \u00abKriterier for utvelgelse\u00bb. Her beskriver byr\u00e5det hvilke foresl\u00e5tte kriterier som skal ligge til grunn for utvelgelsen av de to sykehjemmene. 2. \u00abL\u00f8nns-, arbeids- og pensjonsvilk\u00e5r\u00bb. Kapitlet redegj\u00f8r for aktuelle sp\u00f8rsm\u00e5l rundt l\u00f8nn og pensjon for ansatte som blir ber\u00f8rt av en konkurranseutsetting. 3. \u00abRett til ny stilling\u00bb. Byr\u00e5det foresl\u00e5r \u00e5 utvide ansattes rettigheter gjennom rett til ny stilling i kommunen. Her redegj\u00f8res for hvilke retningslinjer som gjelder. 4. \u00abKvalitet og innovasjon skal vektlegges i konkurransen\u00bb. Byr\u00e5det er opptatt av at konkurransen skal legge til rette for mer innovasjon og at kvaliteten p\u00e5 tilbudet skal vektlegges h\u00f8yt. I denne delen gis en beskrivelse av forhold som byr\u00e5det mener b\u00f8r v\u00e6re f\u00f8rende i konkurransen. 1 \u00d8konomireglementet pkt. 3.5: Bystyret delegerer bestillings- og anvisningsmyndighet til byr\u00e5det for byr\u00e5dets budsjettansvarsomr\u00e5de. 2 \u00d8konomireglementet pkt. 4.1: Bystyret gir ved sitt budsjettvedtak, eller andre vedtak, underliggende politiske organer fullmakt til \u00e5 disponere og forplikte kommunen \u00f8konomisk. 3 \u00d8konomireglementet pkt. 4.7: Kommunens anskaffelser skal gj\u00f8res innenfor rammer gitt i Lov om Offentlige Anskaffelser (LOA) med tilh\u00f8rende forskrifter samt f\u00f8lge de prinsipper som er fastsatt i Bergen kommunes innkj\u00f8psstrategi. Dette skal sikre mest mulig effektiv ressursbruk ved offentlige anskaffelser basert p\u00e5 forretningsmessighet og likebehandling. 1 1. Kriterier for utvelgelse Byr\u00e5det foresl\u00e5r at f\u00f8lgende kriterier legges til grunn for utvelgelse: o Type plasser og grad av oppf\u00f8lgingsbehov (transaksjonskostnader4) Kommentar: Det skilles s\u00e6rskilt mellom langtidsplasser (langtidssykehjem) og korttidsplasser (behandlingssenter). Behandlingssenter krever mer omfattende samhandling mellom sykehjemmet og \u00f8vrige akt\u00f8rer og tjenester. Langtidssykehjem er derfor mer n\u00e6rliggende \u00e5 velge for konkurranseutsetting, ut fra m\u00e5let om minst mulig ekstra oppf\u00f8lging mellom kommunen og leverand\u00f8ren. Eksempelvis er Siljusl\u00e5tten sykehjem et langtidssykehjem (konkurranseutsatt gjennom reservert konkurranse forbeholdt ideelle). Ogs\u00e5 Oslo kommune har i en tilsvarende prosess valgt \u00e5 konkurranseutsette langtidssykehjem. o Unng\u00e5 sykehjem som er organisert i kombinasjon med Omsorg pluss - boliger og/eller omsorgsboliger Kommentar: I noen tilfeller er langtidssykehjem samlokalisert og samorganisert med Omsorg pluss-boliger / omsorgsboliger. Der det er omsorgsboliger i tilknytning til et sykehjem er det gjerne samarbeid om tjenester til beboerne i boligene. Det kan ogs\u00e5 v\u00e6re delvis felles bruk av arealer, noe som vil kunne kreve egen avtaleregulering ved valg av slikt sykehjem. Byr\u00e5det vil foresl\u00e5 \u00e5 konkurranseutsette to sykehjem innenfor kategorien langtidsplasser uten spesialfunksjoner og/eller tilknyttede Omsorg pluss-boliger eller omsorgsboliger. Kriteriene har v\u00e6rt dr\u00f8ftet med hovedverneombud og hovedtillitsvalgte. Hovedtillitsvalgte og verneombud vil bli involvert i det videre arbeidet. 2. L\u00f8nns-, arbeids- og pensjonsvilk\u00e5r For tildeling av tjenestekontrakter (som konkurranseutsetting av sykehjem) gjelder Forskrift om l\u00f8nns- og arbeidsvilk\u00e5r i offentlige kontrakter. Oppdragsgiver skal herunder stille kontraktsvilk\u00e5r om l\u00f8nns- og arbeidsvilk\u00e5r i samsvar med gjeldende landsomfattende tariffavtale for den aktuelle bransje. Med l\u00f8nns- og arbeidsvilk\u00e5r menes i denne sammenheng bestemmelser om minste arbeidstid, l\u00f8nn, herunder overtidstillegg, skift- og turnustillegg og ulempetillegg, og dekning av utgifter til reise, kost og losji, i den grad slike bestemmelser f\u00f8lger av tariffavtalen. Forskriften inkluderer ikke krav om s\u00e6rskilt pensjonsordning. N\u00e6rmere om pensjon: For sykepleiere ansatt i stilling knyttet til helse- og omsorgstjenesteloven gjelder Lov om pensjonsordning for sykepleiere. Sykepleierpensjonsordningen gir alle sykepleiere samme rett til pensjon uavhengig av om de er ansatt i en offentlig eller privat virksomhet. Denne yrkesgruppens vil alts\u00e5 ikke f\u00e5 endret pensjonsordningen sin som f\u00f8lge av en konkurranseutsetting. For \u00f8vrige ansatte gjelder normalt regulering etter aktuell tariffavtale og/eller bransjenorm. Aktuelle privat-ideelle leverand\u00f8rer vil normalt v\u00e6re knyttet til Virke sin tariffavtale p\u00e5 omr\u00e5det (Landsoverenskomst for helse og sosiale tjenester mv.). I denne tariffavtalen er det et valg mellom ytelsesbasert tjenestepensjon og en hybridpensjon (betegnelsen er \u00abForsikret tjenestepensjon Virke\u00bb). 4 Transaksjonskostnader er et begrep vi bruker om alle kostnader knyttet til en konkurranseutsettings- eller anbudsprosess som ikke er knyttet til selve driften av tjenesten som konkurranseutsettes (dvs. alle kostnader knyttet til forberedelse og gjennomf\u00f8ring av konkurransen, samt oppf\u00f8lging og kontroll av at kvaliteten p\u00e5 tjenesten holder den standarden man er blitt enig om). Ref. f.eks. Fagforbundets definisjon. 2 Aktuelle privat-kommersielle leverand\u00f8rer vil normalt ha en innskuddsbasert pensjonsordning. N\u00e5r det gjelder niv\u00e5et og omfanget av pensjonsytelsene er f\u00f8lgende av betydning: o Ved innskuddsbasert og hybridpensjon er innbetalingssats for innskuddspensjon av stor betydning. Minimumssatsen er 2 prosent, og maksimumssatsen er 7 prosent av bruttol\u00f8nn for vanlige inntektsniv\u00e5er. Som nevnt vil de privat-kommersielle leverand\u00f8rene normalt ha en innskuddsbasert pensjonsordning, mens privat-ideelle leverand\u00f8rer har mulighet for \u00e5 velge en hybridpensjon. o Om leverand\u00f8rene har uf\u00f8redekning i pensjonsordningen. o Om de er omfattet av tariffavtaler som sikrer arbeidstakere mulighet for AFP. Aktuelle kommersielle leverand\u00f8rer vil normalt v\u00e6re omfattet av Helse- og omsorgsoverenskomsten mellom N\u00e6ringslivets Hovedorganisasjon Geneo og aktuelle arbeidstakerorganisasjoner. Overenskomsten inneholder avtale om AFP. Tilsvarende skal pensjonsordningen til Virke, jf. ideelle leverand\u00f8rer, omfatte AFP. N\u00f8yaktig hvilke pensjonsordninger som blir gjeldende for \u00f8vrige ansatte vil f\u00f8rst bli klart n\u00e5r anbudskonkurransen er gjennomf\u00f8rt og man vet hvilke leverand\u00f8rer som overtar sykehjemsdriften. Oppregulering av pensjonsrettigheter N\u00e5r kommuner konkurranseutsetter tjenester m\u00e5 kommunen betale for oppregulering av pensjonsrettigheter (det vil si reguleringspremien) ogs\u00e5 for de ansatte som blir overdratt til en privat leverand\u00f8r. I pensjonssammenheng kaller man dette for regulering av oppsatt rettighet. Med andre ord vil kommunen fortsatt ha et pensjonsmessig ansvar for \u00e5 finansiere tidligere kommunalt ansattes pensjonsrettigheter knyttet til deres arbeidsforhold i kommunen, ogs\u00e5 etter en virksomhetsoverdragelse. Dette er ikke en ny kostnad eller forpliktelse, men et forhold som best\u00e5r uavhengig av endringen/ virksomhetsoverdragelsen. Dette er \u00e5 forst\u00e5 som delfinansieringsansvar for kommunen, ettersom reguleringspremie f\u00f8rst dekkes av fjor\u00e5rets tilf\u00f8rsel til premiefond f\u00f8r restregningen dekkes av kommunen. Det kan ikke skilles mellom reguleringspremie til ansatte, fratr\u00e5dte og pensjonister. Avtalefestet pensjon (AFP) / kartlegging: AFP er en s\u00e6rskilt tidligpensjonsordning nedfelt i en tariffavtale. AFP i offentlig sektor kan utbetales mellom 62 og 67 \u00e5r for de som er f\u00f8dt i 1962 eller tidligere. Mange i privat sektor som jobber i virksomheter med tariffavtale, har rett til pensjon fra en AFP-ordning som utbetales livsvarig. Fra 2025 er AFP-ordningen endret slik at den ikke skal v\u00e6re til hinder for \u00e5 bytte jobb p\u00e5 tvers av offentlig og privat sektor. Endringene inneb\u00e6rer at offentlig ansatte fra og med 1963-kullet skal f\u00e5 en AFP som utbetales livsvarig, etter modell fra AFP i privat sektor. Ved en konkurranseutsetting av to sykehjem er kommunen p\u00e5lagt \u00e5 kartlegge konsekvensene for AFP- og pensjonsvilk\u00e5r for ber\u00f8rte ansatte. Form\u00e5let med kartleggingen er \u00e5 unders\u00f8ke om det er enkelte av arbeidstakerne som n\u00e6rmer seg pensjonsalder, og som vil komme s\u00e6rlig uheldig ut av konkurranseutsettingen, herunder med konsekvenser for AFP. N\u00e5r de to aktuelle sykehjemmene er valgt ut vil det v\u00e6re dialog med ansattes organisasjoner om hvordan ber\u00f8rte ansatte kan ivaretas, jf. det som ogs\u00e5 er beskrevet under punkt 3 om rett til ny stilling i kommunen. 3 Sp\u00f8rsm\u00e5l om lovfesting av pensjonsordning: I Stortinget har det v\u00e6rt fremmet representantforslag om \u00e5 lovfeste pensjonsordninger uavhengig av driftsform (jf. eksempelvis Innst. 197 S, 2017-2018). Et flertall i Stortinget har avvist forslagene. Flertallet har i den sammenheng vist til at den enkelte virksomhet er n\u00e6rmest til \u00e5 vurdere pensjonsordning. Videre vises til at det er et grunnleggende prinsipp i norsk arbeidsrett at valg av pensjonsordning ligger innenfor arbeidsgivers styringsrett. Tilsvarende har velferdstjenesteutvalget i NOU 2020: 13 Private akt\u00f8rer i velferdsstaten, dr\u00f8ftet lovfesting av pensjonsvilk\u00e5r, utover det som allerede er lovregulert. Utvalget anbefaler ikke en slik l\u00f8sning og viser til at det vil v\u00e6re inngripende overfor partene i arbeidslivet. Utvalget har ogs\u00e5 dr\u00f8ftet om et slikt krav kunne v\u00e6rt regulert i anskaffelsesregelverket. Her vises til at det ved vurdering av et slikt krav ville m\u00e5tte tas en grundig E\u00d8S-rettslig vurdering av om dette ville v\u00e6re en lovlig restriksjon. N\u00e6rmere om forskjeller i l\u00f8nn mellom kommunale, ideelle og kommersielle sykehjem i Norge: I en studie fra 20235 er dette unders\u00f8kt n\u00e6rmere: Det er brukt landsdekkende individdata for l\u00f8nn til ansatte i sykehjem med offentlig finansierte plasser fra januar 2015 til juni 2020 for \u00e5 unders\u00f8ke l\u00f8nnsforskjeller blant ansatte i kommunale, ideelle og kommersielle sykehjem, men med fokus p\u00e5 perioden fra juli 2019. Det er justert for sammensetning av ansatte p\u00e5 tvers av sykehjem m\u00e5lt ved alder, kj\u00f8nn, yrkeserfaring, yrke og kommune. Siden Oslo er et eget forhandlingsomr\u00e5de, er det skilt mellom Oslo og resten av landet. L\u00f8nn er m\u00e5lt ved hjelp av m\u00e5nedsl\u00f8nn, som inkluderer grunnl\u00f8nn pluss faste tillegg og tillegg knyttet til kveld/natt og helg. Utenfor Oslo er bildet sammensatt n\u00e5r det gjelder l\u00f8nn. Blant heltidsansatte finner en sm\u00e5, ikke-signifikante l\u00f8nnsforskjeller mellom sektorene. For deltidsansatte er m\u00e5nedsl\u00f8nnen henholdsvis 6 og 2 prosent lavere ved kommersielle og ideelle sykehjem sammenliknet med kommunale sykehjem. En kartlegging utover det som er omtalt her, vil f\u00f8rst kunne skje etter at sykehjem er valgt ut, men m\u00e5 ogs\u00e5 ses i sammenheng med rett til ny stilling i kommunen, jf. neste punkt. 3. Rett til ny stilling i kommunen Arbeidsmilj\u00f8loven hjemler ansattes reservasjonsrett ved virksomhetsoverdragelse, jf. kapittel 16. Arbeidstakernes rettigheter ved virksomhetsoverdragelse. I byr\u00e5dets politiske plattform har byr\u00e5det varslet at ansatte vil f\u00e5 anledning til \u00e5 reservere seg mot \u00e5 bli overf\u00f8rt til ny arbeidsgiver og \u00e5 kunne beholde jobbene i kommunen. Dette er en rettighet utover minimumsbestemmelsene i arbeidsmilj\u00f8loven om reservasjonsrett og utover ulovfestet valgrett forankret i rettspraksis. Ansatte som velger \u00e5 bli v\u00e6rende i kommunen vil dermed bli tilbudt en annen passende stilling i Bergen kommune i tr\u00e5d med etablerte retningslinjer6. Rettigheten som gis er som nevnt utover arbeidsmilj\u00f8lovens bestemmelser om reservasjonsrett og fortrinnsrett, ved at det er knyttet vilk\u00e5r til denne retten. Blant annet m\u00e5 den ansatte ha v\u00e6rt ansatt i til sammen minst 12 m\u00e5neder de siste to \u00e5r f\u00f8r overdragelses- tidspunktet for at fortrinnsretten skal gjelde. Videre st\u00e5r denne fortrinnsretten bak for 5 \u00d8ien, H., Fevang, E., & Gr\u00f8tting, M. W. (2023). Forskjeller i l\u00f8nn og sykefrav\u00e6r mellom kommunale, ideelle og kommersielle sykehjem i Norge: En registerbasert studie. Magma, 26(5). 6 Bergen kommune er \u00e9n arbeidsgiver. Bergen kommune sin policy i saker om \u00abannen passende stilling\u00bb er at man f\u00f8rst s\u00f8ker etter annen passende stilling innenfor egen etat, deretter i egen byr\u00e5dsavdeling (andre etater i samme byr\u00e5dsavdeling), og deretter over i andre byr\u00e5dsavdelinger. 4 eksempel den fortrinnsretten deltidsansatte som \u00f8nsker utvidet stilling har. Lovens reservasjonsrett gir alts\u00e5 ingen rett til ny stilling, ettersom det er knyttet vilk\u00e5r til denne retten. Fortrinnsretten her st\u00e5r tilbake for alle andre fortrinnsretter, jf. arbeidsmilj\u00f8loven \u00a7 16-3, fjerde ledd, siste punktum. Det vil si at deltidsansattes rettigheter, midlertidige ansatte og personer som omfattes av innsparingstiltak sine rettigheter g\u00e5r foran rettighetene som er knyttet til den lovfestede reservasjonsretten. Dette betyr at ansatte som reserverer seg mot virksomhetsoverdragelsen, i situasjoner hvor det avdekkes andre ledige stillinger i Bergen kommune, uansett m\u00e5 vike for ansatte som er under omstilling som f\u00f8lge av innsparings- tiltak, har u\u00f8nsket deltid eller er midlertidig ansatt. Denne rekkef\u00f8lgen er i samsvar med arbeidsmilj\u00f8lovens bestemmelser og system, og begrunnelsen for rekkef\u00f8lgen er at ansatte som reserverer seg mot virksomhetsoverdragelsen har hatt muligheten til \u00e5 fortsette sitt arbeidsforhold hos en annen arbeidsgiver. Ettersom kommunen g\u00e5r lengre enn hva lov og rettspraksis p\u00e5legger kommunen som arbeidsgiver ved virksomhetsoverdragelser, vil det bli gitt ett jobbtilbud til den enkelte ansatte. F\u00f8r et jobbtilbud gis m\u00e5 de aktuelle ansatte kartlegges n\u00e6rmere med tanke p\u00e5 kvalifikasjoner og preferanser for nytt arbeidssted i Bergen kommune. Representanter for de ansatte deltar i dette arbeidet. 4. Kvalitet og innovasjon skal vektlegges i konkurransen Byr\u00e5det er opptatt av at kvaliteten p\u00e5 tilbudet til beboerne skal vektlegges h\u00f8yt i konkurransen. Konkurransegrunnlaget skal ogs\u00e5 legge til rette for mer innovasjon, f.eks. knyttet til utpr\u00f8ving av nye driftsmodeller og investering i teknologi. Det er ellers et m\u00e5l for bruk av private akt\u00f8rer at dette kan medf\u00f8re en effektiv bruk av kommunens ressurser. Blant annet kan prisen ikke overskride prisen (kostnaden) som gjelder for en kommunal langtidsplass. Dette forholdet vil bli lagt inn som en budsjettrestriksjon i konkurransen, tilsvarende hva andre kommuner har gjort. I Bergen kommunes visjon for kommunale sykehjem er det nedfelt at kommunen skal ha kontrolltiltak og rutiner som sikrer god kvalitet i tjenesten og god ressursstyring av sykehjemmene. Lov om helse- og omsorgstjenester med fem tilh\u00f8rende forskrifter regulerer kvalitetskrav blant annet i sykehjemstjenesten, og i forskrift om Ledelse og kvalitetsforbedring i helse- og omsorgstjenesten beskrives kvalitet som: \u00abTjenester av god kvalitet er virkningsfulle, trygge og sikre, involverer brukerne og gir dem innflytelse, er samordnet og preget av kontinuitet, utnytter ressursene p\u00e5 en god m\u00e5te og er tilgjengelige og rettferdig fordelt\u00bb. Bergen kommune vil ha ansvar for den l\u00f8pende oppf\u00f8lgingen av driften for \u00e5 sikre at kvalitetsstandardene oppfylles. Videre vil tildelingskriterier innen kvalitet fokusere p\u00e5 beboernes trivsel og ivaretakelse, medisinsk og faglig oppf\u00f8lging av beboerne, ern\u00e6ringsmessig oppf\u00f8lging, kvalitetsstyring basert p\u00e5 relevante data, involvering av p\u00e5r\u00f8rende, med mer. Det vil bli vektlagt de ansattes kompetanse, kompetanseplan og tilrettelegging for n\u00f8dvendig kompetanseheving, systematikk knyttet til n\u00e6rv\u00e6rsarbeid, med mer. \u00d8konomiske konsekvenser: Det er et m\u00e5l for bruk av private organisasjoner at dette kan medf\u00f8re en effektiv bruk av kommunens ressurser. Det inneb\u00e6rer at private akt\u00f8rer b\u00f8r eller kan brukes der disse kan levere velferdstjenester med den kvaliteten som kreves i regelverk og kontrakt, til en lik eller lavere samlet kostnad enn det kommunen kan levere i egenregi. Grunnlaget for sammenligning vil v\u00e6re referansekostnaden for en kommunal langtidsplass. Den kommunale referansen vil tilsvare kommunens budsjettramme, som vil bli oppgitt i 5 konkurransegrunnlaget. Plassprisen vil dermed v\u00e6re f\u00f8rende for tilbyderne i konkurransen. Ogs\u00e5 Oslo kommune og B\u00e6rum kommune har valgt en slik framgangsm\u00e5te ved konkurranseutsetting av sykehjem. Leverand\u00f8r som blir tildelt kontrakt om drift av sykehjem, vil selv v\u00e6re ansvarlig for \u00f8konomisk resultat, og slikt sett ikke inneb\u00e6re risiko for kommunen. Saken skal derfor som utgangspunkt ikke ha \u00f8konomiske konsekvenser, dvs. budsjettbehov utover det som allerede er budsjettert. Dette gjelder arbeidet med \u00e5 forberede og gjennomf\u00f8re selve anskaffelsen, samt f\u00f8lge opp kontrakten i avtaleperioden, som prioriteres innenfor byr\u00e5dsavdelingens administrative ressurser. Ved konkurranseutsetting av sykehjem som i dag drives i kommunal regi, m\u00e5 det gj\u00f8res en kartlegging av konsekvenser for den enkelte ansattes l\u00f8nns- og pensjonsforhold (AFP). Avhengig av hvilke sykehjem som velges og hvor mange ansatte som ber\u00f8res, vil det p\u00e5l\u00f8pe noe ekstra kostnader i forbindelse med denne kartleggingen. Det er ogs\u00e5 alltid en risiko for at transaksjonskostnadene i en anskaffelse kan overstige budsjetterte ressurser7, dersom anskaffelsen er kompleks og det oppst\u00e5r uforutsette oppf\u00f8lgingsutfordringer. Det kan ikke utelukkes kostnader ved gjennomf\u00f8ring av konkurransen utover det som er budsjettert pr i dag. Det er derfor viktig \u00e5 vurdere dette forholdet ved utvelgelse av sykehjem, noe byr\u00e5det har gjort n\u00e5r det foresl\u00e5s sykehjem innenfor kategorien langtidsplasser uten spesialfunksjoner. Videre forutsettes det ikke eventuelle omstillingskostnader i form av overtallighet, for eksempel knyttet til praktisering av rett til ny stilling i kommunen. Kommunen har faste stillinger som er eller blir ledige i flere av etatene, og kommunen har videre et stort behov for vikartjenester. Det kan nevnes at det er et betydelig antall ledige stillinger i Etat for behandlingssenter og sykehjem og i Etat for hjemmebaserte tjenester. Videre kan nevnes at det p.t. brukes mer enn 200 mill. kr. \u00e5rlig p\u00e5 eksterne vikartjenester totalt i byr\u00e5dsavdelingen, som det er en m\u00e5lsetning \u00e5 redusere/erstatte, eksempelvis ved fast ansatte. Risikoen for \u00f8konomiske konsekvenser ved overtallighet som f\u00f8lge av retten til ny stilling vurderes derfor som moderat til lav. Byr\u00e5dets vurdering og anbefaling/konklusjon: Bergen st\u00e5r i likhet med resten av landet overfor store utfordringer innen helse og omsorg de kommende ti\u00e5rene. Samtidig som vi blir flere eldre med behov for helsehjelp, blir vi ogs\u00e5 stadig f\u00e6rre yrkesaktive til \u00e5 l\u00f8se behovene. Kortere liggetid i spesialisthelsetjenesten utfordrer ogs\u00e5 tjenestene v\u00e5re ytterligere ved at ansatte m\u00e5 utf\u00f8re stadig mer avanserte medisinske oppgaver i behandlingssentre og sykehjem. I Bergen kommune har det blitt tatt store grep for \u00e5 sikre bedre ressursutnyttelse og mer b\u00e6rekraft i tjenestene. Satsingen p\u00e5 serviceverter, KS-prosjektet \u00abT\u00f8rn\u00bb og digitale l\u00f8sninger/velferdsteknologi er alle gode eksempler p\u00e5 det. Potensialet for mer innovasjon i tjenestene er likevel stort, og byr\u00e5det vurderer at mer mangfold i eldreomsorgen er avgj\u00f8rende for \u00e5 oppn\u00e5 dette. En god miks av b\u00e5de kommunale, ideelle og privat-kommersielle akt\u00f8rer er viktig for \u00e5 drive frem nye l\u00f8sninger i helsesektoren til det beste for pasientene. Byr\u00e5det \u00f8nsker en eldreomsorg med h\u00f8y kvalitet. Sykehjemmene skal v\u00e6re et godt sted \u00e5 bo for eldre og syke som har behov for held\u00f8gns pleie og omsorg. Fremover m\u00e5 sykehjemmene ogs\u00e5 i st\u00f8rre grad tilpasses pasienter med alvorlige demensdiagnoser, som er en sterkt voksende gruppe eldre. 7 Oslo kommune bruker betydelige ressurser i anskaffelsesfasen av konkurranse om drift av fire kommunale sykehjem (ca. 3 \u00e5rsverk i en periode p\u00e5 ca. 6 m\u00e5neder). 6 M\u00e5let med konkurranseutsettingen er \u00e5 gi bedre tjenester til innbyggerne og tilf\u00f8re eldreomsorgen mer innovasjon og mangfold. Det er fremdeles kommunen som vil ha det overordnede ansvaret for driften av sykehjemmene. I tr\u00e5d med byr\u00e5dets politiske plattform Klosterhagenerkl\u00e6ringen legges det til grunn at ansatte som velger \u00e5 bli v\u00e6rende i kommunen vil bli tilbudt en annen passende stilling i Bergen kommune i tr\u00e5d med etablerte retningslinjer. Begrunnelse for framleggelse til bystyret: Bystyrets budsjettvedtak 19.12.2023, sak 52/23, punkt 10 under generelle vedtak: \u00abBystyret ber byr\u00e5det om \u00e5 legge fram en eller flere saker for bystyret med sikte p\u00e5 \u00e5 beslutte konkurranseutsetting av to sykehjem og innf\u00f8ring av brukervalg av helsetjenester i hjemmet.\u00bb Reglement for Bergen bystyre og utvalgene 2023 - 2027 vedtatt av Bergen bystyre 18.10.23 i B-sak 368-23, pkt. 5.8.7: \u00ab5.8.7 Konkurranseutsetting Bystyret selv fatter vedtak om innf\u00f8ring og avvikling av ulike former for konkurranse, herunder konkurranseutsetting og fritt brukervalg innenfor kommunens virksomhet.\u00bb Byr\u00e5det innstiller til bystyret \u00e5 fatte f\u00f8lgende vedtak: 1. To eksisterende kommunale sykehjem konkurranseutsettes, i tr\u00e5d med sakens anbefalinger. 2. Byr\u00e5det gis fullmakt til \u00e5 velge ut sykehjemmene, og for \u00f8vrig gjennomf\u00f8re anskaffelsen i tr\u00e5d med gjeldende lovverk, hovedavtale, \u00f8konomireglement og kommunens \u00f8vrige retningslinjer p\u00e5 omr\u00e5det. Hovedtillitsvalgte og verneombud skal involveres i arbeidet. 3. Ansatte som velger \u00e5 reservere seg mot \u00e5 bli overf\u00f8rt til ny arbeidsgiver, vil bli tilbudt stilling i kommunen, i tr\u00e5d med sakens anbefalinger. 12. november 2024 Christine B. Meyer Marte Joan Monstad Byr\u00e5dsleder Byr\u00e5d for eldre, helse og omsorg Dokumentet er godkjent elektronisk. 7 "
}