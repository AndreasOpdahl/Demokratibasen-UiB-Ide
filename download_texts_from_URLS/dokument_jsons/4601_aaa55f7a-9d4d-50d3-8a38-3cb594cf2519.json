{
  "dokument_id": "aaa55f7a-9d4d-50d3-8a38-3cb594cf2519",
  "doc_type": "case_presentation",
  "kommune": 4601,
  "tittel": "Samarbeid med den ukrainske byen Lviv ",
  "url": "https://bergen.kommune.no/politikere-utvalg/api/fil/bk360/10722551/Framstilling-Samarbeid-med-den-ukrainske-byen-Lviv-",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/62802-3 Samarbeid med den ukrainske byen Lviv Hva saken gjelder: Bystyret vedtok i m\u00f8te 30. mars 2022 (sak 66/22) \u00e5 etablere et vennskapsbysamarbeid med en egnet by i Ukraina, og ba byr\u00e5det se p\u00e5 mulighetene for dette. Byr\u00e5det ble ogs\u00e5 bedt om \u00e5 vurdere hvorvidt en kan forsterke allerede eksisterende samarbeid med byer i Ukraina gjennom etablerte nettverk Bergen allerede deltar i, som for eksempel Eurocities, som har fire ukrainske medlemsbyer. Som en f\u00f8lge av dette la byr\u00e5det Bakervik i januar 2023 fram en sak til bystyret med forslag om samarbeid med den ukrainske byen Khmelnytskyj, et samarbeid som ogs\u00e5 var st\u00f8ttet opp om av kulturakt\u00f8rer i Bergen. Dessverre lot ikke samarbeidet med denne byen seg realisere, men Bergen kommune har hele tiden v\u00e6rt opptatt \u00e5 st\u00f8tte Ukraina p\u00e5 andre m\u00e5ter ved \u00e5 ta imot rekordmange ukrainske flyktninger og ved \u00e5 sende humanit\u00e6r bistand gjennom HMM Helsehjelp og Fyllingsdalen Teater Ordf\u00f8rer i byen Lviv vest i Ukraina sendte i v\u00e5r en foresp\u00f8rsel og invitasjon til Bergen kommune om \u00e5 etablere et vennskapsbysamarbeid. Organisasjonen Fritt Ukraina hadde ogs\u00e5 samtidig invitert politisk ledelse fra Lviv til Oslo og Bergen i mai for samtaler og prosjektsamarbeid. Byr\u00e5dsleder inviterte derfor ordf\u00f8rer med politisk ledelse til en samtale i Bergen om hvordan et mulig samarbeid mellom byene kunne etableres og utvikles. Foresp\u00f8rselen fra Lviv kommer som en konsekvens av byens dialog og samarbeid med akademia, organisasjoner og n\u00e6ringslivsakt\u00f8rer i Bergen. Byr\u00e5det skisserer i denne saken vurderinger rundt hvordan et eventuelt samarbeidet med Lviv kan ta form. Om vennskapsbybegrepet Den moderne ideen om vennskapsbyer oppstod etter 2. verdenskrig som et fredsskapende virkemiddel. Tanken var at byer som samarbeider l\u00e6rer hverandre \u00e5 kjenne og knytter personlige b\u00e5nd, som f\u00f8rer til mellommenneskelig forst\u00e5else. En vennskapsbyavtale er ogs\u00e5 en formalisering av et langsiktig forpliktende samarbeid som tradisjonelt har involvert de fleste kommunale sektorer, b\u00e5de politisk og administrativt. Bergen kommunes prinsipielle inngang til vennskapsbyer som vedtatt i internasjonal strategi (bystyresak 73/18). I saken ble det framholdt at Bergen \u00f8nsker \u00e5 beholde og forsterke de fem vennskapsbyene vi allerede har (Seattle, Newcastle, \u00c5bo, G\u00f8teborg og \u00c5rhus), og at framtidige nye samarbeid med andre byer etableres gjennom felles prosjektsamarbeid, heller enn vennskapsbysamarbeid. I kj\u00f8lvannet av Russlands angrepskrig mot Ukraina har vennskapsbybegrepet blitt l\u00f8ftet frem som en symbolsk samarbeidsform for \u00e5 vise solidaritet b\u00e5de i bystyret og p\u00e5 nasjonalt niv\u00e5 gjennom KS. 1 Kriterier for internasjonale samarbeidsavtaler Bystyret har vedtatt kriterier for inng\u00e5else av vennskapsbyavtaler, bystyresak 364/22. I saken fremkommer det at framtidig vennskapsby b\u00f8r ha en tilsvarende st\u00f8rrelse som Bergen, eller andre likhetstrekk som gj\u00f8r et langsiktig samarbeid gjensidig nyttig. Det skal tas hensyn til menneskerettigheter, korrupsjon og andre etiske- og sikkerhetspolitiske problemstillinger. Vennskapsbyavtalen skal utl\u00f8ses av en oppfordring fra sivilsamfunn, n\u00e6ringsliv eller akademia, eller et behov for at kommunen tar rollen som ambassad\u00f8r for Bergen og Bergensregionen. Internasjonale samarbeidsavtaler skal bygge p\u00e5 nasjonale r\u00e5d og anbefalinger for et omr\u00e5de eller land. Det er ogs\u00e5 viktig, og en forutsetning, at en avtale om vennskapsby er godt forankret i bystyret med bredt flertall for \u00e5 sikre at avtalen st\u00e5r seg politisk over tid. En intensjonsavtale mellom byene er et f\u00f8rste steg p\u00e5 vei mot en formalisert vennskapsbyavtale. Byr\u00e5det legger kriteriene til grunn for sitt arbeid med \u00e5 etablere en vennskapsbyavtale. Lviv vurdert basert p\u00e5 v\u00e5re kriterier for internasjonale samarbeidsavtaler Lviv er en by med ca 730 000 innbyggere, og ligger vest i Ukraina. F\u00f8r krigen var byen et viktig jernbaneknutepunkt og industriby med oljeraffineri, n\u00e6ringsmiddelindustri og fabrikasjon av maskiner, biler, elektronisk utstyr med mer. Lviv har universitet fra 1661, samt flere h\u00f8yskoler og forskningsinstitusjoner. Den har rikholdige museer og byen er et viktig ukrainsk kultursentrum. Byen ble grunnlagt rundt midten av 1200-tallet og har v\u00e6rt en viktig handelsby med sin sentrale plassering i Europa. Fra 1998 er byen f\u00f8rt opp p\u00e5 UNESCOs verdensarvliste for sitt historiske sentrum. Et samarbeid med en ukrainsk by m\u00e5 balansere hensyn til solidaritet og risikovurdering. Ukraina er et land som har v\u00e6rt preget av korrupsjon, og har av Transparency International blitt k\u00e5ret til det land i Europa som befolkningen oppfatter som mest korrupt. Dette er et hensyn som m\u00e5 ivaretas i et eventuelt samarbeid og ved bidrag til gjenoppbygging av landet. Ettersom krigen fortsatt p\u00e5g\u00e5r kan det ikke utelukkes at det har blitt beg\u00e5tt brudd mot menneskerettighetene p\u00e5 begge sider i konflikten. Sikkerhetssituasjonen i Ukraina er sv\u00e6rt utfordrende og uforutsigbar. Derfor frar\u00e5des alle reiser til landet av Utenriksdepartementet. \u00d8konomiske konsekvenser: Det forplikter kommunen \u00f8konomisk \u00e5 inng\u00e5 en vennskapsbyavtale. \u00d8konomiske konsekvensene for samarbeidet m\u00e5 vurderes i forbindelse med arbeidet med \u00e5rlig rullering av handlings- og \u00f8konomiplan, og gjennomf\u00f8ringen vil avhenge av budsjettmessig handlingsrom og politisk prioritering. Det er per i dag ikke avsatt midler til vennskapsbysamarbeid. Byr\u00e5dets vurdering og anbefaling/konklusjon: Basert p\u00e5 en helhetlig vurdering av potensial for langsiktige samarbeidsmuligheter, samt engasjement fra sivilsamfunn foresl\u00e5r byr\u00e5det \u00e5 g\u00e5 videre i sin dialog med Lviv for \u00e5 utarbeide et forslag til en intensjonsavtale. De tradisjonelle vennskapsbyavtalene er laget for en annen tid, og en tradisjonell vennskapsbyavtale involverer alle kommunens sektorer, som krever mye oppf\u00f8lging og ressursbruk, b\u00e5de menneskelige og \u00f8konomiske. Lviv er en by som er betydelig st\u00f8rre enn Bergen, noe som gj\u00f8r det viktig \u00e5 avklare og avstemme ressursbruk sammen med Lviv i en intensjonsavtale. Byr\u00e5det \u00f8nsker derfor en mer moderne tiln\u00e6rming til vennskapsbybegrepet, og vil foresl\u00e5 \u00e5 inng\u00e5 en samarbeidsavtale med Lviv som konsentrerer seg om utvalgte tematiske omr\u00e5der. Dette vil sikre forutsigbar ressursbruk p\u00e5 begge sider, og med jevnlige evalueringer kan oppf\u00f8lging justeres etter behov p\u00e5 begge sider. 2 Byr\u00e5det vil videre diskutere mulige tematiske omr\u00e5der for samarbeid i tett dialog med Lviv, og fra kommunen sin side kan relevante tema v\u00e6re knyttet til rehabilitering av krigsofre som Lviv har et s\u00e6rlig stort fokus p\u00e5, ivaretagelse av kulturarv, og innovasjon og n\u00e6ringsutvikling. Vurdering knyttet til menneskerettigheter, korrupsjon, etikk og sikkerhet m\u00e5 gj\u00f8res p\u00e5 lik linje med andre byer vi vurderer vennskapsbysamarbeid med. Begrunnelse for framleggelse til bystyret: I henhold til punkt 5.8.4 i reglement for Bergen bystyre og utvalgene 2023-2027 skal strategier for og avtaler om regionalt, interkommunalt og internasjonalt samarbeid behandles av bystyret. Byr\u00e5det innstiller til bystyret \u00e5 fatte f\u00f8lgende vedtak: 1. Bergen kommune inng\u00e5r en intensjonsavtale med Lviv, Ukraina om samarbeid p\u00e5 ett eller flere konkrete tematiske omr\u00e5der. 2. Intensjonsavtalen legges frem for bystyret f\u00f8r signering. Dato: 13. august 2024 Marte Joan Monstad Fung. byr\u00e5dsleder Dokumentet er godkjent elektronisk. 3 "
}