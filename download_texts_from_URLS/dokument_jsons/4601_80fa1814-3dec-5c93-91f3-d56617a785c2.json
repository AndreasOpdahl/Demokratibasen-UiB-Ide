{
  "dokument_id": "80fa1814-3dec-5c93-91f3-d56617a785c2",
  "doc_type": "case_minutes",
  "kommune": 4601,
  "tittel": "Saksprotokoll , 16042024, Sak 70/24, H\u00f8ring av statlige planretningslinjer for arealbruk og mobilitet",
  "url": "https://bergen.kommune.no/politikere-utvalg/api/fil/bk360/10330889/Innstilling-vedtak-Horing-av-statlige-planretningslinjer-for-arealbruk-og-mobilitet",
  "tekst": "H\u00f8ring av statlige planretningslinjer for arealbruk og mobilitet Kommunalt r\u00e5d for personer med funksjonsnedsettelse behandlet saken i m\u00f8tet 16.04.2024 sak 70/24 og fattet f\u00f8lgende vedtak: F\u00f8lgende brev sendes til byr\u00e5dsavdeling for byutvikling Form\u00e5l: Her er KRPF skuffet over at det ikke nevnes ivaretakelse av alle beboere i landet ved at f\u00f8rste setning f.eks. hadde blitt endret til: Form\u00e5let med retningslinjene er \u00e5 sikre en samordnet og b\u00e6rekraftig bolig-, areal- og transportplanlegging til det beste for alle innbyggerne i landet samtidig som det tas milj\u00f8hensyn. Det er viktig at b\u00e5de staten, fylkeskommunene og kommunene er bevisst p\u00e5 at spr\u00e5k kan v\u00e6re inkluderende eller ekskluderende. Mange funksjonshemmede opplever og/eller frykter at milj\u00f8hensyn veier tyngre enn deres generelle menneskerettigheter og rettighetene en har via Norges Grunnlov. Det er derfor viktig at det i alle planer og retningslinjer der det er snakk om tiltak for \u00e5 begrense noen goder, i dette tilfellet i hovedsak privat bilbruk, ogs\u00e5 inkluderes unntak for personer som er avhengig av egen bil for \u00e5 kunne delta i samfunnet (f.eks. personer med HC-kort og personer med diagnoser som gj\u00f8r det vanskelig \u00e5 kunne ta offentlig transport, men som likevel ikke fyller kravene til \u00e5 f\u00e5 HC-kort). Generelle retningslinjer 3.1 til 3.15: Det gleder KRPF \u00e5 lese punkt 3.15, men samtidig savner vi den samme inkluderingen i flere av de andre punktene, spesielt 3.1 \u2013 3.3 samt 3.6 der det fokuseres p\u00e5 sykkel, gange og kollektiv uten \u00e5 nevne ivaretakelse av personer som ikke kan g\u00e5, sykle eller bruke kollektivt ved for eksempel \u00e5 inkludere en setning om unntak eller eventuelt om inkludering, for eksempel \u00abDet skal legges til rette for \u00e5 begrense transportbehovet samtidig som grupper med s\u00e6rlige behov ivaretas ved i \u00e5 gi disse gruppene unntak\u00bb eller \u00abDet skal legges til rette for \u00f8kt sykling, gange og bruk av kollektivtransport samtidig som grupper med s\u00e6rlig behov ivaretas ved \u00e5 gi unntak for disse gruppene\u00bb. KRPF mener ogs\u00e5 at det b\u00f8r nevnes HC-parkering i punktene der arbeidsplasser nevnes. Flere kommuner bygger nye institusjoner uten mulighet for ansattparkering med begrunnelse i milj\u00f8perspektivet. Som en f\u00f8lge av dette er det heller ikke HC-parkeringsmuligheter for ansatte ergo kan ikke noen ansatte ha en funksjonsnedsettelse. Mange kommuner begrenser ogs\u00e5 private arbeidsgivere sine muligheter til \u00e5 ha ansattparkering noe som igjen g\u00e5r utover inkludering av funksjonshemmede. Det \u00e5 inkludere dispensasjon for grupper med s\u00e6rlige behov, ivaretakelse av alle og HC- parkeringsplasser vil vise at Norge tar sine nasjonale forpliktelser i forhold til grunnloven og sine internasjonale forpliktelser i forhold til b\u00e6rekraftsm\u00e5lene og menneskerettighetene. "
}