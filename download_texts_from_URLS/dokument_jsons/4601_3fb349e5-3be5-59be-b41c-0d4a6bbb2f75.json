{
  "dokument_id": "3fb349e5-3be5-59be-b41c-0d4a6bbb2f75",
  "doc_type": "case_attachment",
  "kommune": 4601,
  "tittel": "Opprinnelig Administrativ sak med avslag",
  "url": "https://bergen.kommune.no/politikere-utvalg/api/fil/bk360/10607743/Opprinnelig-Administrativ-sak-med-avslag",
  "tekst": " Seksjon for n\u00e6ring og landbruk V\u00e5r referanse: 2023/252543-3 Saksbehandler: Svanhild Kambestad Administrativ sak Dato: 20. november 2023 Gnr 302 bnr 14 - S\u00f8knad om fradeling og omdisponering etter jordloven \u00a7\u00a7 9 og 12 - administrativ sak Eiendom: Gnr. 302 bnr. 14 Tiltakets adresse: Ytre Arna-vegen 79 g 73 Tiltakenes art: Fradeling av ca. 2 dekar areal og omdisponering av knapt 500 m2 fulldyrket jord. Tiltakshaver: Harris Advokatfirma AS, ved advokatfullmektig Hanne Bentzen og ansvarlig advokat Olav Pedersen Hjemmelshavere: H\u00e5kon og Lars Ytre-Arne, med 1/2 -eierandel hver Rettslig grunnlag: Bergen kommune har vurdert s\u00f8knaden etter jordloven \u00a7\u00a7 9 og 12 og rundskriv M/1-2021 fra Landbruks- og matdepartementet. Vedtakskompetanse: Bergen kommune har etter forskrift FOR-2003-12-08-1479 \u00a7 1 f\u00f8rste ledd, hjemmel til \u00e5 avgj\u00f8re saker i henhold til jordloven. Saken gjelder: Det s\u00f8kes om omdisponering av ca. 500 m2 fulldyrket jord, og deling av to teiger p\u00e5 til sammen ca. 2 dekar, p\u00e5 gnr. 302 bnr. 14, p\u00e5 Ytre Arna-vegen 73 og 79 i Bergen kommune, til ny boligeiendom. Den ene teigen er bebygd med v\u00e5ningshus og en garasje, den andre teigen med naust og brygge. PBE har i dispensasjonssaken stilt vilk\u00e5r om at naustetomten, ved en eventuell tillatelse til fradeling, skal ligge inn under boligeiendommen med bolighuset som n\u00e5 s\u00f8kes fradelt. Vedtaket er satt som vilk\u00e5r av \u00abUtvalg for milj\u00f8 og byutvikling\u00bb, i forbindelse med en klagebehandling (dok. DELE-2022/26125-21). Gnr. 302 bnr. 14 har et totalareal p\u00e5 ca. 101,2 dekar fordelt p\u00e5 tre teiger. Av dette er if\u00f8lge NIBIO/g\u00e5rdskart sin AR5-klassifisering; 23,1 dekar fulldyrket jord og 0 dekar overflatedyrket, samt 2,3 dekar innmarksbeite, 67,6 dekar produktiv skog, 4,0 dekar annet marksalg og 4,1 dekar bebygd/ annet. Det er to v\u00e5nings-/bolighus og en driftsbygning p\u00e5 eiendommen det s\u00f8kes fradeling fra. Eierne driver ikke selv, men leier ut innmarken til en annen bonde. Det oms\u00f8kte arealet p\u00e5 teigen med bolighuset er i AR5, klassifisert som fulldyrket areal og bebygd/ annet. Teigen der naustet ligger, er klassifisert som annet markslag. Begge teigene ligger i et LNF-omr\u00e5de i KPA 2018-2030. Begge teigene grenser dyrket mark. Teigen med bolighuset grenser i tillegg til skog og bebygd. Teigen med naustet, grenser i tillegg til sj\u00f8 og annet markslag. Omr\u00e5det omkring best\u00e5r i hovedsak av fulldyrket areal. Over til venstre; Teigen med fulldyrket areal, m\u00e5lt p\u00e5 kartet til ca. 493 m2, i nord og vest. Teigen rundt huset er m\u00e5lt p\u00e5 kartet til ca. 1045 m2. Til sammen er denne teigen p\u00e5 1538 m2. Over til h\u00f8yre; Naustetomten er m\u00e5lt p\u00e5 kartet til ca. 461 m2. Sum areal p\u00e5 de to teigene som \u00f8nsket fradelt m\u00e5lt p\u00e5 kartet til ca. 2000 m2. Bildet til venstre viser AR5-klassifisering i NIBIO/g\u00e5rdskart over den oms\u00f8kte teigen rundt bolighuset, klassifisert som \u00abfulldyrket areal\u00bb og \u00abbebygd\u00bb. Se tegningene over for \u00e5 se de oms\u00f8kte teig-grensene (merket med lilla). Bildet til h\u00f8yre viser AR5-klassifiseringen over naustetomten, som \u00abannet markslag\u00bb. Form\u00e5let med fradelingen: S\u00f8ker har opplyst at form\u00e5let med delingen er at hver av de to eierne p\u00e5 landbrukseiendommen i dag, disponerer hvert sitt bolighus og naust. Form\u00e5let med omdisponeringen omfatter fulldyrket mark, og krever derfor behandling etter jordloven \u00a7 9, i tillegg til fradeling etter \u00a7 12. Saksutredning etter \u00a7 9: Reglene i jordloven \u00a7 9 m\u00e5 tolkes i lys av form\u00e5let i jordloven \u00a7 1. Form\u00e5let med jordloven er \u00e5 legge forholdene til rette slik at jordviddene i landet med skog og fjell og alt som h\u00f8rer til (arealressursene), kan bli brukt p\u00e5 den m\u00e5ten som er mest gagnlig for samfunnet og de som har yrket sitt i landbruket. Arealressursene b\u00f8r disponeres p\u00e5 en m\u00e5te som gir tjenlig og variert bruksstruktur med hovedvekt p\u00e5 hensynet til bosetting, arbeid og driftsmessig gode l\u00f8sninger. En samfunnsgagnlig bruk, inneb\u00e6rer at det tas hensyn til at ressursene skal disponeres ut fra fremtidige generasjoner sine behov. Forvaltingen av arealressursene skal v\u00e6re milj\u00f8forsvarlig og bl.a. ta hensyn til vern av jordsmonnet som produksjonsfaktor og ta vare p\u00e5 areal og kulturlandskap som grunnlag for liv, helse og trivsel for mennesker og dyr. Det kan gis omdisponeringssamtykke med vilk\u00e5r som er n\u00f8dvendige av hensyn til de form\u00e5l som jordloven skal fremme. Det f\u00f8lger av hovedregelen i jordloven \u00a7 9 f\u00f8rste ledd at \u00ab[d]yrka jord m\u00e5 ikkje brukast til f\u00f8rem\u00e5l som ikkje tek sikte p\u00e5 jordbruksproduksjon. Dyrkbar jord m\u00e5 ikkje disponerast slik at ho ikkje vert eigna til jordbruksproduksjon i framtida\u00bb. Av bestemmelsens ordlyd gjelder dette 2 for all dyrket og dyrkbar jord, uavhengig av st\u00f8rrelsen p\u00e5 arealet, men det kreves at det oms\u00f8kte arealet kan gi grunnlag for jordbruksproduksjon. Omr\u00e5dets karakter vil da v\u00e6re relevant for vurderingen. I NIBO/g\u00e5rdskart, er det oppgitt som fulldyrket mark. I \u00a7 9 annet ledd f\u00f8rste punktum er det et unntak fra hovedregelen, hvor det heter at \u00abi s\u00e6rlege h\u00f8ve\u00bb kan det gis dispensasjon dersom det etter \u00abei samla vurdering av tilh\u00f8va\u00bb bestemmes at jordbruksinteressene b\u00f8r vike. Dyrket og dyrkbar mark har et sterkt vern, noe som vises ved at det kreves \u00abs\u00e6rlige h\u00f8ve\u00bb. Avgj\u00f8relsen baseres p\u00e5 en helhetlig vurdering av jordbruksinteressene og de \u00f8vrige fordelene og ulempene ved det oms\u00f8kte tiltaket. Vurderingen i denne saken er om omdisponering av det oms\u00f8kte arealet, etter en samlet vurdering, er et s\u00e6rlig tilfelle hvor jordbruksinteressene b\u00f8r vike, jf. \u00a7 9 annet ledd f\u00f8rste punktum. Godkjente planer etter plan- og bygningsloven. Planer etter plan- og bygningsloven representerer en l\u00f8sning der de ulike interessene som har behov for arealet n\u00f8ye er vurdert opp mot hverandre. Planene er et viktig virkemiddel for \u00e5 beskytte og verne landbruksomr\u00e5der i et langsiktig perspektiv. Hele eiendommen ligger i LNF-omr\u00e5de. De oms\u00f8kte teigene ligger i tillegg i hensynsonene landskap og faresone/sikringssone for ras. Bergen kommune mener av denne grunn at plansituasjonen taler imot at det blir gitt tillatelse til den oms\u00f8kte omdisponeringen. Drifts- eller milj\u00f8messige ulemper for landbruket i omr\u00e5det. Det f\u00f8lger av rundskriv M-2/2021 at form\u00e5let med omdisponeringsforbudet er \u00e5 verne produktive arealer og jordsmonnet. Bestemmelsen tar sikte p\u00e5 \u00e5 bidra til \u00e5 n\u00e5 det grunnleggende form\u00e5let for jordvernet som er \u00e5 sikre matproduserende areal. En omdisponering kan f\u00e5 negative konsekvenser for landbruket i omr\u00e5det. \u00abForbudet mot omdisponering legger opp til et strengt jordvern\u00bb, jf. M-2/2021 pkt. 4.1, og gjelder etter pkt. 4.2 \u00aball dyrka og dyrkbar jord.\u00bb Det vises til at deler av den ene oms\u00f8kte parsellen best\u00e5r av dyrket mark. Det kan i tillegg f\u00f8re til drifts- og milj\u00f8messige ulemper, ved at kan komme nye eiere av en utskilt tomt/ teig, inne i tunet/ like ved fulldyrket mark, p\u00e5 en landbrukseiendom. Ved fremtidig drift av tilgrensende areal, vil det v\u00e6re p\u00e5regnelig med konflikt knyttet til gj\u00f8dselspredning, luktplager og st\u00f8y. Erfaringen viser at det kan f\u00f8re til dyrket mark blir omdisponert til hage. Erfaringen viser ogs\u00e5 at det ved en fradeling, er fare for klager p\u00e5 st\u00f8v, st\u00f8y, lukt, dyr som kommer inn i hager og lignende konflikter. Videre vurderes det som uheldig at landbrukseiendommer blir oppdelt, bit for bit, og grunnlaget for landbruksdrift p\u00e5 eiendommen gradvis forsvinner. VI kan heller ikke se at det vil v\u00e6re mulig/ realistisk \u00e5 beholde eller \u00e5 tilbakef\u00f8re arealet til jordbruksland, en gang i fremtiden. Det er i dag ikke tillatt \u00e5 omdisponere dyrket eller dyrkbar jord, og p\u00e5 landsbasis strammes kravene her inn for hvert \u00e5r. Bergen kommune vurderer at de drifts- og milj\u00f8messige ulempene for landbruket, er av et slikt omfang og en slik karakter, at dette taler mot at det blir gitt samtykke til den oms\u00f8kte omdisponeringen. Kulturlandskapet. Konsekvensene for kulturlandskapet blir ikke s\u00e5 store i denne saken, siden huset og naustet allerede er bygget. Det at det er s\u00f8kt om en teig av den fulldyrkede jorden, regnes likevel som negativt. Det opplyses i s\u00f8knaden, at denne delen av teigen vil benyttes som hage til bolighuset, og ikke som fulldyrket mark, slik den benyttes i dag. Dette er ikke i tr\u00e5d med utgangspunktet i jordloven \u00a7 9. 3 Ved \u00e5 skille ut teiger fra en landbrukseiendom, kan en p\u00e5 sikt f\u00e5 endringer i kulturlandskapet. En infiltrasjon av utskilte enkelt-eiendommer, vil ha en negativ innvirkning for kulturlandskapet i omr\u00e5det, og vil kvalitativt bidra til \u00e5 endre landbrukets kulturlandskap i omr\u00e5det i form av oppstykking av landskapet. En omdisponering av dyrket jord, vil ogs\u00e5 kunne ha negativ effekt p\u00e5 naturmangfoldet p\u00e5 teigen og i omr\u00e5det, jf. naturmangfoldloven \u00a7 7, jf. \u00a7\u00a7 8-12. Bergen kommune er f\u00f8lgelig ikke positiv til en slik endring som en fradeling kan/ vil f\u00f8re med seg. Det samfunnsgagnet en omdisponering vil gi. Den delen som er klassifisert som fulldyrket areal, er oppgitt at i dag benyttes som hage til bolighuset. En omdisponering av dyrket mark til hage, er regnet for \u00e5 v\u00e6re av privat interesse, som ikke har noen positiv verdi for samfunnet ellers. Personlige eller private interesser som ikke samtidig inneb\u00e6rer en positiv samfunnsinteresse, er ikke \u00e5 regne som en samfunnsinteresse av stor vekt. De generelle samfunnsinteressene blir i det oms\u00f8kte tilfellet, ikke positivt p\u00e5virket av en fradeling, og taler dermed ikke for en fradeling. Om arealet kan f\u00f8res tilbake til jordbruksproduksjon. Ved avgj\u00f8relsen av en omdisponeringssak, skal det legges vekt p\u00e5 om omdisponeringen f\u00f8rer til at arealet for alltid m\u00e5 anses tapt for jordbruksproduksjon. I det aktuelle tilfellet, vil den oms\u00f8kte omdisponeringen er \u00e5 anse som en varig omdisponering av arealet, og det kan ikke tilbakef\u00f8res til jordbruksareal. Dette taler imot en fradeling. Konklusjon etter jordloven \u00a7 9. Etter en helhetlig vurdering har Bergen kommune kommet frem til at det ikke kan gis tillatelse til den oms\u00f8kte omdisponering av ca. 0,5 dekar fulldyrket mark. Saksutredning etter \u00a7 12: Reglene i jordloven \u00a7 12 skal tolkes i lys av form\u00e5let i jordloven, jf. \u00a7 1. Form\u00e5let med jordloven er \u00e5 legge forholdene til rette slik at arealressursene, kan bli brukt p\u00e5 den m\u00e5ten som er mest gagnlig for samfunnet og de som har yrket sitt i landbruket. Arealressursene b\u00f8r disponeres p\u00e5 en m\u00e5te som gir tjenlig og variert bruksstruktur med hovedvekt p\u00e5 hensynet til bosetting, arbeid og driftsmessig gode l\u00f8sninger. Det blir i jordloven \u00a7 12, tredje ledd lagt til grunn en vektlegging av om \u00abdelinga legg til rette for ein tenleg og variert bruksstruktur i landbruket\u00bb. Ved denne vurderingen inng\u00e5r blant annet hensynet til vern av arealressursene, om delingen f\u00f8rer til en driftsmessig god l\u00f8sning og om delingen kan f\u00f8re til drifts- eller milj\u00f8messige ulemper for landbruket i omr\u00e5det. Denne opplistingen er ikke utt\u00f8mmende, slik at andre hensyn kan vektlegges dersom de fremmer form\u00e5let i jordloven i \u00a7 1. Vern av arealressursene. Formuleringen \u00abvern av arealressursene\u00bb skal gj\u00f8re det mulig for forvaltningen \u00e5 forhindre at det oppst\u00e5r driftsenheter som blir vanskelig \u00e5 drive rasjonelt og opprettholde som aktive bruk, og skal gj\u00f8re det mulig \u00e5 forhindre oppdeling av areal som gj\u00f8r det vanskelig \u00e5 kunne nekte senere omdisponeringer. Begrepet arealressurser omfatter de ulike ressursene, uavhengig om de st\u00e5r av jord, skog, bruksretter eller bygninger. Det m\u00e5 i vurderingen tas utgangspunkt i de langsiktige virkningene en fradeling vil kunne ha, og det har ikke nevneverdig vekt hva som er privat\u00f8konomisk mest l\u00f8nnsomt for eieren. Temaet \u201dhensynssone landskap\u201d i KPA, er utarbeidet for \u00e5 sette fokus p\u00e5 ulempene ved oppstykking av landbruksomr\u00e5der i overordnet arealplanlegging. LNF-form\u00e5let er valgt for \u00e5 beskytte landbruks-, natur- og friluftsinteressene i omr\u00e5det. Erfaringen viser at infiltrasjon av enkelttomter i LNF-omr\u00e5der kan f\u00f8re til nedbygging av landbruksproduksjonen og svekking 4 av produksjonsmilj\u00f8et. Fradeling av enkelttomter i slike omr\u00e5der vil s\u00e5ledes kunne f\u00f8re til store ulemper for landbruket. Bergen kommune mener av denne grunn at plansituasjonen taler mot at det blir gitt tillatelse til den oms\u00f8kte fradelingen. I dette tilfellet er det s\u00f8kt om fraskillelse av til to teiger, totalt p\u00e5 ca. 2 dekar, som inkluderer ca. 0,5 dekar fulldyrket areal, fra en landbrukseiendom. Dette strider mot et \u00abvern av arealressursene\u00bb. Dette taler imot en fradeling. Om delingen f\u00f8rer til en driftsmessig god l\u00f8sning. Her skal legges vekt p\u00e5 om utformingen av eiendommen kan f\u00f8re til kostnadseffektiv drift. Dette inneb\u00e6rer en vurdering av arronderingsmessige forhold som avstander, utforming av teiger og lignende trekkes inn. En driftsmessig god l\u00f8sning vil inneb\u00e6re at driftsenhetene i stor grad er samlet og med korte avstander. Vurderingen av hva som vil v\u00e6re en driftsmessig god l\u00f8sning, m\u00e5 gj\u00f8res ut fra hva som kan anses som p\u00e5regnelig drift i et langsiktig perspektiv. Vurderingen er likevel ikke n\u00f8dvendigvis knyttet til hvilken l\u00f8sning som vil v\u00e6re driftsmessig best. Det er i s\u00f8knaden tatt med ca. 0,5 dekar fulldyrket areal, og fradeling av en boligteig og en nausteteig, inne p\u00e5 en landbrukseiendom i drift. Bergen kommune kan ikke se at en slik oppstykking av en landbrukseiendom, f\u00f8rer hverken p\u00e5 kort eller lang sikt, til \u00aben driftsmessig god l\u00f8sning\u00bb. Dette taler imot en fradeling. Drifts- og milj\u00f8messige ulemper for landbruket i omr\u00e5det. Ved vurderingen m\u00e5 det foretas en konkret vurdering av hvilke ulemper som kan oppst\u00e5 p\u00e5 eiendommen som deles, og andre tilgrensende landbrukseiendommer i omr\u00e5det. En fraskilling av en eller flere teiger fra en landbrukseiendom kan f\u00f8re til d\u00e5rlig arrondering, adkomsten til den dyrkede jorden kan bli vanskeligere, \u00f8kt tr\u00e5kk og slitasje p\u00e5 jordbruksareal, forstyrrelser for dyr p\u00e5 beite, grinder som ikke lukkes og klager p\u00e5 st\u00f8y og bruk av plantevernmidler. Dette kan i sum gj\u00f8re driften vanskeligere. Teigene som er s\u00f8kt fradelt ligger i et omr\u00e5de hvor det drives aktivt landbruk og b\u00e5de grenser til og delvis best\u00e5r av dyrket mark. Et fradelt v\u00e5ningshus er fritt omsettelig, og vil kunne f\u00f8re til drifts- og milj\u00f8messige ulemper for resteiendommen og naboeiendommene. Vi er oppmerksomme at teigene \u00f8nskes overf\u00f8rt til dagens beboer av bolighuset, som ogs\u00e5 er en av eierne av landbrukseiendommen. Bergen kommune mener til tross for dette at de drifts- og milj\u00f8messige ulempene en fradeling vil kunne f\u00f8re til, er av et slikt omfang og en slik karakter at det taler imot for at det blir gitt tillatelse til fradeling. Konklusjon etter jordloven \u00a7 12: Bergen kommune har foretatt en samlet vurdering av de ovennevnte hensyn. Etaten er av den oppfatning at en fradeling av de oms\u00f8kte parsellene ikke er tilr\u00e5delig. Som vist over vil en delingstillatelse kunne medf\u00f8re at eiendommens avkastning reduseres. I tillegg vil en fradeling kunne f\u00f8re til ulemper for driften av eiendommen og merulemper for landbruket ellers i omr\u00e5det. Videre taler ogs\u00e5 plansituasjonen imot et delingssamtykke. Etter dette har Bergen kommune kommet til at det ikke er grunnlag for \u00e5 gi samtykke til den oms\u00f8kte fradelingen. Vedtak: Med hjemmel i jordloven \u00a7\u00a7 9 og 12, avsl\u00e5r Bergen kommune s\u00f8knad om fradeling av det oms\u00f8kte areal p\u00e5 ca. 2 dekar, fordelt p\u00e5 to teiger, p\u00e5 gnr. 302, bnr. 14 i Bergen kommune. Gisle Nondal \u2013 seksjonsleder Svanhild Kambestad \u2013 jurist Dokumentet er godkjent elektronisk. 5 "
}