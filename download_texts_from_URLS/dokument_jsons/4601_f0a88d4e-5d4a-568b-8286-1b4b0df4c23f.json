{
  "dokument_id": "f0a88d4e-5d4a-568b-8286-1b4b0df4c23f",
  "doc_type": "case_presentation",
  "kommune": 4601,
  "tittel": "Videre organisering av etaten Samfunnssikkerhetens hus",
  "url": "https://bergen.kommune.no/politikere-utvalg/api/fil/bk360/11364486/Framstilling-Videre-organisering-av-etaten-Samfunnssikkerhetens-hus",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/161870-1 Videre organisering av etaten Samfunnssikkerhetens hus Hva saken gjelder: Byr\u00e5det presenterer i denne saken sitt forslag om \u00e5 avvikle etaten Samfunnssikkerhetens hus og overf\u00f8re lovp\u00e5lagt ansvar og oppgaver til en ny seksjon for samfunnssikkerhet og beredskap i Byr\u00e5dsleders avdeling. Byr\u00e5det foresl\u00e5r ogs\u00e5 at r\u00e5dhusets service- og sikkerhetssenter organisatoriske tilh\u00f8righet flyttes til r\u00e5dhusforvaltningen i Byr\u00e5dsleders avdeling. Etatens oppgaver har i hovedsak v\u00e6rt konsernansvar for samfunnssikkerhet og beredskap, Samvirkesenter og d\u00f8gnkontinuerlig beredskapsvakt, drift av Service- og sikkerhetssenter i r\u00e5dhuset, oppf\u00f8lging av vertskommunesamarbeid, p\u00e5driver ovenfor andre samfunnssikkerhetsakt\u00f8rer og drift av etat. Det at etaten avvikles f\u00f8rer til at arbeidsoppgavene knyttet til drift av etat faller bort. I tillegg er det vurdert at det er behov for \u00e5 endre ordningen med d\u00f8gnkontinuerlig beredskapsvakt og avslutte vertskommunesamarbeidene. Det \u00e5 avvikle etaten, endre vaktordningen med d\u00f8gnkontinuerlig beredskapsvakt og avslutte vertskommunesamarbeidene gir mulighet for reduksjon i \u00e5rsverk. M\u00e5let med omorganiseringen som byr\u00e5det foresl\u00e5r er \u00e5 ivareta de lovp\u00e5lagte oppgavene innenfor de \u00f8konomiske rammene som er forespeilet. Det \u00e5 avvikle etaten og overf\u00f8re lovp\u00e5lagt ansvar og oppgaver til byr\u00e5dsleders avdeling vil gi effektiv drift og et godt milj\u00f8 for faglig oppgavel\u00f8sning og utvikling. L\u00f8sningen sikrer ogs\u00e5 at fagmilj\u00f8et holdes samlet, samt at dette er en b\u00e6rekraftig organisering som kan st\u00e5 seg over tid og som gir forutsigbarhet, trygghet og arbeidsro for de ansatte. Bakgrunn Byr\u00e5det behandlet i m\u00f8tet 02.05.2024 sak 1113/24 Omorganiseringer \u2013 iverksetting av vurderinger og prosesser og besluttet \u00e5 igangsette en vurdering av Samfunnssikkerhetens hus sine oppgaver, funksjon og arealbruk spesielt, og dimensjoneringen av beredskapsressursene i kommunen generelt. Byr\u00e5dsleders avdeling har de siste m\u00e5nedene gjennomf\u00f8rt vurderingene av Samfunnssikkerhetens hus som ble bestilt i vedtaket over. Gjennomgangen viser blant annet at prioritering av ikke-lovp\u00e5lagte oppgaver som d\u00f8gnkontinuerlig beredskapsvakt og vertskommunesamarbeid, g\u00e5r utover kapasiteten til \u00e5 utf\u00f8re lovp\u00e5lagte oppgaver innenfor beredskap. Da etaten ble opprettet ble det lagt til grunn at deler av finansieringen for etablering og drift av Samfunnssikkerhetens hus skulle dekkes av medlemsavgift for kommuner og andre samarbeidspartnere som \u00f8nsket \u00e5 g\u00e5 inn i samarbeidet. Etter tre \u00e5rs virke er erfaringen at 1 langt f\u00e6rre enn forventet har \u00f8nsket \u00e5 g\u00e5 formelt inn i samarbeidet og etaten har derfor hatt langt mindre inntekter enn planlagt. Med bakgrunn i kommunens \u00f8konomiske situasjon, at f\u00e6rre kommuner og samarbeidspartnere enn forventet har \u00f8nsket \u00e5 g\u00e5 inn i samarbeidet og gjennomgangen som er gjennomf\u00f8rt, mener byr\u00e5det det er riktig \u00e5 gj\u00f8re endringer i organiseringen av Samfunnssikkerhetens hus. Fagetatens vurdering og anbefaling: Fagetaten Samfunnssikkerhetens hus har i fagnotat sendt 4. oktober gitt sine innspill til vurdering av omorganisering av etaten Samfunnssikkerhetens hus. Fagnotatet inneholder etatens vurderinger om - fordeler og ulemper med dagens organisering - hvordan sikre at de lovp\u00e5lagte oppgavene kan ivaretas innenfor de \u00f8konomiske rammene som er forespeilet - forhold som er viktige \u00e5 v\u00e6re oppmerksom p\u00e5 n\u00e5r etatens oppgaver og organisering skal vurderes I tillegg inneholder fagnotatet en presentasjon av etatens organisasjon, oppgaver og \u00f8konomiske situasjon, samt at det redegj\u00f8r for utfordringsbildet p\u00e5 fagomr\u00e5det. I fagnotatet understreker fagetaten at det i en ustabil tid med et krevende risikobilde, vil det v\u00e6re n\u00f8dvendig \u00e5 styrke samfunnssikkerhets- og beredskapsarbeidet i hele kommunen. Bergen kommune opplever allerede konsekvensene av klimakrisen, krig, uro og digitale trusler, og dette vil forsterke seg i tiden fremover. Det m\u00e5 kommunen v\u00e6re rustet for. Etaten understreker derfor viktigheten av \u00e5 beholde et samlet fagmilj\u00f8 i den videre organiseringen av samfunnssikkerhet og beredskap. Etaten peker ogs\u00e5 p\u00e5 at dersom kommunen \u00f8nsker \u00e5 bevare Samfunnssikkerhetens hus som en etat i sin n\u00e5v\u00e6rende form og med dagens oppgaveportef\u00f8lje, m\u00e5 de \u00f8konomiske rammene \u00f8kes. Fagnotatet peker p\u00e5 at det har v\u00e6rt noen krevende \u00e5r for de ansatte i etaten med stadig utskiftning av ledere og stort gjennomtrekk i personalgruppen. I fortsettelsen vil det bli viktig \u00e5 sikre en b\u00e6rekraftig organisering som kan st\u00e5 seg over tid, forutsigbarhet, trygghet og arbeidsro for de ansatte. Avslutningsvis bemerker etaten at de anerkjenner at Bergen kommune er i en vanskelig \u00f8konomisk situasjon som gj\u00f8r at det m\u00e5 foretas krevende beslutninger og prioriteringer mellom viktige tjenesteomr\u00e5der. Det fullstendige fagnotatet ligger vedlagt denne saken. \u00d8konomiske konsekvenser: Da etaten ble opprettet ble det lagt til grunn at deler av finansieringen for etablering og drift av Samfunnssikkerhetens hus skulle dekkes av medlemsavgift for kommuner og andre samarbeidspartnere som \u00f8nsket \u00e5 g\u00e5 inn i samarbeidet. Etter tre \u00e5rs virke er erfaringen at langt f\u00e6rre enn forventet har \u00f8nsket \u00e5 g\u00e5 formelt inn i samarbeidet og etaten har derfor hatt langt mindre inntekter enn planlagt. Det var opprinnelig budsjettert med 4 millioner kroner i reduserte budsjettrammer som f\u00f8lge av forventinger om inntekter fra 2023, men bystyret har m\u00e5ttet styrke etatens budsjett hvert \u00e5r siden inntektene har uteblitt. I vedtatt handlings- og \u00f8konomiplanen 2024\u20132027/budsjett 2024 ble nedtrekket midlertidig nedjustert til 2 millioner kroner, mens det fra 2025 er tilbake p\u00e5 opprinnelig niv\u00e5 p\u00e5 4 millioner kroner. 2 Etaten har i 2024 i tillegg f\u00e5tt en andel av innsparingskravet knyttet til oppgave- gjennomgangen p\u00e5 0,76 millioner kroner. Etaten melder at de kan ikke l\u00f8se de oppgavene de har i dag p\u00e5 en forsvarlig m\u00e5te, innenfor disse \u00f8konomiske rammene. Byr\u00e5det har derfor vurdert ulike alternativ og landet p\u00e5 at det beste alternativet er \u00e5 avvikle etaten og redusere omfanget av de ikke-lovp\u00e5lagte arbeidsoppgavene. Ved en avvikling av etaten Samfunnssikkerhetens hus og en reduksjon i de ikke-lovp\u00e5lagte arbeidsoppgavene vil driftskostnadene g\u00e5 ned sammenlignet med i dag. Samtidig vil kommunen miste inntekter fra vertkommunesamarbeidet med Ask\u00f8y og \u00d8ygarden kommune, men p\u00e5 den andre siden vil ikke kommunen ha utgifter knyttet til vertskommunesamarbeidet. Byr\u00e5dets vurdering og anbefaling/konklusjon: Etaten Samfunnssikkerhetens hus har et fagmilj\u00f8 med sv\u00e6rt h\u00f8y kompetanse innenfor de ulike delen av samfunnssikkerhets- og beredskapsfeltet. Etaten har god kontakt med eksterne samarbeidspartnere og er en viktig p\u00e5driver for samfunnssikkerhet og beredskap i regionen. Byr\u00e5det har tro p\u00e5 at Bergen kommune f\u00e5r like stor nytte av dette fagmilj\u00f8et n\u00e5r det n\u00e5 flyttes fra etatsniv\u00e5 til byr\u00e5dsavdelingsniv\u00e5. Som en konsekvens av denne omorganiseringen vil byr\u00e5det revidere overordnet beredskapsplan for \u00e5 tydeliggj\u00f8re ansvaret kommunens virksomheter har for beredskapsplanlegging og h\u00e5ndtering av hendelser. Lokale beredskapsplaner og maler b\u00f8r ogs\u00e5 revideres slik at dette fremkommer tydelig. For \u00e5 opprettholde god beredskap mot u\u00f8nskede hendelser vil det ogs\u00e5 v\u00e6re behov for \u00e5 gj\u00f8re endringer i det overordnede beredskapsplanverket og gi Vaktsentralen ansvar og myndighet til \u00e5 ivareta noe av det ansvaret vakthavende beredskapskoordinator har hatt til n\u00e5. Det b\u00f8r ogs\u00e5 fastsl\u00e5s noen f\u00f8ringer for n\u00e5r Vaktsentralen skal varsle vakthavende beredskapskoordinator. Dersom bystyret vedtar \u00e5 avvikle etaten Samfunnssikkerhetens hus og overf\u00f8re ansvar og oppgaver til byr\u00e5dsleders avdeling, vil det opprettes en ny seksjon: Seksjon for samfunnssikkerhet og beredskap. St\u00f8rrelsen p\u00e5 den nye seksjonen, m\u00e5 tilpasses oppgavene som blir lagt til den. M\u00e5let er \u00e5 f\u00e5 en robust og b\u00e6rekraftig byvaktordning, som er mindre s\u00e5rbar for frav\u00e6r og ved ferieavvikling. Seksjonen skal v\u00e6re robust med tanke p\u00e5 \u00e5 ivareta ordin\u00e6r drift og sikre kontinuitet ved beredskapshendelser der vaktg\u00e5ende krisestab er mobilisert, eller ved hendelser der linjeorganisasjonen har behov for st\u00f8tte og beredskapsfaglig r\u00e5dgivning til h\u00e5ndtering av en beredskapshendelse. Service- og sikkerhetssenteret er i dag en del av etaten Samfunnssikkerhetens hus. Dersom etaten avvikles, er det fortsatt behov for at oppgavene som Service- og sikkerhetssenteret i dag utf\u00f8rer blir utf\u00f8rt. Samtidig skiller disse oppgavene seg fra oppgavene som er knyttet til konsernansvaret for samfunnssikkerhet og beredskap. Byr\u00e5det ser det derfor som naturlig at Service- og sikkerhetssenterets organisatoriske plassering flyttes til R\u00e5dhusforvaltningen istedenfor den nye seksjonen for samfunnssikkerhet og beredskap. Det vil fortsatt v\u00e6re behov \u00e5 bruke Samvirkesenteret i f\u00f8rste etasje i Rosenkrantzgaten 3 til gjennomf\u00f8ring av kurs, samvirke ved for eksempel planlagte byomfattende arrangement, beredskaps\u00f8velser og ved mobilisering av Samvirkesenteret ved beredskapshendelser n\u00e5r dette besluttes av vakthavende byr\u00e5d. 3 Omorganiseringen skal ivaretas i tr\u00e5d med kommunens forpliktelser etter lov og avtaleverk. Ansatte i den avviklede etaten h\u00e5ndteres i tr\u00e5d med kommunens regelverk for omstilling. En slik omstillingsprosess er krevende, og byr\u00e5dets ambisjon er at den for alles del skal skje raskest mulig. Samtidig er det viktigste \u00e5 f\u00e5 til en god prosess i tr\u00e5d med Hovedavtalens bestemmelser om medvirkning og en framdriftsplan skal dr\u00f8ftes med de tillitsvalgte etter at bystyret har gjort et vedtak i saken. Denne saken legger derfor ikke opp til at bystyret skal ta stilling til hvilken dato omstillingen skal v\u00e6re fullf\u00f8rt. Etter at byr\u00e5det har gitt sin innstilling til bystyret, vil de tillitsvalgte og verneombud informeres om byr\u00e5dets innstilling, samt at arbeidsmilj\u00f8et i etaten vil settes p\u00e5 agendaen i arbeidsmilj\u00f8utvalgsm\u00f8ter i etaten og p\u00e5 byr\u00e5dsavdelingsniv\u00e5. I tr\u00e5d med Hovedavtalens bestemmelser om ansattes medvirkning kan ikke omstillingsprosessen med involvering av de ansatte og tillitsvalgte settes formelt i gang f\u00f8r det er gjort et endelig vedtak. Byr\u00e5det \u00f8nsker derfor at bystyret avgj\u00f8r saken s\u00e5 snart som mulig, slik at en eventuell omstillingsprosess kan startes opp. Byr\u00e5det \u00f8nsker likevel \u00e5 g\u00e5 i dialog med de tillitsvalgte og verneombud for \u00e5 avklare om de \u00f8nsker at en begynner \u00e5 forberede omstillingsprosessen f\u00f8r bystyret har gjort sitt vedtak. Dette betyr i tilfelle at prosessen kan komme raskere i gang dersom bystyret f\u00f8lger byr\u00e5dets innstilling. Byr\u00e5det anbefaler at Bergen kommune raskest mulig avslutter vertskommunesamarbeidene med Ask\u00f8y og \u00d8ygarden kommune. Byr\u00e5det vil derfor g\u00e5 i dialog med disse to kommunene for \u00e5 informere om innholdet i denne saken og de mulige utfallene av den. Byr\u00e5det vil ogs\u00e5 g\u00e5 i dialog med disse to kommunene om \u00e5 avslutte avtalene og komme tilbake til bystyret med sak(er) om \u00e5 si opp avtalene s\u00e5 snart det lar seg gj\u00f8re. Begrunnelse for framleggelse til bystyret: I henhold til punkt 5.7.4 Styringssystem og delegasjon av fullmakter ledd c. i reglement for Bergen bystyre og utvalgene 2023-2027: c. Nedleggelse av fagetat for overf\u00f8ring av oppgaver og fullmakter til byr\u00e5det som politisk organ, skal fremlegges for bystyret til avgj\u00f8relse Byr\u00e5det innstiller til bystyret \u00e5 fatte f\u00f8lgende vedtak: 1. Etaten Samfunnssikkerhetens hus avvikles og lovp\u00e5lagt ansvar og oppgaver overf\u00f8res til en ny seksjon for samfunnssikkerhet og beredskap i Byr\u00e5dsleders avdeling. R\u00e5dhusets service- og sikkerhetssenter organisatoriske tilh\u00f8righet flyttes til r\u00e5dhusforvaltningen i Byr\u00e5dsleders avdeling. 2. Byr\u00e5det bes g\u00e5 i dialog med Ask\u00f8y og \u00d8ygarden kommune som Bergen kommune i dag har vertskommunesamarbeid med m\u00e5l om at byr\u00e5det kan komme tilbake til bystyret med sak(er) om \u00e5 oppl\u00f8se vertskommunesamarbeidet med Ask\u00f8y og \u00d8ygarden. Dato: 29. oktober 2024 Christine B. Meyer Byr\u00e5dsleder Dokumentet er godkjent elektronisk. Vedlegg: - Fagnotat fra etaten Samfunnssikkerhetens hus ekspedert 4. oktober 2024: Innspill til vurdering av omorganisering av etaten Samfunnssikkerhetens hus 4 Saksframstilling: Bakgrunn Byr\u00e5det har i sin politiske plattform Klosterhagenerkl\u00e6ringen og i budsjettsammenheng vist til at det er behov for \u00e5 frigj\u00f8re kapasitet og \u00f8konomiske midler til n\u00f8dvendige oppgaver og h\u00f8yt prioriterte satsinger. Dette er blant annet knyttet til ansl\u00e5tt demografisk utvikling med en sterk vekst i antall eldre. Byr\u00e5det behandlet i m\u00f8tet 02.05.2024 sak 1113/24 Omorganiseringer \u2013 iverksetting av vurderinger og prosesser og fattet blant annet f\u00f8lgende vedtak: 1. F\u00f8lgende organisasjonsvurderinger iverksettes. Ansvarlige byr\u00e5der s\u00f8rger for oppf\u00f8lging p\u00e5 sine omr\u00e5der. a) BLED iverksetter en vurdering av Samfunnssikkerhetens hus sine oppgaver, funksjon og arealbruk spesielt og dimensjoneringen av beredskapsressursene i kommunen generelt. Saken som byr\u00e5det behandlet i mai, forutsetter at eventuelle omorganiseringer skal gi varige kostnadsreduksjoner og at anslag p\u00e5 besparelser m\u00e5 spilles inn i forbindelse med budsjettprosessen for handlings- og \u00f8konomiplanen 2025\u20132028. Det ble ogs\u00e5 lagt til grunn at arbeidet gjennomf\u00f8res i samsvar med Hovedavtalens bestemmelser om ansattes medvirkning. Begrunnelsen for forslaget om en mulig omorganisering av Samfunnssikkerhetens hus var beskrevet slik: Samfunnssikkerhetens hus ble opprettet som etat 1. mars 2021. M\u00e5let var \u00e5 styrke den kommunale beredskapen og im\u00f8tekomme st\u00f8rre og mer komplekse beredskapsutfordringer i regionen. I tr\u00e5d med saken om etablering av Samfunnssikkerhetens hus (byr\u00e5dssak 1143/19) l\u00e5 det inne forventninger om at etaten p\u00e5 sikt skulle tilby tjenester og inng\u00e5 avtaler med omegnskommuner og andre samarbeidspartnere. Etter tre \u00e5rs virke er etaten godt etablert, men omfanget av kommuner som har \u00f8nsket \u00e5 tre inn i samarbeidet gjennom vertskommuneavtaler har v\u00e6rt langt lavere enn det en la til grunn i saken. Byr\u00e5dsleders avdeling har de siste m\u00e5nedene gjennomf\u00f8rt vurderingene av Samfunnssikkerhetens hus som ble bestilt i vedtaket over. Gjennomgangen viser blant annet at prioritering av ikke-lovp\u00e5lagte oppgaver som d\u00f8gnkontinuerlig beredskapsvakt og vertskommunesamarbeid, g\u00e5r utover kapasiteten til \u00e5 utf\u00f8re lovp\u00e5lagte oppgaver innenfor beredskap. Siden f\u00e6rre kommuner og samarbeidspartnere enn forventet har \u00f8nsket \u00e5 g\u00e5 inn i samarbeidet Samfunnssikkerhetens hus, har etaten hatt langt mindre inntekter enn det som var planlagt. Deloitte har gjennomf\u00f8rt fire forvaltningsrevisjoner p\u00e5 beredskapsfeltet i 2023 og 2024 p\u00e5 oppdrag fra Kontrollutvalget. Funnene fra revisjonene peker blant annet p\u00e5 at kommunen ikke i tilstrekkelig grad etterlever kravene til oppl\u00e6ring og \u00f8velser, at beredskapsplaner ikke er utarbeidet eller revidert i henhold til krav og at beredskapsplanene ikke er tilstrekkelig kjent i organisasjonen. I tillegg er det blant annet pekt p\u00e5 at det er behov for \u00e5 konkretisere og tydeliggj\u00f8re hvordan tjenestene skal ytes og hvordan tjenestemottakere skal ivaretas ved atomhendelser. Med bakgrunn i kommunens \u00f8konomiske situasjon, at f\u00e6rre kommuner og samarbeidspartnere enn forventet har \u00f8nsket \u00e5 g\u00e5 inn i samarbeidet og gjennomgangen som er gjennomf\u00f8rt mener byr\u00e5det det er riktig \u00e5 gj\u00f8re endringer i organiseringen av Samfunnssikkerhetens hus. 5 Prosess Verneombudet i etaten oppgir at det over tid har v\u00e6rt mye usikkerhet knyttet til budsjettsituasjonen og omorganisering i etaten. Etatsdirekt\u00f8r har involvert verneombud og arbeidsmilj\u00f8utvalget i etaten i denne prosessen. Det har ogs\u00e5 v\u00e6rt avholdt faste informasjonsm\u00f8ter for de ansatte, hvor det er informert om mulige tiltak og konsekvenser. Det er utarbeidet konsekvensanalyse for de forskjellige tiltakene som kan bli iverksatt, og verneombudet opplyser at prosessen har v\u00e6rt ryddig og oversiktlig. Situasjonen har ogs\u00e5 v\u00e6rt fulgt opp i de jevnlige samtalene mellom kommunaldirekt\u00f8r og konstituert etatsdirekt\u00f8r og i styringsdialogm\u00f8tene. Etaten Samfunnssikkerhetens hus har levert et fagnotat med innspill til vurdering av omorganisering av etaten Samfunnssikkerhetens hus. Under utarbeidelsen av fagnotatet har etaten gjennomf\u00f8rt informasjons- og dr\u00f8ftingsm\u00f8te med organisasjonene som har medlemmer i etaten, verneombud og ledergruppen for \u00e5 orientere om bestillingen og be om innspill til prosess for besvarelse. Det ble ogs\u00e5 gjennomf\u00f8rt allm\u00f8te med etatens ansatte. Hovedtrekkene i fagetatens vurdering og anbefaling er gjengitt tidligere i denne saken. I tillegg f\u00f8lger selve fagnotatet som et vedlegg. Form\u00e5let med \u00e5 opprette etaten Etaten Samfunnssikkerhetens hus ble vedtatt opprettet av byr\u00e5det i m\u00f8tet 23.05.2019 gjennom vedtak i sak 1143/19 Etablering av Samfunnssikkerhetens hus. Selve etaten ble opprettet 1. mars 20211. Form\u00e5let med Samfunnssikkerhetens hus er skildret slik i byr\u00e5dssaken fra 2019: Form\u00e5let med Samfunnssikkerhetens hus er \u00e5 bidra til \u00e5 skape et tryggere samfunn ved \u00e5 styrke det forebyggende arbeidet i regionen og tilrettelegge for en optimalisert samhandling og koordinering under omfattende hendelser som ber\u00f8rer borgernes liv, helse og grunnleggende behov. Samfunnssikkerhetens hus vil bidra til en styrket reell beredskapsevne, en felles kompetanseheving, \u00f8kt innovasjon og nyskaping samt \u00f8kt samhandling mellom samfunnsakt\u00f8rer i regionen v\u00e5r. Samfunnssikkerhetens skulle v\u00e6re kommunens fagmilj\u00f8 innen samfunnssikkerhet og beredskap. Etaten skulle best\u00e5 at et regionalt samvirkesenter, regionalt kompetansesenter og regionalt forskningssenter, og tilby tjenester til omegnskommuner og andre naturlige samarbeidspartnere som \u00f8nsket \u00e5 knytte seg til Samfunnssikkerhetens hus. Da etaten ble etablert, tok den over dav\u00e6rende Seksjon for samfunnssikkerhet og beredskap i Byr\u00e5dsleders avdeling sine arbeidsoppgaver og ressurser, og fikk i tillegg nye oppgaver og ressurser. Etatens n\u00e5v\u00e6rende ansvar og oppgaver Etaten har v\u00e6rt delegert fullmakter og oppgaver hjemlet i lov, forskrift og politiske saker, herunder sivilbeskyttelsesloven, forskrift om kommunal beredskapsplikt og lov om vaktvirksomhet. Samtidig er det viktig \u00e5 presisere at etaten ikke har v\u00e6rt delegert alle fullmakter og oppgaver hjemlet i lov, forskrift og politiske saker da b\u00e5de bystyret, byr\u00e5det, byr\u00e5dsleder og kommunaldirekt\u00f8r ved byr\u00e5dsleders avdeling har beholdt enkelte fullmakter og oppgaver. 1 Samme dag som byr\u00e5det vedtok \u00e5 opprette etatens Samfunnssikkerhetens hus, vedtok de i sak 1142/19 Samlokasjon av vakttjenester i Bergen kommune \u00e5 samlokalisere en rekke vakttjenester i bygget der etaten skulle ha sitt hovedsete. Disse vakttjenestene er ikke en del av etaten Samfunnssikkerhetens hus, og blir derfor ikke direkte ber\u00f8rt av omorganiseringene som er omtalt i denne saken. 6 Etatens oppgaver har i hovedsak v\u00e6rt konsernansvar for samfunnssikkerhet og beredskap, Samvirkesenteret og d\u00f8gnkontinuerlig beredskapsvakt, drift av Service- og sikkerhetssenteret i r\u00e5dhuset, oppf\u00f8lging av vertskommunesamarbeid, p\u00e5driver ovenfor andre samfunnssikkerhetsakt\u00f8rer og drift av etat. Konsernansvar for samfunnssikkerhet og beredskap Beredskap er et linjeansvar2 i Bergen kommune og etaten har konsernansvar for fagomr\u00e5dene samfunnssikkerhet og beredskap. Etaten har blant annet ansvar for \u00e5 legge til rette for byr\u00e5dsavdelingenes arbeid ved \u00e5 utvikle og holde ved like felles, overordnede rutiner, systemer, verkt\u00f8y og veiledere som ivaretar de krav som f\u00f8lger av lov, forskrift og politiske saker p\u00e5 oppgaveomr\u00e5det. Etaten har ogs\u00e5 v\u00e6rt en p\u00e5driver for at kommunens virksomheter arbeider planmessig og kunnskapsbasert med \u00e5 forebygge og er forberedt p\u00e5 \u00e5 kunne h\u00e5ndtere u\u00f8nskede hendelser, kriser og katastrofer. Etaten har gitt bistand og r\u00e5dgivning til byr\u00e5dsavdelingene, herunder oppl\u00e6ring og \u00f8velser. Etaten har hatt ansvar for \u00e5 utarbeide og holde ved like kommunens overordnede beredskapsplan, samt utarbeide forslag til helhetlig risiko- og s\u00e5rbarhetsanalyse og plan for oppf\u00f8lging av samfunnssikkerhet- og beredskapsarbeidet til kommunen. Etaten har ogs\u00e5 hatt myndighet og ansvar for \u00e5 etterse at praksis i byr\u00e5dsavdelingene er i henhold til overordnede styrende dokumenter (rammeverk for virksomhetsstyring, overordnet beredskapsplan for Bergen kommune, samt eventuelle lovkrav), at \u00f8velser gjennomf\u00f8res og at felles, overordnede rutiner og systemer tas i bruk i hele kommunens virksomhet p\u00e5 en tilfredsstillende m\u00e5te. Etaten har myndighet til og ansvar for \u00e5 gjennomf\u00f8re etterkontroller p\u00e5 de aktuelle fagomr\u00e5dene i hele kommunens virksomhet, herunder stikkpr\u00f8vekontroller. Samvirkesenteret og d\u00f8gnkontinuerlig beredskapsvakt Etaten har hatt en vaktordning med en tilstedev\u00e6rende beredskapskoordinator i Samfunnssikkerhetens hus 24 timer i d\u00f8gnet og syv dager i uken. Denne vaktordningen er ikke hjemlet som krav i lov eller forskrift, men er politisk vedtatt i byr\u00e5dssak 1142/19 Samlokasjon av vakttjenester i Bergen kommune. Ved krise- og beredskapssituasjoner er beredskapskoordinator p\u00e5 vakt tilgjengelig for r\u00e5d og veiledning for alle beredskapsansvarlige i Bergen kommune og vaktg\u00e5ende krisestab. De fleste krise- og beredskapssituasjoner oppst\u00e5r i en byr\u00e5dsavdeling og blir h\u00e5ndtert i linjen, men vil ofte p\u00e5virke andre byr\u00e5dsavdelinger, etater og enheter. Dagens organisering ivaretar den helhetlige oversikten ved \u00e5 identifisere og koordinere oppgaver som g\u00e5r p\u00e5 tvers av linjeledelse. Beredskapskoordinator er samlokalisert med Responssenteret (Byr\u00e5dsavdeling for eldre, helse og omsorg), Vaktsentralen (Byr\u00e5dsavdeling for byutvikling), Senter for digital sikkerhet (Byr\u00e5dsavdeling for finans) og reserve legevaktsentral (Byr\u00e5dsavdeling for eldre, helse og omsorg) i Samvirkesenteret i 1. etasje i Rosenkrantzgaten 3. Beredskapskoordinator deltar i dag i daglig samvirke med kommunens vakttjenester i Samvirkesenteret. Samarbeidet med de andre vaktfunksjonene og deling av informasjon har f\u00f8rt til god driftskontinuitet og bedre evne til \u00e5 h\u00e5ndtere hendelser i en tidlig fase. 2 Dette inneb\u00e6rer at virksomhetene i Bergen kommune har et selvstendig ansvar for beredskapsplanlegging for egen virksomhet. Det inneb\u00e6rer ogs\u00e5 at beredskapshendelser som utgangspunkt skal h\u00e5ndteres ved iverksettelse av virksomhetenes beredskapsplaner, herunder enten p\u00e5 resultatenhetsniv\u00e5et, etatsniv\u00e5et eller i byr\u00e5dsavdelingens stab. Dersom det er behov for ekstraordin\u00e6re ressurser i virksomheten som er rammet av hendelsen, skal virksomheten varsle overordnet niv\u00e5 gjennom styringslinjen. 7 P\u00e5 grunn av den \u00f8konomiske situasjonen i etaten og st\u00f8yproblematikk i Rosenkrantzgaten 3, har vaktordningen v\u00e6rt nedskalert i store deler av 2024. Oppf\u00f8lging av vertskommunesamarbeid Etaten ivaretar i dag administrative vertskommunesamarbeid med Ask\u00f8y og \u00d8ygarden kommune. Avtalene om administrativt vertskommunesamarbeid ble vedtatt av bystyret i henholdsvis m\u00f8tet 26.01.2022 sak 12/22 Etablering av vertskommunesamarbeid mellom Bergen kommune og Ask\u00f8y kommune om samfunnssikkerhet og beredskap og m\u00f8tet 19.12.2023 sak 61/23 Etablering av vertskommunesamarbeid mellom Bergen kommune og \u00d8ygarden kommune om samfunnssikkerhet og beredskap. Samarbeidsavtalen med Ask\u00f8y kommune er omfattende, og Bergen kommune er forpliktet til \u00e5 levere tjenester i henhold til avtalen. Det inkluderer avtale om \u00e5 st\u00f8tte Ask\u00f8y kommune med d\u00f8gnkontinuerlig observasjon-, vakt- og varslingstjeneste, samt umiddelbar respons og innledende h\u00e5ndtering ved beredskapshendelser, samt \u00e5 gi Ask\u00f8y kommune muligheter for bruk av kontorfasiliteter i Bergen sentrum. Avtalen med \u00d8ygarden kommune har et mindre omfang der blant annet operativ bistand ikke inng\u00e5r. Drift av Service- og sikkerhetssenteret i r\u00e5dhuset R\u00e5dhusets Service- og sikkerhetssenter er i dag organisert som en avdeling i Samfunnssikkerhetens hus. Service- og sikkerhetssenteret har ansvar for servicetjenester og sikkerhetsoppgaver i r\u00e5dhuset, blant annet knytte til brannvern, adgangskontroll og r\u00e5dhusets sikkerhetsrutiner- og systemer ellers. Service- og sikkerhetssenteret har i dag ansvar for en oppgaveportef\u00f8lje som i all hovedsak skiller seg fra \u00f8vrige deler av etaten. Det er likevel samarbeid om noen aktiviteter og oppgaver, som arbeid med sikringsrisikoanalyser. P\u00e5driver ovenfor andre samfunnssikkerhetsakt\u00f8rer I tr\u00e5d med sitt oppdrag har etaten v\u00e6rt en p\u00e5driver for samfunnsikkerhetsarbeidet b\u00e5de internt i Bergen kommune, mot samarbeidskommuner og andre relevante samarbeidspartnere. Samfunnssikkerhetens hus har opparbeidet seg et stort nettverk av eksterne akt\u00f8rer som innehar samfunnskritiske funksjoner, samt et betydelig nettverk med andre kommuner, b\u00e5de storbyer og omegnskommuner. Dette har v\u00e6rt nyttig for \u00e5 dele erfaringer, kompetanse og r\u00e5d, samt for \u00e5 forebygge og h\u00e5ndtere kriser p\u00e5 tvers av kommunegrenser og samarbeidsakt\u00f8rer. Dette er ikke noe som er avhengig av dagens organisering. Drift av etat Service- og sikkerhetssenteret har arbeidssted i f\u00f8rste etasje i Bergen R\u00e5dhus, mens \u00f8vrige deler av etaten har arbeidssted i Rosenkrantzgaten 3, 1. og 2. etasje. I 1. etasje (Samvirkesenteret), hvor vakthavende beredskapskoordinator ut\u00f8ver vaktfunksjonen, er etaten samlokalisert med Responssenteret (Byr\u00e5dsavdeling for eldre, helse og omsorg), Vaktsentralen (Byr\u00e5dsavdeling for byutvikling), Senter for digital sikkerhet (Byr\u00e5dsavdeling for finans) og reserve legevaktsentral (Byr\u00e5dsavdeling for eldre, helse og omsorg). I andre etasje er det kontorplasser og m\u00f8terom. Leieavtalen forvaltes av eiendomsavdelingen i Etat for bygg og eiendom. Det er flere andre kommunale enheter lokalisert i samme bygg. Vurdering av ulike alternativ for organisering av etaten 8 Samfunnssikkerhetens hus er i dag organisert som en etat ved Byr\u00e5dsleders avdeling. I det videre er fordeler og ulemper ved ulike alternativ for organisering av etaten vurdert. Vurderingene er gjort p\u00e5 et overordnet niv\u00e5. En vurdering av nedskalering av ikke-lovp\u00e5lagte arbeidsoppgaver kommer senere i saken. Overf\u00f8ring til niv\u00e5 1 Etaten Samfunnssikkerhetens hus sine oppgaver kan flyttes i sin helhet til \u00e9n byr\u00e5dsavdeling (niv\u00e5 1), eksempelvis Byr\u00e5dsleders avdeling. Fordeler: - Samfunnssikkerhetens hus sine konsernoppgaver innen samfunnssikkerhet og beredskap vil h\u00e5ndteres godt fra niv\u00e5 1. En overflytting til niv\u00e5 1 kan gi bedre forankring og lette implementeringen av konsernoppgavene. - Etaten har et utstrakt samarbeid i prosjekter, planer og tiltak p\u00e5 tvers av kommunen. Konsernovergripende oppgaver som involverer flere akt\u00f8rer p\u00e5 tvers av kommunen kan fordeles mer m\u00e5lrettet fra niv\u00e5 1. - Fagkompetansen etatens ansatte sitter med vil v\u00e6re et godt tilskudd til \u00e5 gj\u00f8re gode vurderinger av samfunnssikkerhet og beredskap i ulike saksfelt og vil v\u00e6re mer tilgjengelig for politisk ledelse. N\u00e6rhet mellom politisk ledelse og fagkompetansen vil gi gode muligheter til kompetanseheving og samhandling begge veier. - Beslutningsprosesser kan bli mer effektive n\u00e5r avstanden mellom fagkompetansen og politisk ledelse blir mindre. - Fagmilj\u00f8et holdes samlet. Ulemper: - Satsingen som har v\u00e6rt gjort ved etableringen av Samfunnssikkerhetens hus har v\u00e6rt sv\u00e6rt profilert lokalt, nasjonalt og internasjonalt. En avvikling av Samfunnssikkerhetens hus vil derfor kunne f\u00e5 negative konsekvenser for omd\u00f8mmet til kommunen. Overf\u00f8ring til annen etat p\u00e5 niv\u00e5 2 Etaten Samfunnssikkerhetens hus sine oppgaver flyttes i sin helhet til \u00e9n annen etat. Fordeler: - Samfunnssikkerhetens hus sine oppgaver knyttet til konkrete prosjekter og tiltak kan h\u00e5ndteres godt i en operativ etat med sterk gjennomf\u00f8ringsevne. - Samfunnssikkerhetens hus faglige kompetanse kan utfylle fagetatens og styrke mange av fagetatens eksisterende oppgaver. - Fagmilj\u00f8et holdes samlet. Ulemper: - Samfunnssikkerhetens hus virkefelt er stort, og det er mulig at deres oppgaver vil bli mindre synlig i en stor organisasjon med mange andre sterke, faglige hensyn. - Etatsorganiseringen p\u00e5 niv\u00e5 2 i organisasjonen bidrar ikke til tilstrekkelig forankring av konsernoppgavene. Dette kan svekke implementering, oppf\u00f8lging og kontroll av kommunens beredskapsarbeid. - Det er ikke en naturlig etat som peker seg ut som ny hjemetat. Fordeling mellom niv\u00e5 1 og niv\u00e5 2 Samfunnssikkerhetens hus oppgaver fordeles til ulike etater og byr\u00e5dsavdelinger, basert p\u00e5 hvor i organisasjonen det er en overvekt av ansvar innenfor samfunnssikkerhet og beredskap. Dette kan v\u00e6re i \u00e9n linje (eksempelvis byr\u00e5dsavdeling for byutvikling, Bergen brannvesen og Bergen Vann) eller fordelt mellom flere linjer (eksempelvis Byr\u00e5dsavdeling for 9 byutvikling, Bergen brannvesen og Bergen Vann, Byr\u00e5dsavdeling for eldre, helse og omsorg, Byr\u00e5dsavdeling for finans og Byr\u00e5dsleders avdeling). Fordeler: - Samfunnssikkerhetens hus sine oppgaver involverer akt\u00f8rer i store deler av kommunen, og \u00e5 tilf\u00f8re ressurser der tiltak utf\u00f8res vil styrke gjennomf\u00f8ringskraften i utvalgte tiltak og prosjekter. - Fagkompetansen knyttet til samfunnssikkerhet og beredskap i organisasjonen som helhet vil kunne styrkes i en slik organisering. Konsernovergripende oppgaver kan fordeles m\u00e5lrettet p\u00e5 ulike byr\u00e5dsavdelinger. Ulemper: - Det er en stor ulempe at fagmilj\u00f8et splittes. - Det blir vanskeligere for kommunen \u00e5 ha en samlet stemme innen samfunnssikkerhets- og beredskap utad, og v\u00e6re en p\u00e5driver i samfunnet. Opprettholdelse av etaten Samfunnssikkerhetens hus Ved en opprettholdelse av etaten Samfunnssikkerhetens hus som en egen etat vil kommunen opprettholde et kompetansemilj\u00f8 med en uavhengig stemme. Dersom etaten skal opprettholdes vil det v\u00e6re behov for \u00e5 styrke budsjettrammen, herunder budsjett til de administrative ressursene i etaten. Dette vil kreve betydelig tilf\u00f8rsel av friske \u00f8konomiske midler. Vurdering av nedskalering av ikke-lovp\u00e5lagte arbeidsoppgaver og \u00e5rsverk Med utgangspunkt i behov for kostnadsreduksjon skisseres her en nedskalering av etaten Samfunnssikkerhetens hus sine oppgaver. Dette vil inneb\u00e6re en reduksjon i antall \u00e5rsverk. En nedskalering av ikke-lovp\u00e5lagte arbeidsoppgaver og tilh\u00f8rende \u00e5rsverk er tilpasset de \u00f8konomiske rammene som er forespeilet og sikrer at de lovp\u00e5lagte oppgavene innen samfunnssikkerhet og beredskap blir ivaretatt. I dag er det en risiko for at ikke-lovp\u00e5lagte oppgaver som d\u00f8gnkontinuerlig beredskapsvakt og vertskommunesamarbeid g\u00e5r utover de lovp\u00e5lagte oppgavene. Det er vurdert at det ikke er behov for \u00e5 gj\u00f8re st\u00f8rre endringer i oppgavene knyttet til konsernansvar for samfunnssikkerhet og beredskap, drift av Service- og sikkerhetssenteret i r\u00e5dhuset og p\u00e5driver ovenfor andre samfunnssikkerhetsakt\u00f8rer. De omr\u00e5dene det anbefales \u00e5 nedskalere er kommentert under. Endre vaktordning for beredskapskoordinator Det brukes i dag store ressurser p\u00e5 en vaktordning for hverdagshendelser, som ligger utenfor den kommunale beredskapsplikten, og som har sin oppf\u00f8lging i linjen og hos n\u00f8detatene. For \u00e5 unng\u00e5 \u00e5 skape uklarheter i ansvarsforhold og linjens oppf\u00f8lging, b\u00f8r utgangspunktet v\u00e6re at linjen h\u00e5ndterer hendelsen og ved behov kontakter sentrale ressurser for bistand. Byr\u00e5det vil endre vaktordningen med en tilstedev\u00e6rende beredskapskoordinator i Samfunnssikkerhetens hus 24 timer i d\u00f8gnet og syv dager i uken. Denne ordningen har ikke v\u00e6rt praktisert den siste tiden p\u00e5 grunn av blant annet \u00f8konomiske utfordringer. Det har istedenfor v\u00e6rt tilstedev\u00e6rende beredskapskoordinator p\u00e5 dagtid og hjemmevakt p\u00e5 ettermiddag, kveld og natt. Den tidligere ordningen med tilstedev\u00e6rende beredskapskoordinator i Samfunnssikkerhetens hus 24/7 vil permanent erstattes med en byvaktsordning. En konsekvens av at vaktordningen for beredskapskoordinator endres, er at overordnet beredskapsplanverk m\u00e5 oppdateres. 10 Avslutte vertskommunesamarbeid Bergen kommune har i dag vertskommunesamarbeid med Ask\u00f8y og \u00d8ygarden kommune. Samarbeidsavtalene med kommunene Ask\u00f8y og \u00d8ygarden er mer omfattende enn den anbefaling til samarbeid som f\u00f8lger av lov og forskrift. Det er per i dag utfordrende \u00e5 etterleve avtalene med dagens kapasitet og ressurser. N\u00e5r vaktordningen for beredskapskoordinator endres, faller mye av grunnlaget for avtalen bort. Da Samfunnssikkerhetens hus ble etablert, ble det lagt til grunn at etaten p\u00e5 sikt skulle tilby tjenester og inng\u00e5 avtaler med omegnskommuner og andre samarbeidspartnere. Etter tre \u00e5rs virke er omfanget av kommuner som har \u00f8nsket \u00e5 g\u00e5 inn i samarbeidet v\u00e6rt langt lavere enn det en la til grunn i saken. Det har f\u00f8rt til at kostnadene knyttet til vertkommunesamarbeidene er vesentlig h\u00f8yere enn inntektene. Byr\u00e5det vil s\u00f8ke \u00e5 ivareta de oppgavene kommunen er p\u00e5lagt gjennom avtalene i en overgangsperiode, men byr\u00e5dets anbefaling er at avtalene sies opp s\u00e5 fort som mulig. Denne typen samarbeidsavtaler m\u00e5 behandles b\u00e5de i bystyret i Bergen og kommunestyrene i de to kommunene. I henhold til avtalen kan den sies opp med umiddelbar virkning dersom partene er enige i det. Om ikke begge partene \u00f8nsker det, er oppsigelsestiden ett \u00e5r. Drift av etat Det er f\u00e5 administrative stillinger i etaten og det er derfor krevende \u00e5 ivareta overordnet ansvar innenfor \u00f8konomioppf\u00f8lging, arbeidsgiverrollen og \u00f8vrige administrative oppgaver. Dersom etaten ikke blir avviklet vil det v\u00e6re behov for \u00e5 styrke etatens administrative ressurser. Dersom etaten Samfunnssikkerhetens hus avvikles og oppgaver og ansvar blir overf\u00f8rt til byr\u00e5dsleders avdeling, vil det ikke v\u00e6re behov for \u00e5 disponere andre etasje i Samfunnssikkerhetens hus. Etat for bygg og eiendom vil i s\u00e5 tilfelle kunne leie ut disse lokalene til andre, slik at kostnadene knyttet til leie av andre etasje forsvinner p\u00e5 sikt. Det vil fortsatt v\u00e6re behov \u00e5 bruke Samvirkesenteret i f\u00f8rste etasje til gjennomf\u00f8ring av kurs, samvirke ved for eksempel planlagte byomfattende arrangement, beredskaps\u00f8velser og ved mobilisering av Samvirkesenteret ved beredskapshendelser n\u00e5r dette besluttes av vakthavende byr\u00e5d. Siden bruken av lokalene g\u00e5r ned sammenlignet med i dag, vil det v\u00e6re naturlig \u00e5 g\u00e5 gjennom etatens andel av husleie og felleskostnader av f\u00f8rste etasje. Innspill fra Kommunalt r\u00e5d for personer med funksjonsnedsettelse B\u00e5de Eldrer\u00e5det og Kommunalt r\u00e5d for personer med funksjonsnedsettelse (KRPF) har behandlet byr\u00e5dssak 1113/24 som iverksetter vurderinger og prosesser knyttet til omorganisering. Begge r\u00e5dene valgte \u00e5 sende et brev til byr\u00e5d for finans med sine innspill, og Kommunalt r\u00e5d for personer med funksjonsnedsettelser gav f\u00f8lgende innspill til den mulige omorganiseringen av Samfunnssikkerhetens hus: KRPF ser hensikten med \u00f8nsket om \u00e5 redusere/fjerne samfunnssikkerhetens hus p\u00e5 grunn av de endrede forutsetningene og KRPF stiller seg bak dette s\u00e5 lenge det ikke g\u00e5r utover beredskapen og sikkerheten til befolkningen i Bergen kommune, spesielt n\u00e5r det gjelder s\u00e5rbare grupper som for eksempel personer med funksjonsnedsettelse. Eldrer\u00e5det hadde i sitt brev ingen innspill om den eventuelle omorganiseringen av Samfunnssikkerhetens hus. \u00d8konomiske konsekvenser 11 Da etaten ble opprettet ble det lagt til grunn at deler av finansieringen for etablering og drift av Samfunnssikkerhetens hus skulle dekkes av medlemsavgift for kommuner og andre samarbeidspartnere som \u00f8nsket \u00e5 g\u00e5 inn i samarbeidet. Etter tre \u00e5rs virke er erfaringen at langt f\u00e6rre enn forventet har \u00f8nsket \u00e5 g\u00e5 formelt inn i samarbeidet og etaten har derfor hatt langt mindre inntekter enn planlagt. Det var opprinnelig budsjettert med 4 millioner kroner i reduserte budsjettrammer som f\u00f8lge av forventinger om inntekter fra 2023, men bystyret har m\u00e5ttet styrke etatens budsjett hvert \u00e5r siden inntektene har uteblitt. I vedtatt handlings- og \u00f8konomiplanen 2024\u20132027/budsjett 2024 ble nedtrekket midlertidig nedjustert til 2 millioner kroner, mens det fra 2025 er tilbake p\u00e5 opprinnelig niv\u00e5 p\u00e5 4 millioner kroner. Etaten har i 2024 i tillegg f\u00e5tt en andel av innsparingskravet knyttet til oppgavegjennomgangen p\u00e5 0,76 millioner kroner. Etaten har gjennomf\u00f8rt en grundig gjennomgang av driftskostnadene, og har gjennomf\u00f8rt noen reduksjoner. Dette monner imidlertid ikke da det kun vil v\u00e6re reduksjon i husleiekostnader og l\u00f8nnskostnader som bidrar tilstrekkelig. For at l\u00f8nnskostnadene skal kunne tas ned p\u00e5 en forsvarlig m\u00e5te er det n\u00f8dvendig \u00e5 gj\u00f8re endringer i oppgavene som skal l\u00f8ses. Opprettholde etaten og beholde alle arbeidsoppgaver Ved opprettholdelse av etaten Samfunnssikkerhetens hus og beholde deres ansatte, arbeidsoppgaver og ansvarsomr\u00e5der vil driftskostnadene v\u00e6re omtrent som i dagens situasjon. Dette betyr at etaten m\u00e5 tilf\u00f8res 4 millioner for \u00e5 kompensere for det budsjetterte inntektskravet fra 2025 og etatens andel av innsparingskravet knyttet til oppgavegjennomgangen. Det vil i tillegg v\u00e6re behov for \u00e5 styrke de administrative ressursene i etaten. Dette er et \u00f8konomiske uholdbart alternativ gitt den \u00f8konomiske situasjonen kommunen st\u00e5r i. Avvikle etaten og beholde alle arbeidsoppgaver Ved avvikling av etaten Samfunnssikkerhetens hus og flytting av deres ansatte, arbeidsoppgaver og ansvarsomr\u00e5der til Byr\u00e5dsleders avdeling vil driftskostnadene v\u00e6re omtrent som i dagens situasjon, med unntak av utgiftene knyttet til husleie. F\u00f8rste etasje i Rosenkrantzgaten 3 er tilpasset drift og etablering av Samvirkesenteret der det er gjort st\u00f8rre investeringer. Det er et spesialtilpasset areal og det er ca. 7 \u00e5r igjen av minimum leieperiode. Potensiale for fremleie vurderes \u00e5 v\u00e6re begrenset. 2. etasje er godt tilrettelagt for kontorarbeidsplasser med mulighet for fremleie til andre. Samlet arealet utgj\u00f8r ca. 2 750 kvm. og det er budsjettert med kr. 9,15 mill. i husleie og fellesutgifter i 2024. Det vil i midlertidig ikke v\u00e6re behov for \u00e5 styrke de administrative ressursene i etaten. Det vil imidlertid likevel v\u00e6re behov for ytterligere tilf\u00f8rsel av \u00f8konomiske midler for \u00e5 ivareta drift av etaten (4,0 mill.). Dette er et lite gunstig alternativ gitt den \u00f8konomiske situasjonen kommunen st\u00e5r i. Avvikle etaten og redusere ikke-lovp\u00e5lagte arbeidsoppgaver Ved avvikling av etaten Samfunnssikkerhetens hus og en reduksjon i ikke-lovp\u00e5lagte arbeidsoppgaver vil driftskostnadene g\u00e5 ned sammenlignet med dagens situasjon. 12 Kostnadene knyttet til husleie kan, dersom Etat for bygg og eiendom f\u00e5r leid ut lokalene i 2. etasje, reduseres med anslagsvis 5,6 millioner kroner. I tillegg kan kostnadene g\u00e5 ytterligere ned dersom etatens andel av husleie og felleskostnader av f\u00f8rste etasje blir redusert. Dersom de ikke-lovp\u00e5lagte arbeidsoppgavene blir redusert som skissert tidligere i denne saken, s\u00e5 vil utgiftene knyttet til l\u00f8nn ogs\u00e5 kunne reduseres samtidig som den lovp\u00e5lagte delen av oppgaveportef\u00f8ljen blir ivaretatt. I 2024 er det budsjettert med 0,5 mill. kroner i inntekter fra Ask\u00f8y kommune og 0,09 mill. kroner i inntekter fra \u00d8ygarden kommune. Dersom vertskommunesamarbeidene med Ask\u00f8y og \u00d8ygarden kommune blir opphevet, vil Bergen kommune miste disse inntektene. P\u00e5 den andre siden vil ikke kommunen ha utgifter knyttet til vertskommunesamarbeidet. Dette alternativet er det eneste holdbare alternativet gitt den den \u00f8konomiske situasjonen som kommunen st\u00e5r i. 13 "
}