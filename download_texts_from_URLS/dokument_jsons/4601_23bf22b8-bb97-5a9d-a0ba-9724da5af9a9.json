{
  "dokument_id": "23bf22b8-bb97-5a9d-a0ba-9724da5af9a9",
  "doc_type": "case_presentation",
  "kommune": 4601,
  "tittel": "\u00c5rstad. Bergensdalens \u00f8stlige del (planID 40000). Oppheving av eldre reguleringsplan, 2. gangs behandling",
  "url": "https://bergen.kommune.no/politikere-utvalg/api/fil/bk360/9477598/Framstilling-Arstad-Bergensdalens-ostlige-del-planID-40000-Oppheving-av-eldre-reguleringsplan-2-gangs-behandling",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2022/78423-38 \u00c5rstad. Bergensdalens \u00f8stlige del. Arealplan ID 40000. Oppheving av eldre reguleringsplan, 2. gangs behandling Hva saken gjelder: Plan- og bygningsetaten (PBE) i Bergen kommune foresl\u00e5r \u00e5 oppheve en eldre reguleringsplan for Bergensdalens \u00f8stlige del, planID 40000, vedtatt i 1925 (figur 1 og 2). Figur 1 Planavgrensning Figur 2 Planomr\u00e5det. Det som er markert rosa viser gjeldende utstrekningen av planen, mens stiplet linje viser deler av opprinnelig utstrekning Planens hovedform\u00e5l var i sin tid \u00e5 vise vegsystemet innenfor planomr\u00e5det. Planen best\u00e5r av plankart, men har ingen reguleringsbestemmelser. P\u00e5 det opprinnelige plankartet er det vist noen offentlige bygg (skole, barnehjem) og noen gr\u00f8nne arealer. Reguleringsplanen er utdatert i form og innhold, og samsvarer ikke med utbygget situasjon flere steder. Reguleringsplanen er i stor grad tilsidesatt av nyere overordnet plan, og egner seg ikke som styringsverkt\u00f8y i byggesaksbehandling av nye tiltak. Bakgrunnen for planarbeidet er at PBE i \u00e5rsoppdraget for 2023 ble bedt om \u00e5 videref\u00f8re prosjekt for oppheving av eldre arealplaner, startet i 2022. Oppheving av eldre reguleringsplaner er en del av oppryddingen i kommunens planregister og plangrunnlag. Oppheving av en reguleringsplan inneb\u00e6rer at planen mister sin rettsvirkning og fjernes som plangrunnlag p\u00e5 eiendommene. Et resultat av opphevingen er at omr\u00e5det blir uregulert. 1 Overordnede planer Kommuneplanens arealdel (KPA 2018) avsetter planomr\u00e5det til byfortettingssone, ytre fortettingssone, gr\u00f8nnstruktur og LNF. St\u00f8rre omr\u00e5der er vist som hensynssoner for kulturmilj\u00f8 og vegfar. KPA \u00a7 3.1 setter plankrav for uregulerte omr\u00e5der med noen unntak som kommer frem av KPA \u00a7\u00a7 3.2 og 3.3. Kommunedelplan for Land\u00e5s (KDP Land\u00e5s, planID 9730000, vedtatt i 1996), viser arealene som boligomr\u00e5der, annet byggeomr\u00e5de og friomr\u00e5der. Etter oppheving av reguleringsplan 40000 vil saker behandles etter overordnete planer (KPA og KDP) og vurderes opp mot nyere f\u00f8ringer og strategier. Prosess og medvirkning Planforslaget ble sendt p\u00e5 h\u00f8ring og lagt ut til offentlig ettersyn i perioden 26.08.2023- 10.10.2023. Det kom inn 4 uttalelser fra h\u00f8ringsinstanser og ingen private merknader. Disse er oppsummert og kommentert i merknadsskjema datert 19.10.2023. I uttalelsene og merknadene blir det i hovedtrekk pekt p\u00e5 f\u00f8lgende: - Byantikvar, Statens vegvesen og Vestland fylkeskommune er positive til oppheving og har ingen vesentlige merknader. Bymilj\u00f8etaten har innspill om vegloven og byggegrenser. Til varsel om oppstart er det blitt avholdt m\u00f8te med vegmyndighetene, herunder Statens vegvesen, Vestland fylkeskommune og Bymilj\u00f8etaten. Det er ogs\u00e5 avholdt m\u00f8te med Bymilj\u00f8etaten hvor konsekvenser for vegforvaltning, regulerte tverrforbindelser og kommunens egne prosjekter er blitt dr\u00f8ftet og belyst. Fagetatens vurdering og anbefaling: Plan- og bygningsetaten (PBE) har utarbeidet et grundig fagnotat, som ligger ved saken. Under vil bare de viktigste vurderingene gjengis. For mer detaljerte opplysninger om PBE sine vurderinger blir det vist til fagnotatet i sin helhet. Byggegrenser mot offentlig veg. Vedtaksmyndighet knyttet til byggegrenser mot offentlig veg ligger hos vegmyndighetene i uregulerte omr\u00e5der og hos planmyndigheten i regulerte omr\u00e5der. Ved oppheving av reguleringsplanen vil det v\u00e6re dagens veglov som fastsetter byggegrensen mot offentlig veg. Byggegrensen mot offentlig veg vil f\u00f8lgelig \u00f8ke fra 3,5 meter til 15 meter for kommunal veg, og til 50 meter for riksveg samt til 15 meter for offentlig gang- og sykkelveg. \u00d8kt byggegrense kan gi noe \u00f8kt saksbehandling knyttet til dispensasjon fra byggegrense mot offentlig veg. I dag f\u00e5r vegmyndighetene tiltakene som er innenfor byggegrensene til uttale i omr\u00e5der som er regulert, mens det ved uregulert grunn vil v\u00e6re vegmyndighetene som gj\u00f8r vedtak om dispensasjon fra byggegrensen. Vegeier f\u00e5r dermed \u00f8kt muligheten til \u00e5 avgrense bygging n\u00e6rt vegen dersom fremtidige behov for fortau, sykkelanlegg, utvidelse av vegen, overvannsh\u00e5ndtering med mer tilsier det. Figur 3 viser at oppheving av den eldre reguleringsplanen medf\u00f8rer en vesentlig \u00f8kning av byggegrenser mot veg. 2 Figur 3. Utsnitt av vedlegg \"Byggegrense mot offentlig veg\" utarbeidet av plan- og bygningsetaten. Ber\u00f8rte parter ble bedt om \u00e5 uttale seg til offentlig ettersyn. Statens vegvesen og Vestland fylkeskommune er enig med Bergen kommune om at denne planen med fordel kan oppheves. Bymilj\u00f8etaten har ingen kommentarer til opphevelsen av reguleringsplanen. Det er ikke mottatt uttalelser fra private i forbindelse med offentlig ettersyn. Med bakgrunn i uttalelsene fra vegmyndighetene til offentlig ettersyn vurderer PBE at reguleringsplan for Bergensdalens \u00f8stlige del kan anbefales opphevet. Snarveger og gangforbindelser Plankartet til plan 40000 regulerer i tillegg til vegarealer noen snarveger og gangforbindelser. Plan- og bygningsetaten har utarbeidet en rapport (se vedlegg) der snarveger og gangforbindelser er kategorisert og vurdert med tanke p\u00e5 om de er etablerte, om de ligger p\u00e5 offentlig eller privat grunn og hvordan en oppheving av planen vil kunne svekke de. Flere gangforbindelser er etablerte og ivaretatt gjennom eierform, vegstatuskart og/eller KPA 2018, \u00a7 11.2. Rapporten fastsetter videre at regulerte og uetablerte gangforbindelser i privat eie vil svekkes ved oppheving av reguleringsplanen ved at intensjonen om at det var planlagt en snarveg forsvinner. P\u00e5 kommunal grunn vil tverrforbindelser og gangveger kunne s\u00f8kes etablert, uavhengig av planstatus. P\u00e5 privat grunn m\u00e5 det med eller uten plan 40000 enten inng\u00e5s avtale med grunneierne eller utarbeides en ny reguleringsplan, da plan 40000 ikke lenger gir grunnlag for ekspropriasjon. 3 Plan- og bygningsetaten vurderer det ikke hensiktsmessig \u00e5 ta vare p\u00e5 snarveger som er regulert, men som ikke er etablert i dag. Bymilj\u00f8etaten har ingen merknader til oppheving av reguleringsplanen med tanke p\u00e5 temaet mobilitet. Bl\u00e5gr\u00f8nne verdier Reguleringsplanen for Bergensdalens \u00f8stlige del har et gr\u00f8ntareal i plankartet. Dette er avsatt til arealform\u00e5l gr\u00f8nnstruktur i KPA 2018 og arealform\u00e5l friomr\u00e5de i KDP Land\u00e5s. Plankartet inneholder streker og linjer som kan tolkes \u00e5 v\u00e6re elver og bekker. Disse samsvarer noenlunde med elven innenfor planomr\u00e5det. Byggegrenser mot vassdrag vurderes av PBE \u00e5 v\u00e6re bedre ivaretatt i KPA 2018. Plan- og bygningsetaten vurderer dermed bl\u00e5gr\u00f8nne verdier innenfor planomr\u00e5det til \u00e5 v\u00e6re tilstrekkelig ivaretatt i overordnet plan. Kulturmilj\u00f8verdier Reguleringsplanen for Bergensdalens \u00f8stlige del har ingen kulturmilj\u00f8hensyn sikret i planen. Det f\u00e5r dermed ingen negative konsekvenser for kulturmilj\u00f8verdiene \u00e5 oppheve den eldre reguleringsplanen. Byantikvaren motsetter seg ikke at planen oppheves. Plan- og bygningsetaten vurderer kulturmilj\u00f8verdier til \u00e5 v\u00e6re bedre ivaretatt i overordnet plan. Byr\u00e5dets vurdering og anbefaling/konklusjon: Det f\u00f8lger av kommunal- og moderniseringsdepartementets Nasjonale forventninger til regional og kommunal planlegging 2023\u20132027 at kommunene, ved planlegging etter plan- og bygningsloven, m\u00e5 basere sine planer og beslutninger p\u00e5 et godt og oppdatert kunnskapsgrunnlag. Byr\u00e5det anser det derfor som positivt at det arbeides med opprydding av kommunens planregister. Dette vil b\u00e5de forenkle forst\u00e5elsen av gjeldende plangrunnlag og forvaltningen av plandatabasen, og s\u00f8rge for at planene forblir tidsriktige. Utviklingen av omr\u00e5det og premissene for den eldre reguleringsplanen har endret seg betydelig siden den ble vedtatt for n\u00e6rmere 100 \u00e5r tilbake i tid. Reguleringsplan 40000 for Bergensdalens \u00f8stre del stemmer i mange tilfeller ikke overens med den bygde situasjon. Planen fremst\u00e5r i dag som lite anvendelig i byggesaker og utdatert b\u00e5de med tanke p\u00e5 form og innhold. Siden reguleringsplan for Bergensdalens \u00f8stre del er i all hovedsak en vegplan, vil opphevingen ha mest \u00e5 si for vegforhold og s\u00e6rlig med tanke p\u00e5 status snarveger og byggegrenser mot offentlige veg. Det er opplyst i saken at regulerte gangveger p\u00e5 privat grunn som ikke er etablerte, vil svekkes n\u00e5r planen oppheves. Byr\u00e5det mener at konsekvensene vil v\u00e6re begrenset. Byr\u00e5det merker seg at byggegrense mot offentlig veg vil \u00f8kes ved oppheving av plan, og at dette vil medf\u00f8re at flere fremtidige bygningstiltak vil havne innenfor byggegrensen og derfor kreve dispensasjon fra vegloven. Byr\u00e5det \u00f8nsker av at det skal bli enklere for innbyggerne \u00e5 bygge, utvikle og vedlikehold egen bolig og eiendom. Det er derfor positivt at eldre reguleringsplaner oppheves slik at behovet for dispensasjoner fra planmyndigheter blir mindre. Opphevingen medf\u00f8rer imidlertid at private grunneiere m\u00e5 s\u00f8ke dispensasjoner fra vegmyndigheter ved nye tiltak p\u00e5 egen eiendom. Samtidig ser byr\u00e5det at det er viktig at vegeier f\u00e5r \u00f8kt mulighet til \u00e5 avgrense bygging n\u00e6rt vegen for \u00e5 ivareta viktige samfunnsinteresser som trafikksikkerhet og drift og vedlikehold av veganlegget. Byr\u00e5det er opptatt av at byens vegnett og kollektivtilbud skal utvikles, og ser dette i sammenheng med at opphevingen vil gi vegmyndigheter st\u00f8rre handlingsrom. Etter en samlet vurdering s\u00e5 st\u00f8tter byr\u00e5det forslaget om \u00e5 oppheve den eldre reguleringsplanen, og har s\u00e6rlig merket seg at det under h\u00f8ringen ikke har kommet noen negative merknader fra private ber\u00f8rte grunneiere. Byr\u00e5det slutter seg til PBE sin vurdering, og anbefaler oppheving av eldre reguleringsplan. 4 \u00d8konomiske konsekvenser: Oppheving av reguleringsplanen vil ikke f\u00e5 \u00f8konomiske konsekvenser for Bergen kommune. Begrunnelse for framleggelse til bystyret: Etter plan- og bygningslovens \u00a7 3-3, andre ledd, ligger det til bystyret selv \u00e5 vedta reguleringsplan, jf. \u00a7 12-12. For oppheving av reguleringsplan gjelder samme bestemmelser som for utarbeiding av ny reguleringsplan, jf. pbl. \u00a7 12-14. Utvalg for milj\u00f8 og utvikling skal gi innstilling i saken. Byr\u00e5det innstiller til bystyret \u00e5 fatte f\u00f8lgende vedtak: I medhold av plan- og bygningsloven \u00a7 12-14, vedtas oppheving av reguleringsplan: - \u00c5rstad. Bergensdalens \u00f8stlige del, arealplan-ID 40000 vist p\u00e5 plankart, vedtatt 23.11.1925. Dato: 9. januar 2024 Christine B. Meyer Byr\u00e5dsleder Dokumentet er godkjent elektronisk. Vedlegg: Fagnotat datert 31.10.2023, med f\u00f8lgende vedlegg: Plankart vedtatt 23.11.1925 Planavgrensning plan 40000 datert 22.04.2022 Planbeskrivelse datert 20.10.2023 Merknadsskjema datert 19.10.2023 Detaljkart for gjeldende omr\u00e5der av planID 40000 datert 18.07.2022 Notat snarveier datert 23.05.2023 Byggegrense mot offentlig veg datert 25.05.2023 Evalueringsskjema datert 31.05.2023 5 "
}