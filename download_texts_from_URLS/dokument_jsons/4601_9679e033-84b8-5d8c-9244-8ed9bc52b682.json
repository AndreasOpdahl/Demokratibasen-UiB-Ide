{
  "dokument_id": "9679e033-84b8-5d8c-9244-8ed9bc52b682",
  "doc_type": "case_attachment",
  "kommune": 4601,
  "tittel": "Fagnotat fra Bergen Offentlige Bibliotek datert 15.01.2025. Omorganisering av kommunen sitt kulturtilbud",
  "url": "https://bergen.kommune.no/politikere-utvalg/api/fil/bk360/11784547/Fagnotat-fra-Bergen-Offentlige-Bibliotek-datert-15-01-2025-Omorganisering-av-kommunen-sitt-kulturtilbud",
  "tekst": " Bergen Offentlige Bibliotek Til Fagnotat Byr\u00e5dsavdeling for n\u00e6ring, kultur og idrett V\u00e5r referanse: 2025/00907-3 Saksbehandler: Julie Songstad Andersland Fra Dato: 15. januar 2025 Bergen Offentlige Bibliotek Fagnotat fra Bergen Offentlige Bibliotek: Omorganisering av kommunen sitt kulturtilbud Hva saken gjelder: Bystyret bestilte omorganisering av kulturetater i BNKI den 17. desember 2024 som en del av H\u00d8P 2025 til 28. I innstilling 1 av Handlings- og \u00f8konomiplan 2025-2028 st\u00e5r det som tiltaksbeskrivelse knyttet til kutt p\u00e5 totalt kr. 10 mill. for kulturetaten: \u00abOmorganisering av kommunen sitt kulturtilbud Byr\u00e5det \u00f8nsker \u00e5 redusere kostnader gjennom mindre administrasjon og mer effektiv drift. Det er samtidig et m\u00e5l \u00e5 redusere den negative effekten p\u00e5 aktivitets- og tilbudsniv\u00e5et i kommunen. Byr\u00e5det vil i den sammenheng vurdere en organisasjons-endring som skal effektivisere drift og gj\u00f8re tjenestene mer brukervennlige, gjennom nedleggelse av Kulturetaten og overf\u00f8ring av oppgaver og ressurser til Bergen Offentlige Bibliotek, samt videref\u00f8ring av Bergen kulturskole som egen enhet. Det er et m\u00e5l at overlappende funksjoner mellom etatene skal reduseres og at m\u00f8te med publikum og brukere skal utvikles, med felles grensesnitt og samordnet informasjonsstr\u00f8m. (...) Dagens organisering av det lokale kulturarbeidet er basert p\u00e5 tradisjonelle faggrenser. Det inneb\u00e6rer at vi har to etatslinjer \u2013 ett i bibliotekene og ett i Kulturetaten. For publikum inneb\u00e6rer dette flere informasjonsstr\u00f8mmer, og arrangementer som kan v\u00e6re n\u00e6rt like, men med ulik pris eller konkurerede tidspunkt. En omorganisering vil kunne gi ett felles grensesnitt ovenfor borgerne. Noen av dagens oppgaver hos Kulturetaten kan v\u00e6re gode oppgaver for lokalt kulturliv. Som en del av organisasjonsendringen vil dette vurderes n\u00e6rmere. Det tas bl.a. sikte p\u00e5 at Amat\u00f8rkulturr\u00e5det kan f\u00e5 ansvar for arbeidet med de lokale kulturprisene, i samarbeid med lokale krefter som amat\u00f8rkulturr\u00e5d. Byr\u00e5det vil jobbe videre med de relevante etatene om innretningen p\u00e5 hvilke tjenester som videref\u00f8res og hvilke som faller bort. De overordnende f\u00f8ringene for prioriteringer av oppgaver vil v\u00e6re \u00e5 ivareta s\u00e5rbare grupper blant barn og unge og ensomme eldre s\u00e5 langt som mulig. Byr\u00e5det vil fremme en egen byr\u00e5dssak om omorganisering av Kulturetaten og Bergen Offentlige Bibliotek.\u00bb Basert p\u00e5 beskrivelsen over skal f\u00f8lgende overordnede hensyn v\u00e6re retningsgivende for organisering av kulturarbeid i kommunen: 1. Reduserte kostnader gjennom mindre administrasjon og mer effektiv drift. 2. Parallelle etatslinjer avvikles, sammenlignbare oppgaver skal samles. 3. M\u00f8te med publikum og brukere skal utvikles, med felles grensesnitt og informasjon. 4. Vurdere om noen oppgaver kan gj\u00f8res av lokalt kulturliv. 5. Ivareta s\u00e5rbare grupper blant barn og unge og ensomme eldre. 6. Lov og avtaleverk, samt Bergen kommunes prosedyre og veileder for omstilling, skal f\u00f8lges. P\u00e5 bakgrunn av dette har byr\u00e5dsavdeling for n\u00e6ring, kultur og idrett bestilt et fagnotat som omfatter f\u00f8lgende: \u2022 Overordnet vurdering om hvordan tilbudene burde organiseres i lys av teksten ovenfor. \u2022 R\u00e5d i utviklingen av bydekkende kontra bydelsdefinerte tilbud. \u2022 Tilbud som kan gj\u00f8res av andre. \u2022 De h\u00f8yst prioriterte tilbud de neste 3 \u00e5rene? Hvilke tilbud kan falle bort. \u2022 Vurderinger p\u00e5 ny organisasjon der administrasjon reduseres og driften effektiviseres. \u2022 Innspill p\u00e5 \u00e5 ivareta arbeidsmilj\u00f8 og kompetanse i omstillingsarbeidet. Fagetatens vurdering: Bergen Offentlige Bibliotek og bibliotekets form\u00e5l Bergen Offentlige Bibliotek er en inspirerende, mangfoldig, inkluderende og demokratisk formidler av kunnskap og kultur for alle. Bibliotekene bidrar til \u00e5 styrke lokaldemokratiet og stimulerer til b\u00e6rekraftig utvikling. Biblioteket er Bergens best bes\u00f8kte kulturinstitusjon med over 1,1 millioner bes\u00f8kende \u00e5rlig og har et bredt tilbud av aktiviteter og tjenester til alle aldersgrupper. Alle tilbudene er gratis. Bibliotekene har et stort utl\u00e5n av b\u00f8ker og andre medier, driver aktiv formidling, gir tilgang til informasjon og l\u00e6ringsaktiviteter, og har et bredt arrangements- og aktivitetsprogram b\u00e5de p\u00e5 hovedbiblioteket og i bydelsbibliotekene. Biblioteket er en viktig kunnskapsformidler som stimulerer til leselyst og interesse for litteratur. Utl\u00e5net av b\u00f8ker og andre medier \u00f8ker og var i fjor p\u00e5 ca. 800 000, der utl\u00e5n til barn og unge utgjorde nesten 60%. I 2024 hadde biblioteket n\u00e6rmere 3500 arrangementer, og over 2000 av disse var for barn og familier, skoler eller barnehager. Bibliotekene er inkluderende m\u00f8teplasser som er \u00e5pne for alle. Bergen Offentlige Bibliotek best\u00e5r av hovedbiblioteket i sentrum og f\u00f8lgende ni bydelsbibliotek: Barnas BibLab p\u00e5 Sletten, Fana bydelsbibliotek, Fyllingsdalen bydelsbibliotek, Laksev\u00e5g bydelsbibliotek, Land\u00e5s bydelsbibliotek, Loddefjord bydelsbibliotek, Ny-Krohnborg fellesbibliotek, \u00c5sane bydelsbibliotek og Ytre Arna bydelsbibliotek. Lov om folkebibliotek (folkebibliotekloven) sl\u00e5r fast at alle kommuner skal ha et folkebibliotek, og hjemler bibliotekets samfunnsoppdrag i f\u00f8lgende form\u00e5l (\u00a71): Folkebibliotekene skal ha til oppgave \u00e5 fremme opplysning, utdanning og annen kulturell virksomhet, gjennom aktiv formidling og ved \u00e5 stille b\u00f8ker og andre medier gratis til disposisjon for alle som bor i landet. Folkebibliotekene skal v\u00e6re en uavhengig m\u00f8teplass og arena for offentlig samtale og debatt. Det enkelte bibliotek skal i sine tilbud til barn og voksne legge vekt p\u00e5 kvalitet, allsidighet og aktualitet. Bibliotekenes innhold og tjenester skal gj\u00f8res kjent. Folkebibliotekene er ledd i et nasjonalt biblioteksystem. Bergen Offentlige Bibliotek er en kommunal tjeneste, men ledd i et nasjonalt biblioteksystem. Biblioteket s\u00f8ker og mottar en rekke prosjektmidler, bl.a. fra Nasjonalbiblioteket, og samarbeider med andre bibliotek, b\u00e5de nasjonalt og internasjonalt. Viktige oppgaver og prioriterte tilbud I tr\u00e5d med folkebibliotekloven har Bergen Offentlige Bibliotek som form\u00e5l \u00e5 fremme opplysning, utdanning og annen kulturell virksomhet. Det ligger i bibliotekets samfunnsoppdrag \u00e5 legge til rette for at alle innbyggere har de kunnskapene og ferdighetene som er n\u00f8dvendige for \u00e5 delta i samfunnet. I en ny organisering av kommunens kulturtilbud m\u00e5 dette sikres og videref\u00f8res. I sitt arbeid med FNs b\u00e6rekraftsm\u00e5l, har biblioteket valgt f\u00f8lgende fire som spesielt relevante for \u00e5 kunne levere p\u00e5 folkebiblioteklovens form\u00e5l: - BM 4: God utdanning - BM 10: Mindre ulikhet - BM 11. B\u00e6rekraftige byer og lokalsamfunn - BM 17. Samarbeid for \u00e5 n\u00e5 m\u00e5lene For 2024-25 har Bergen Offentlige Bibliotek f\u00f8lgende satsingsomr\u00e5der: - Gi like muligheter til deltakelse og fremme mangfold i m\u00e5lgrupper - Motvirke utenforskap og diskriminering - Fremme interessen for kultur og litteratur hos barn og unge - Fremme folkeopplysning, innsikt og forst\u00e5else - Styrke bibliotekets rolle som lokal fellesarena Som en viktig kunnskapsformidler og kulturinstitusjon, er ytringsfrihet, demokrati og b\u00e6rekraft viktige tema for biblioteket. Kjernen i bibliotekets virksomhet er \u00e5 ha aktuelle, allsidige samlinger av b\u00f8ker og andre medier av h\u00f8y kvalitet gratis tilgjengelig - b\u00e5de digitalt og fysisk - for innbyggerne. Lik tilgang til informasjon og kunnskap for byens innbyggere er avgj\u00f8rende for at de skal ha like muligheter til \u00e5 delta i samfunnet. Dette er ogs\u00e5 med \u00e5 bygge opp under demokratiet, og utvikle biblioteket som sted for meningsbryting, samtale og debatt. Biblioteket skal sikre innbyggerne tilgang p\u00e5 b\u00f8ker og andre medier, fremme leselyst, \u00f8ke interessen for spr\u00e5k og litteratur og gi innbyggerne gode leseopplevelser. Nyskapende lesestimuleringstiltak til barn og unge og dyktige formidlere som jobber for en lesekultur i Bergen er viktig for \u00e5 \u00f8ke leselysten hos de yngste. Biblioteket bruker store deler av sine ressurser p\u00e5 formidlingsaktiviteter, tilgjengeliggj\u00f8ring av medier og veiledning av publikum. Dette krever ansatte med stor fagkompetanse. P\u00e5 biblioteket kan man gratis l\u00e5ne b\u00f8ker, instrumenter, fysiske spill og spillkonsoller, fr\u00f8, musikk, verkt\u00f8y og symaskiner, for \u00e5 nevne noe. I en stadig mer digitalisert verden der kildebevissthet er avgj\u00f8rende og kunstig intelligens er forventet \u00e5 overta flere oppgaver og l\u00f8sninger, er det bekymringsfullt at en del innbyggere har lave digitale ferdigheter. Dette gjelder flere eldre, men ogs\u00e5 andre befolkningsgrupper. Biblioteket driver med folkeopplysning og skal v\u00e6re en arena for livslang l\u00e6ring og bidra til \u00e5 styrke innbyggernes spr\u00e5klige og digitale ferdigheter. Dette inkluderer \u00e5 tilby oppl\u00e6ring i grunnleggende ferdigheter, informasjonskompetanse og kildekritikk. Biblioteket skal ogs\u00e5 legge til rette for at innbyggerne kan dele kunnskap og ferdigheter med hverandre. Biblioteket skal v\u00e6re en \u00e5pen og uavhengig m\u00f8teplass for alle, og bidra til \u00e5 skape inkluderende og levende lokalsamfunn. Dette inneb\u00e6rer \u00e5 legge til rette for fleksible og tilgjengelige lokaler som kan brukes til ulike form\u00e5l. Biblioteket skal v\u00e6re et sted der alle f\u00f8ler seg velkomne, uavhengig av alder, etnisitet, kj\u00f8nn, religion, nasjonalitet, spr\u00e5k, funksjonsevne, \u00f8konomi og andre bakgrunnsvariabler, og med lav terskel for deltakelse. Det m\u00e5 derfor jobbes aktivt med innbyggerne for \u00e5 utvikle tjenester, og \u00e5 sikre at bibliotekets tilbud er relevant og representativt. For \u00e5 ivareta s\u00e5rbare grupper er det spesielt viktig \u00e5 skape like muligheter for deltakelse, satse p\u00e5 lavterskeltilbud rettet mot barn og unge i levek\u00e5rsomr\u00e5der, og ha et tilbud til ensomme eldre. Bydelsbibliotek Folkebibliotekene binder mennesker sammen. \u00c5 ha et n\u00e6rbibliotek betyr mye for innbyggerne i et lokalmilj\u00f8, og biblioteket er en uformell m\u00f8teplass p\u00e5 tvers av ulikheter. Gjennom dialog og samarbeid med innbyggerne kan biblioteket styrke lokaldemokratiet og legge til rette for \u00f8kt medbestemmelse der folk bor. Bergens bibliotektilbud er lokalisert i 10 bibliotek fordelt p\u00e5 syv bydeler (se tidligere opplisting). Det er kun Ytrebygda bydel som ikke har bibliotek. I Arna bydel er biblioteket lokalisert i Ytre Arna og tilbudet treffer derfor d\u00e5rlig sammenliknet med hvor hovedvekten av bydelens innbyggere bor og oppholder seg. I budsjettet for 2025 er det satt av kr. 0,2 mill. til arbeid med \u00e5 etablere en ny bibliotekfilial i Arna. I \u00c5rstad er bibliotektilbudet spredt p\u00e5 flere mindre lokaler. Det er tidligere vedtatt \u00e5 flytte Land\u00e5s bibliotek til Sletten og sl\u00e5 dette sammen med Barnas BibLab til et fullverdig bydelsbibliotek, men det er forel\u00f8pig ikke funnet egnete og store nok lokaler. Det er viktig at bydelsbibliotekene er lett tilgjengelige slik at alle innbyggere kan komme seg til biblioteket. Bydelsbibliotekene er tilpasset de lokale brukergruppene, og er med p\u00e5 \u00e5 skape gode lokalmilj\u00f8 ved \u00e5 v\u00e6re en \u00e5pne m\u00f8teplasser. Det jobbes direkte mot lokale brukere i alle aldersgrupper, og tilbudene endres etter behov for \u00e5 sikre tilbud som er relevant for alle. Bibliotekene tilbyr tiln\u00e6rmet de samme tjenestene alle steder, men er tilpasset bydelen/ omr\u00e5det de ligger i og befolkningssammensetningen der. Endringer i bydelene/ lokalomr\u00e5der kan bidra til at bibliotekene endrer og utvikler seg. Mens utl\u00e5nstilbudet er likt over hele byen, er program og aktiviteter i st\u00f8rre grad tilpasset bydelene bibliotekene er en del av. Barn, unge og s\u00e5rbare grupper Biblioteket arbeider systematisk med \u00e5 tilrettelegge bibliotekene for alle s\u00e5rbare grupper. Vi har bevissthet rundt og interesse for \u00e5 tilrettelegge tilbud for \u00e5 m\u00f8te menneskers sanseutfordringer, fysiske eller kognitive utfordringer, eller ha tilbud i omr\u00e5der med d\u00e5rlige levek\u00e5r. Derfor tilstrebes det at lokalene er tilrettelagt s\u00e5 godt det er mulig innenfor de rammene vi har. Bergen Offentlige Bibliotek har et stort tilbud til barn og unge gjennom et mangfoldig samarbeid med skoler og barnehager, ved satsing p\u00e5 bibliotektilbud i levek\u00e5rsomr\u00e5der, og ved \u00e5 n\u00e5 de som faller utenfor gjennom tilbud til \u00e5pne barnehager og samarbeid med lokale akt\u00f8rer og organisasjoner som kjenner m\u00e5lgruppene godt. Biblioteket er ogs\u00e5 et sted hvor barn kan treffe venner i felles aktiviteter etter skoletid, og biblioteket gir et kulturtilbud med verksteder og familieaktiviteter i helgene. Satsingen p\u00e5 barn og unge er viktig for \u00e5 formidle litteratur og fremme leselyst, og er en av bibliotekets hovedoppgaver. Bibliotekets helgeforestillinger har som form\u00e5l \u00e5 invitere barnefamilier inn i bibliotekene, inspirere til \u00e5 lese og l\u00e5ne b\u00f8ker, og gj\u00f8re barn og foreldre kjent med bibliotekene og tilbudene. Tema i helgeforestillingene har litter\u00e6r tilknytning og fremmer kjennskap til og m\u00f8ter med barnelitteratur. Kulturetaten har ogs\u00e5 tilbud til barnefamilier p\u00e5 l\u00f8rdager. Dette koordineres i dag med bibliotekets helgearrangementer, slik at det ikke arrangeres i samme bydel p\u00e5 samme dato, og gir et bredest mulig tilbud av gratis litteratur- og kulturm\u00f8ter for barnefamilier. Det er likevel mulighet for enda st\u00f8rre grad av koordinering og samkj\u00f8ring av helgetilbudet, slik at det blir enklere for publikum \u00e5 orientere seg om hva som finnes. Familieforestillingene p\u00e5 biblioteket har sv\u00e6rt godt oppm\u00f8te, b\u00e5de i bydelene p\u00e5 l\u00f8rdager og p\u00e5 hovedbiblioteket p\u00e5 s\u00f8ndager. Bibliotekene hadde over 1200 arrangementer for barn og familier i 2024 med nesten 28000 publikummere. I noen bydeler kan det v\u00e6re verdt \u00e5 se p\u00e5 muligheten for \u00e5 bruke st\u00f8rre n\u00e6rliggende kulturlokaler til bibliotekenes familiearrangement slik at det blir plass til alle som \u00f8nsker \u00e5 komme og man slipper \u00e5 avvise bes\u00f8kende i d\u00f8ren. Mange steder er biblioteket en viktig m\u00f8teplass for barn og unge, spesielt i levek\u00e5rsutsatte omr\u00e5der. De nyeste bibliotekene - Barnas BibLab p\u00e5 Sletten, Ny-Krohnborg fellesbibliotek og Laksev\u00e5g bydelsbibliotek - er alle eksempler p\u00e5 slike m\u00f8teplasser. M\u00f8teplassen best\u00e5r av aktiv formidling av litteratur og kultur med trygge voksne som kan bygge relasjon til barna og unge. M\u00f8teplassene er et viktig tilbud i lokalmilj\u00f8et gjennom etablerte samarbeid med andre organisasjoner, idrett, skoler og barnehager. M\u00f8teplassens \u00e5pningstid er tilpasset barn og unges hverdag. Her treffer bibliotekene mange s\u00e5rbare barn og unge og det er derfor viktig \u00e5 videreutvikle dette tilbudet. Dette kan trolig styrkes i en felles organisering med Kulturetaten. Kulturetaten arbeider bredt mot ungdom, mens bibliotekets tilbud til denne aldersgruppen er noe begrenset. Her vil det v\u00e6re gode muligheter for \u00e5 se bibliotekets arbeid i sammenheng med det tilbudet, erfaringen og kompetansen p\u00e5 feltet som finnes hos Kulturetaten og p\u00e5 den m\u00e5ten styrke tilbudet til unge. Ungdom er en utfordrende gruppe \u00e5 n\u00e5, s\u00e5 det vil v\u00e6re klokt \u00e5 bygge videre p\u00e5 de tilbudene og m\u00f8teplassene som erfaringsmessig allerede treffer ungdom. Voksne og eldre I tillegg til utl\u00e5nstjenester og \u00f8vrige tilbud, har biblioteket et bredt program til den voksne delen av befolkningen. Selv om biblioteket ikke definerer egne tilbud til eldre, er det et bredt tilbud p\u00e5 dagtid, som er sv\u00e6rt popul\u00e6rt blant seniorer, i tillegg til et mangfoldig ettermiddags- kveldsprogram. Bibliotekets arrangementer er gratis og henvender seg til et variert publikum. Innholdet i programmet har etablert biblioteket som en merkevare for kvalitet, aktualitet og troverdighet, og som en demokratisk arena for samtale og debatt. Kulturprogrammet til biblioteket gir et godt grunnlag til \u00e5 f\u00e5 nye innbyggere til \u00e5 oppdage biblioteket, og gir biblioteket bedre forutsetning for \u00e5 etablere kontakt mot nye brukergrupper. Sett i forhold til Kulturetatens n\u00e5v\u00e6rende tilbud, anses bibliotekets program for voksne ikke som overlappende. Biblioteket n\u00e5r ut til mange befolkningsgrupper, og etter kino, er biblioteket det mest brukte kulturtilbudet for personer med innvandrerbakgrunn (Kulturbruk \u2013 en arena for hverdagsintegrering \u2013 SSB. Folkebibliotek er sv\u00e6rt viktig for hverdagsintegreringen. Erfaringsmessig ser vi ogs\u00e5 at ettersp\u00f8rselen etter bibliotekets tilbud \u00f8ker n\u00e5r prisene/ rentene g\u00e5r opp og mange opplever at \u00f8konomien er strammere. Det er viktig at biblioteket forblir en \u00e5pen, tilgjengelig og inkluderende arena, som bidrar til \u00e5 forebygge ensomhet og isolasjon i samfunnet. Biblioteket har en rekke samarbeid med byens \u00f8vrige kulturakt\u00f8rer, frivillige og andre organisasjoner. Samarbeid er avgj\u00f8rende for \u00e5 n\u00e5 gi et best mulig tilbud til byens innbyggere. Biblioteket har f.eks. spr\u00e5kkafeer i regi av R\u00f8de Kors, debatter og samtaler i regi av studentgrupper og organisasjoner, og samarbeid med BIFF, Festspillene, KODE og Litteraturhuset, for \u00e5 nevne noen. Organisering og administrasjon Biblioteket er i dag organisert med felles administrasjon slik at \u00f8konomi, HR og IKT-systemer sitter samlet p\u00e5 hovedbiblioteket. Kommunikasjon og programmering er i stor grad sentralisert, men med lokale tilpasninger i program og tilbud. Hver 1-2 bydel(er) er organisert som egne avdelinger (\u00c5sane/ Arna, Fana, Fyllingsdalen, \u00c5rstad og Laksev\u00e5g/ Loddefjord) og hovedbiblioteket best\u00e5r av fire avdelinger (Program og kommunikasjon, Formidling og samlinger, Teknologi og l\u00e6ring og Administrasjon og fellestjenester). En sammensl\u00e5ing av Kulturetatens tilbud og tjenester med biblioteket er en stor omorganisering, og det vil i den sammenhengen v\u00e6re naturlig \u00e5 vurdere hvordan biblioteket b\u00f8r v\u00e6re organisert. Basert p\u00e5 v\u00e5r kunnskap har Kulturetaten og biblioteket noen overlappende funksjoner som det vil v\u00e6re hensiktsmessig \u00e5 se i sammenheng, f.eks. innenfor HR, \u00f8konomi og kommunikasjon. Det kan ogs\u00e5 v\u00e6re klokt \u00e5 samarbeide og koordinere arbeidet med digitalisering og virksomhetsstyring. Det vil kreve utvikling, forbedringsarbeid og samling av ressurser/ kompetanse innenfor felt som digitalisering, personvern og informasjonssikkerhet, risikostyring, styring (BkStyring), statistikk, kvalitetsarbeid (BkKvalitet), beredskap, internkontroll, systemforvaltning, anskaffelsesprosesser og avtaleoppf\u00f8lging. Dette vil kunne gj\u00f8re at ressursene utnyttes best mulig og bidra til \u00e5 gi enda bedre tjenester til innbyggerne. I en ny organisering vil en felles, samordnet ledelse og administrasjon v\u00e6re naturlig og hensiktsmessig, og fra et faglig perspektiv er det viktig \u00e5 beholde bibliotekfaglig kompetanse i ledelsen. For \u00e5 ivareta en samordnet organisasjon, er det ogs\u00e5 avgj\u00f8rende at det er tilstrekkelig med ressurser til \u00e5 utf\u00f8re de oppgavene som skal gj\u00f8res i en st\u00f8rre organisasjon med flere ansatte. Foruten hovedbiblioteket i sentrum, er det biblioteklokaler p\u00e5 Laksev\u00e5g, p\u00e5 Land\u00e5s, p\u00e5 Nesttun, p\u00e5 Ny-Krohnborg skole, p\u00e5 Oasen storsenter, p\u00e5 Sletten senter, p\u00e5 Vestkanten, i Ytre Arna og i \u00c5sane kulturhus. Noen av disse er i kort avstand eller umiddelbar n\u00e6rhet til andre kommunale kulturlokaler. I en ny samordnet organisering, vil det v\u00e6re naturlig \u00e5 se administrasjon og drift av kulturtilbudet i bydelene i sammenheng for \u00e5 sikre et enhetlig, lett tilgjengelig og godt tilbud til innbyggerne. Det vil ogs\u00e5 v\u00e6re hensiktsmessig \u00e5 se bruk av lokalene i sammenheng, samt om det er muligheter for \u00f8kt sambruk for \u00e5 gi innbyggerne et bedre tilbud. Det er i dag noe samarbeid p\u00e5 tvers av kulturkontorene og bydelsbibliotek, men i varierende og begrenset grad. Mens kulturkontorene jobber tett mot det lokale kulturlivet, koordinerer aktiviteter og l\u00e5ner ut lokaler, har biblioteket i st\u00f8rre grad egen formidling, men ogs\u00e5 aktiviteter med eksterne. Det er en viss grad av supplement, noe overlapp, men ogs\u00e5 tjenester og tilbud som er langt fra sammenfallende. Det blir viktig \u00e5 sikre bibliotekets samfunnsoppdrag i folkebibliotekloven, samtidig som viktige \u00f8vrige kulturtilbud til innbyggerne ivaretas. I en ny organisering kan det derfor v\u00e6re naturlig \u00e5 skille mellom det tilbudet som faller naturlig inn under bibliotekets form\u00e5l og \u00f8vrige tilbud. Biblioteket har gjennom mange \u00e5r opparbeidet seg en troverdighet og et rennomm\u00e9 som en troverdig kunnskaps- og kulturinstitusjon og en attraktiv arena, og dette m\u00e5 fortsatt fremst\u00e5 tydelig for innbyggerne i ny organisering. Biblioteket m\u00e5 fortsatt oppfattes som en tydelig avsender og ikke \u00abforsvinne\u00bb i andre funksjoner og tilbud. Kommunikasjon mot publikum God kommunikasjon ut mot publikum er avgj\u00f8rende for \u00e5 n\u00e5 ut med bibliotekets tjenester og tilbud. Kommunikasjonsarbeidet foreg\u00e5r kontinuerlig gjennom digitale kanaler og utf\u00f8res i tett samarbeid med de som skaper eller koordinerer innholdet for best \u00e5 n\u00e5 frem til de ulike m\u00e5lgruppene. Biblioteket er organisert med Team Kommunikasjon som jobber for \u00e5 ivareta god og riktig kommunikasjon fra biblioteket til enhver tid. Dette inneb\u00e6rer riktig valg av kanaler og korrekt gjengivelse av budskap og innhold. Det overordnede m\u00e5let er \u00e5 skape en helhetlig brukeropplevelse hvor publikum raskt gjenkjenner biblioteket som en tydelig avsender, og enkelt klarer \u00e5 finne ut hvordan de kan benytte seg av bibliotekets tilbud. Folkebibliotekloven sl\u00e5r fast at bibliotekenes innhold og tjenester skal gj\u00f8res kjent. Bibliotektilbudet gj\u00f8res kjent gjennom bibliotekets nettside www.bergenbibliotek.no. I tillegg benytter biblioteket forskjellige l\u00f8sninger for informasjonsskjermer, nyhetsbrev og sosiale medier for \u00e5 n\u00e5 ut til publikum. Dagens l\u00f8sninger skal p\u00e5 sikt erstattes av en ny nasjonal formidlingsl\u00f8sning for bibliotekene, som blir felles for landets folkebibliotek. Den nye formidlingsl\u00f8sningen skal best\u00e5 av nettside, app, infoskjerml\u00f8sning, nyhetsbrevl\u00f8sning og arrangementskalender som i stor grad kommer til \u00e5 erstatte dagens l\u00f8sninger. Den nye formidlingsl\u00f8sningen utvikles p\u00e5 oppdrag fra og med midler fra Nasjonalbiblioteket og er et av hovedpunktene i Nasjonal bibliotekstrategi. En slik ny l\u00f8sning kan gi innbyggere i hele landet tilgang til et st\u00f8rre og likere bibliotektilbud, og \u00e5pne for mer samarbeid over kommunegrensene. I arbeidet med digitalisering m\u00e5 derfor biblioteket forholde seg til b\u00e5de kommunale og nasjonale systemer. Et felles grensesnitt, i kontekst av digitale flater, m\u00e5 derfor utvikles for \u00e5 st\u00f8tte flere behov. I ny organisering av kommunens kulturtilbud \u00f8nsker man \u00e5 se p\u00e5 muligheten for \u00e5 samle kommunikasjon og kundest\u00f8tte utad, slik at det blir en felles, enhetlig informasjonsstr\u00f8m for innbyggerne. Sammensl\u00e5ing av kommunikasjonsavdelingene m\u00e5 imidlertid sikre at dagens kompetanse b\u00e5de p\u00e5 bibliotekets tjenester og Kulturetatens tjenester ivaretas, da en sammensl\u00e5ing vil kreve kompetanse p\u00e5 flere fagfelt. Det m\u00e5 ogs\u00e5 bygges videre p\u00e5 det kommunikasjonsarbeidet biblioteket har gjort og holder p\u00e5 \u00e5 utvikle videre, som del av en nasjonal formidlingsl\u00f8sning. En felles kommunikasjonsstr\u00f8m mot publikum m\u00e5 ogs\u00e5 se p\u00e5 brukervennlighet da det er noen tydelige ulikheter mellom arrangementer i dag, f.eks. varierer det om arrangementene er i regi av interne eller eksterne akt\u00f8rer. Et viktig skille mellom biblioteket og Kulturetaten er form\u00e5let med program og arrangement. Biblioteket skal fremme arrangementer/ aktiviteter som bygger opp omkring folkebibliotekloven, samt st\u00f8tter og markedsf\u00f8rer bibliotekets ulike samlinger. Kulturetaten p\u00e5 sin side skal fremme lokalt kulturliv og ulike kulturakt\u00f8rer. Av den grunn samarbeider Kulturetaten med en rekke akt\u00f8rer innenfor det lokale amat\u00f8rkulturlivet. Biblioteket har i stor grad har samarbeid med profesjonelle akt\u00f8rer. I tr\u00e5d med lov om folkebibliotek er alle bibliotekets arrangementer gratis mens Kulturetaten ogs\u00e5 markedsf\u00f8rer arrangementer i regi av eksterne akt\u00f8rer som tar billettinntekter. Det m\u00e5 derfor v\u00e6re god og tydelig kommunikasjon til publikum om hvilke arrangementer som er gratis og hvilke som krever betaling. Det m\u00e5 ogs\u00e5 komme tydelig frem hva som er utl\u00e5n/ utleie av lokaler til eksterne akt\u00f8rer p\u00e5 den ene siden, og egenprodusert eller kuratert program som bibliotekene/ kommunen selv tilbyr p\u00e5 den andre, slik at publikum forst\u00e5r hvem som er avsender av tilbudet. I tr\u00e5d med folkebibliotekloven er biblioteket en uavhengig m\u00f8teplass der biblioteksjefen har en redakt\u00f8rlignende rolle og st\u00e5r som ansvarlig for bibliotekets programmering. Utvikling Biblioteket utvikler og tilpasser tilbudene fortl\u00f8pende som respons p\u00e5 endrede behov i samfunnet, og kommunikasjonen f\u00f8lger disse endringene. For \u00e5 st\u00e5 st\u00f8dig i et samfunn i stadig endring og im\u00f8tekomme befolkningens endrede vaner og behov, er det viktig at biblioteket oppfattes som relevant og oppdatert for m\u00e5lgruppene, og at utviklingen skjer n\u00e6rt de som skal motta tjenestene. Samtidig som biblioteket skal ivareta sin identitet og v\u00e6re tro mot etablerte bibliotektradisjoner, er det moderne biblioteket veldig annerledes enn hva bibliotek pleide \u00e5 v\u00e6re. Bergen Offentlige Bibliotek er i forkant av denne utviklingen, noe som ogs\u00e5 kommer til uttrykk gjennom kommunikasjon, innhold og kanalvalg. Noe av det som gj\u00f8r det mulig for biblioteket \u00e5 teste ut nye tilbud, er prosjektmidler. Biblioteket henter inn flere millioner kroner \u00e5rlig til utvikling fra eksterne tilskuddsytere, bl.a. Nasjonalbiblioteket, Kulturr\u00e5det, Fritt Ord, Erasmus+ og EU. Dette gj\u00f8r det mulig \u00e5 teste ut nye konsepter, n\u00e5 nye m\u00e5lgrupper og ha interessante arrangementsrekker, samt at biblioteket utvikler seg i takt med nye behov i samfunnet. Bibliotekutvikling er ogs\u00e5 samfunnsutvikling. Gjennom Nasjonal bibliotekstrategi har Nasjonalbiblioteket et overordnet ansvar for utvikling i bibliotek, og utlysing av utviklingsmidler. Bergen Offentlige Bibliotek er det folkebiblioteket i Norge som har flest prosjekter st\u00f8ttet av Nasjonalbiblioteket Kompetanse og arbeidsmilj\u00f8 Bergen Offentlige Bibliotek innehar stor faglighet og variasjon i kompetanse. For at biblioteket skal kunne levere p\u00e5 sitt samfunnsoppdrag er det avgj\u00f8rende at den bibliotekfaglige kompetansen vektlegges og videref\u00f8res. I dette ligger det litteratur- og kunnskapsformidling, digital formidling, bibliotekarkompetanse p\u00e5 alle bibliotek, informasjons- og mediekompetanse, samt spr\u00e5kkompetanse. Biblioteket har ogs\u00e5 opparbeidet seg god kompetanse p\u00e5 informasjon og kommunikasjon mot innbyggerne, og n\u00e5r ut til sv\u00e6rt mange. Teamet som jobber med kommunikasjon er tett p\u00e5 b\u00e5de tilbud, mottaker og m\u00e5lgrupper og n\u00e5r ut til publikum der de er. Det er en balanse mellom sentralisert kommunikasjon fra hovedbiblioteket og noe arbeid lokalt i bydelene, samt en blanding av ressurser med kommunikasjonsfaglig kompetanse og ressurser med annen fagkompetanse i m\u00f8te med innbyggerne. Et annet felt biblioteket har stor kompetanse p\u00e5 er arbeidet med personvern og digitalisering. Det har bl.a. v\u00e6rt jobbet aktivt med forbedringer i BkKvalitet og man har tatt i bruk nye verkt\u00f8y, som Power BI, slik at bibliotekets statistikk er lett tilgjengelig for publikum og andre interesserte. I arbeidet med \u00e5 hente inn midler til utvikling fra eksterne tilskuddsytere, har biblioteket opparbeidet seg stor kompetanse p\u00e5 prosjektutvikling, finansiering og prosjektledelse. Det er viktig \u00e5 beholde og styrke denne utviklingskompetansen siden prosjektmidlene er med p\u00e5 \u00e5 gi byens innbyggere enda bedre tilbud og tjenester. I en krevende prosess med omorganisering er det avgj\u00f8rende med god informasjon til rett tid til alle ansatte. Mest mulig forutsigbarhet om prosessen vil ogs\u00e5 kunne bidra til et bedre arbeidsmilj\u00f8 mens prosessen p\u00e5g\u00e5r og f\u00f8r endringene er gjennomf\u00f8rt. Stor usikkerhet og manglende informasjon kan gj\u00f8re ansatte utrygge og demotiverte. Videre i prosessen blir det ogs\u00e5 viktig \u00e5 jobbe med arbeidskultur og endringsledelse for \u00e5 skape et nytt felles \u00abVi\u00bb i en ny organisasjon. Gode prosesser rundt omorganiseringen kan bidra til at endringene skaper forbedring og \u00f8ker motivasjonen hos de ansatte. Fagetatens anbefaling: I ny organisering av kommunens kulturtilbud er det viktig \u00e5 videref\u00f8re og utvikle det tilbudet biblioteket allerede har, som hjemlet i folkebibliotekloven, til Bergens innbyggere. Biblioteket har tjenester og tilbud til alle, uavhengig av alder, \u00f8konomi og andre bakgrunnsvariabler. Utl\u00e5n og tilgjengeliggj\u00f8ring av b\u00f8ker og andre medier, litteraturformidling og lesestimulering, kunnskap, opplysning og informasjon, publikumsveiledning og kundebehandling og det \u00e5 tilby \u00e5pne, uavhengige m\u00f8teplasser som arenaer for offentlig samtale og debatt, er viktige oppgaver i bibliotekets samfunnsoppdrag. Bibliotekene opplever h\u00f8ye bes\u00f8kstall og har behov for mer plass. Publikumstilstr\u00f8mningen er tidvis stor, og det hender at vi m\u00e5 avvise publikum p\u00e5 arrangementer fordi det rett og slett er fullt. P\u00e5 popul\u00e6re tidspunkt kan det ogs\u00e5 v\u00e6re vanskelig \u00e5 finne seg en sitteplass for de som vil lese eller jobbe p\u00e5 biblioteket. Ytrebygda er den eneste bydelen uten bibliotek, Arnas bibliotek b\u00f8r plasseres mer sentralt og i \u00c5rstad trengs det et fullverdig bydelsbibliotek p\u00e5 Sletten. Hovedbiblioteket har lite areal for en by p\u00e5 Bergens st\u00f8rrelse, og det b\u00f8r utredes behov for nytt hovedbibliotek. I mellomtiden vil det v\u00e6re behov for tilleggsarealer. Bibliotekrommet er en offentlig tilgjengelig plass for produksjon av kunnskap, deling og utveksling av informasjon og kultur, og for \u00e5 fremme samfunnsengasjement. En omorganisering av kommunens kulturtilbud vil kunne v\u00e6re en anledning for \u00e5 se p\u00e5 muligheter for mer plass til bibliotek. En ny organisering m\u00e5 sikre et godt bibliotek- og kulturtilbud til alle aldersgrupper. Det vil v\u00e6re en fordel med en felles informasjonsstr\u00f8m, men den m\u00e5 bygge videre p\u00e5 det arbeidet biblioteket allerede gj\u00f8r, og det m\u00e5 sikres at kommunikasjonsavdelingen har fagkompetanse p\u00e5 b\u00e5de bibliotek og Kulturetatens tilbud, samt brukervennlige og effektive digitale plattformer som st\u00f8tter kommunikasjonsarbeidet. Publikum er godt kjent med bibliotekets informasjonsflyt og det m\u00e5 v\u00e6re tydelig for dem at biblioteket fortsatt er avsender. Det vil v\u00e6re rom for bedre koordinering og samkj\u00f8ring av parallelle oppgaver og administrasjon, f.eks. innenfor HR og \u00f8konomi, men det er avgj\u00f8rende at det sikres nok ressurser til \u00e5 f\u00f8lge opp det som kreves av en st\u00f8rre etat med et h\u00f8yere budsjett og flere ansatte. I bydelene vil det v\u00e6re hensiktsmessig \u00e5 se drift og administrasjon av kulturlokaler og bydelsbibliotek i sammenheng for \u00e5 kunne gi et bedre tilbud til byens innbyggere. Det er ogs\u00e5 viktig \u00e5 videref\u00f8re den kompetansen biblioteket besitter innenfor ulike fagfelt, s\u00e6rlig det bibliotekfaglige, og den videre prosessen m\u00e5 v\u00e6re tydelig p\u00e5 informasjonsflyt, involvering, og tidsplan til de ansatte. Dette er viktig for \u00e5 sikre en form for forutsigbarhet i en usikker tid for de ansatte, og dermed motvirke at de mister motivasjon og arbeidsglede. Kort oppsummert vil omorganisering av kommunens kulturtilbud kunne gi muligheter for bedre samkj\u00f8ring og felles administrasjon av tjenester og tilbud, men det bibliotekfaglige m\u00e5 ivaretas, folkebibliotekloven m\u00e5 oppfylles og biblioteket som kulturinstitusjon og m\u00f8teplass m\u00e5 fortsatt fremst\u00e5 tydelig og synlig for Bergens innbyggere. Med hilsen Bergen Offentlige Bibliotek Dokumentet er godkjent elektronisk. Vedlegg: "
}