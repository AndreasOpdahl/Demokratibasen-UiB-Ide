{
  "dokument_id": "06d69423-6020-5a84-99ba-d00ff71b1111",
  "doc_type": "case_attachment",
  "kommune": 4601,
  "tittel": "Uttale fra Byarkitekten datert 25.05.2023",
  "url": "https://bergen.kommune.no/politikere-utvalg/api/fil/bk360/9338669/Uttale-fra-Byarkitekten-datert-25-05-2023",
  "tekst": " Byr\u00e5dsavdeling for klima, milj\u00f8 og byutvikling Til Intern korrespondanse PBE Byggesak Nord (Arbeidssted) v/Rolf Jerman V\u00e5r referanse: 2023/42574-14 Bertheussen Ines Maria Moco Rodrigues Saksbehandler: Pereira Fra Dato: 25. mai 2023 Byarkitekten Byarkitektens uttalelse SAKEN GJELDER: Vi viser til s\u00f8knad om uttalelse ved rammes\u00f8knad, datert 26.04.2023. Saken gjelder s\u00f8knad om \u00e5 oppgradere eksisterende boliganlegg med p\u00e5bygg i en ekstra etasje, etablering av trappehus og heis for universell utforming av adkomster til boenhetene i borettslaget, samt ny parkeringsgarasje under bakken. DISPENSASJONER: P\u00e5byggene med nye boligetasjer er avhengig av dispensasjon fra f\u00f8lgende bestemmelser i reguleringsplan: - \u00a7 2.10 vedr\u00f8rende maksimal parkeringsdekning p\u00e5 0,9 plasser pr 100m2 bolig og maksimalt 159 bilparkeringsplasser. - \u00a7 6.1 6te ledd om at all overflateparkering unntatt f-SPP skal v\u00e6re sanert, omgjort og opparbeidet som del av f_GF3-4 f\u00f8r Ferdigattest. og oversendes for uttalelse, jf. plan- og bygningsloven \u00a7 19-1. PLANSTATUS: Eiendommen omfattes av reguleringsplan nummer 65870000, \u00c5SANE. GNR 208 BNR 207, ROLLAND BORETTSLAG, stadfestet 20.10.2020 og er regulert til Bolig, Underjordisk garasjeanlegg og utomhusareal. Kommuneplanens arealdel (KPA2018), vedtatt i Bystyret 19.06.2019, viser eiendommen som Byfortetting BY og Ytre fortetting. Spesielle reguleringsbestemmelser: Under reguleringsbestemmelsenes reguleringsplan nummer 65870000, \u00a7 2.1 Arkitektur, estetikk og kvalitet st\u00e5r det f\u00f8lgende: \u00abP\u00e5bygg og tilbygg skal gis en god materialbruk og en utforming med h\u00f8y arkitektonisk kvalitet. Det skal dokumenteres god funksjonell og arkitektonisk helhetsvirkning i forhold til eksisterende omgivelser. Ved prosjektering skal fargevalg, materialbruk og fasadenes bearbeiding bevisst brukes med sikte p\u00e5 at bygningsvolumene i st\u00f8rst mulig grad passer inn i og tilf\u00f8rer kvalitet til omr\u00e5det det er en del av. Den karakteristiske skr\u00e5dde fasadelinjen i kortfasadene med avtrappinger i altanfasadene skal videref\u00f8res.\u00bb PROSESS Under reguleringsbestemmelsenes \u00a7 2.1 Arkitektur, estetikk og kvalitet st\u00e5r det f\u00f8lgende: \u00ab(...) Ved s\u00f8knad om tiltak skal byarkitekten h\u00f8res og uttalelsen vektlegges.\u00bb. P\u00e5 bakgrunn av dette uttaler Byarkitekten seg i denne saken. Byarkitekten har v\u00e6rt p\u00e5 et m\u00f8te i forbindelse med reguleringsprosessen i forkant av gjeldende plan, men har ikke v\u00e6rt involvert i utviklingen av det n\u00e5v\u00e6rende oms\u00f8kte tiltaket. BYARKITEKTENS VURDERING: Innledning: Byarkitekten tar utgangspunkt i KPA 2019\u20132030, samt Arkitektur- og byformingsstrategi for Bergen (Arkitektur+) i sine uttalelser, begge vedtatt 24. juni 2019. Arkitektur+ definerer \u00e5tte prinsipper for hvordan arkitektur er et sentralt verkt\u00f8y for \u00e5 bidra til en vakker, s\u00e6rpreget, inkluderende og gr\u00f8nn by. Anbefaling om oms\u00f8kte tiltak: Rollandslia borettslag og naboene Barkaleitet borettslag ble opprinnelig tegnet av M\u00e5lfrid og Jo Svenningsson for \u00d8stre Rolland Vestbo. Byggene sto ferdigstilt i 1978. L\u00f8sningen med frittliggende terrasseblokker organisert rundt et stort felles gr\u00f8ntomr\u00e5de var typisk for sin tid. Byarkitekten uttaler seg samlet til de 4 separate tiltakene, en for hvert av blokkene i borettslaget med tilh\u00f8rende utomhus arealer. Byarkitekten kan ikke anbefale tiltakene, da de ikke svarer ut f\u00f8lgende temaer: Arkitektur+, prinsipp 03 Samspill mellom by og natur Arkitekturstrategiens prinsipp 03 oppfordrer til \u00e5 skape tett kontakt mellom bebyggelse og gr\u00f8nne byrom, ved \u00e5 integrere vann, tr\u00e6r og vegetasjon i gater og byrom. 1. Samspill mellom bygg og terreng: Dette punktet gjelder oms\u00f8kte nedgravde parkeringsanlegg. I dagens situasjon er de frittliggende blokkene plasserte i godt samspill med terreng og gr\u00f8nne arealer. Den foresl\u00e5tte parkeringskjelleren fremst\u00e5r som en sokkel mot de eksisterende bebyggelsen, noe som er i strid med den opprinnelige arkitekturen, med frittliggende blokker plasserte i godt samspill med terreng og gr\u00f8nne felles anlegg. Utformingen av lokket slik det er visst p\u00e5 situasjonsplan fremst\u00e5r som lite gr\u00f8nt. Byarkitekten oppfordrer til \u00e5 bygge i tett kontakt med terreng ved \u00e5 finne l\u00f8sninger for parkering som unng\u00e5r store terrenginngrep og som i st\u00f8rst mulig grad ivaretar den opprinnelige topografien. Det b\u00f8r etterstrebes \u00e5 reetablere s\u00e5 mye vegetasjon som mulig tilsvarende det som er tatt vekk, og helst mer. I tillegg b\u00f8r man ogs\u00e5 se p\u00e5 muligheter til \u00e5 flytte eksisterende tr\u00e6r til et annet sted i borettslagenes utearealer. Arkitektur+, prinsipp 04 Bymilj\u00f8er med egenart Arkitekturstrategiens prinsipp 04 oppfordrer til \u00e5 bygge videre p\u00e5 stedets unike kvaliteter og kulturminneverdier, og utform identitetsskapende bygg og byrom. 2. Inngangssone/ overgang mellom ute og inne: Som oms\u00f8kt fremst\u00e5r inngangspartiene som mindre gener\u00f8se og signaliseres ikke i fasaden p\u00e5 samme m\u00e5te som det opprinnelige tiltaket. Den karakteristiske inngangssonen var tydelig adskilt fra resten av bygget, b\u00e5de material- og formmessig, og b\u00f8r derfor innlemmes i det nye forslaget. Valg av materialer og utforming av inngangens f\u00f8rste etasje b\u00f8r bidra til lesbarhet og kontekstualisering av den opprinnelige inngangen. 3. Tilbygg ekstra etasje: Som oms\u00f8kt skiller p\u00e5bygget i toppetasjen seg fra eksisterende bygg b\u00e5de n\u00e5r det gjelder takform og proporsjoner. Den karakteristiske skr\u00e5 silhuetten blir utydeliggjort av p\u00e5bygget, og h\u00f8yden vil ogs\u00e5 skille seg fra de underliggende. Valg av pulttak gj\u00f8r at takformen blir h\u00f8yere, og er med p\u00e5 \u00e5 forsterke dette forholdet. Videre er det foresl\u00e5tt utbygg som g\u00e5r helt fram til foresl\u00e5tt dekkekant som bryter med det arkitektoniske hovedprinsippet der fasaden er trukket inn fra balkongen. Byarkitekten anbefaler derfor at det sees p\u00e5 nytt p\u00e5 utformingen av toppetasjen. Dette gjelder ogs\u00e5 fotavtrykket til den nye etasjen, slik at den er i tr\u00e5d med den karakteristiske avtrappingen. Vi anbefaler \u00e5 utforme byggets toppetasje slik at den inng\u00e5r som en naturlig del av stedets taklandskap. Dette vil ogs\u00e5 bidra til bedre lesbarhet av gavlene og harmonere med den eksisterende bebyggelsen. Arkitektur+, prinsipp 07 Lav energi- og ressursbruk Arkitekturstrategiens prinsipp 07 oppfordrer til \u00e5 velge innovative og helhetlige energi- og klimal\u00f8sninger som gir h\u00f8y arkitektonisk og milj\u00f8messig kvaliteter. 4. P\u00e5bygg trapp/ heis: Tiltaket med \u00e5 etablere universell utforming av adkomstene til boenhetene i borettslaget ved \u00e5 installere heis i alle innganger er positivt. Imidlertid fremst\u00e5r de nye trappe- og heistilbyggene som store og dype volumer som endrer det opprinnelige samspillet mellom inngangspartiene og blokkens inngangsfasader. Byarkitekten oppfordrer til \u00e5 prioritere gjenbruk av eksisterende bygningselementer i form av gjenbruk av de eksisterende trappeganger. Dette gj\u00f8res for \u00e5 etterstrebe lav ressursbruk, samtidig som man oppn\u00e5r gode arkitektoniske l\u00f8sninger. P\u00e5 denne m\u00e5ten kan man minimere omfanget av transformasjonsarbeidet og redusere st\u00f8rrelse p\u00e5 tilbyggene, slik at tilbyggene er mer i tr\u00e5d med den opprinnelige arkitekturen. Med hilsen Byarkitekten \u00c5ge Vallestad \u2013fungerende byarkitekt In\u00eas Mo\u00e7o Pereira - seniorarkitekt "
}