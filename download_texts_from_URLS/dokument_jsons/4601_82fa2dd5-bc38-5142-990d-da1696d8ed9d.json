{
  "dokument_id": "82fa2dd5-bc38-5142-990d-da1696d8ed9d",
  "doc_type": "case_attachment",
  "kommune": 4601,
  "tittel": "Byantikvarens uttalelse",
  "url": "https://bergen.kommune.no/politikere-utvalg/api/fil/bk360/7436123/Byantikvarens-uttalelse",
  "tekst": "BERGEN KOMMUNE Byutvikling/Byantikvaren Intern korrespondanse Saksnr.: 200700127-6 Saksbehandler: TMTA Emnekode: NYBY-5210 Til: Etat for byggesak og private planer Fra: Byantikvaren Dato: 26. juli 2007 Byantikvarens uttalelse. Foreningsgaten 3, gnr 164 / bnr 923. Bruksendring, fasadeendring og p\u00e5bygg. Vi viser til oversendelse mottatt 15.06.2007 og beklager sterkt den sene tilbakemeldingen. Verneverdi Foreningsgaten 3 er et fire etasjers murhus pluss loft tegnet av Daniel Muri ca 1910-12. Huset er holdt i en nybarokk stil, hvor fasaden domineres av et markert, dekorativt midtparti. Muri har her brukt kombinasjonen pusset flate og felt med naturstein. Tegl eller huggen stein, s\u00e5kalte ekte materialer, ble i nybarokken ofte benyttet som artikulerende ledd, som sokler, gesimser, d\u00f8r- og vindusomramminger. Bygningen har h\u00f8y arkitektonisk verdi. Foreningsgaten 3 ligger mellom Torn\u00f8eg\u00e5rden, tegnet av Arnesen og Darre-Kaarb\u00f8e (1918- 20) og Foreningsgaten 1, \u201ddet hvite hus\u201d, tegnet av Jens M. Z. Kielland (1902). Disse tre bygningene er tegnet av kanoner innenfor Bergensskolens arkitekturhistorie, og representerer et meget h\u00f8yt niv\u00e5 i Norges bygningshistorie. Dette er med andre ord et bygningsmilj\u00f8 med s\u00e6rdeles h\u00f8y antikvarisk og arkitektonisk verdi. Foreningsgaten 3 har meget h\u00f8y antikvarisk egen- og milj\u00f8verdi. Oms\u00f8kt tiltak Det s\u00f8kes om en bruksendring fra n\u00e6ring til bolig, og i den forbindelse s\u00f8kes det om tilbygg og fasadeendring, fortrinnsvis mot bakg\u00e5rd. I f\u00f8lge teksten som er vedlagt s\u00f8knaden, g\u00e5r det fram at man \u00f8nsker \u00e5 l\u00f8fte et tiln\u00e6rmet flatt tak opp i niv\u00e5 med m\u00f8ne p\u00e5 dagens frambygning. Slik vi leser vedlagte tegningsmateriell, vil derimot takoppl\u00f8ftet komme ca en meter over dagens m\u00f8ne. Det s\u00f8kes ogs\u00e5 om fire store og to mindre takvinduer p\u00e5 fasade mot Foreningsgaten. Det er av stor betydning at verneverdige bygningers hovedkarakter, derunder takvinkel, opprettholdes. Byantikvaren er ogs\u00e5 opptatt av \u00e5 ivareta byens eksisterende taklandskap p\u00e5 bygninger med h\u00f8y antikvarisk verneverdi. Det oms\u00f8kte takoppl\u00f8ftet kommer i konflikt med disse retningslinjene. Byantikvaren g\u00e5r derfor imot at man l\u00f8fter eksisterende takflate mot bakg\u00e5rd. Vi har ingen innvendinger til tiltak for \u00f8vrig i bakg\u00e5rd, s\u00e5fremt det holdes under dagens gesims, tiltaket vil da ikke komme i konflikt med bygningens og kvartalets h\u00f8ye antikvariske verneverdier. N\u00e5r det gjelder de oms\u00f8kte takvinduene, er de, etter Byantikvarens vurdering, for store og for mange i forhold til eksisterende takflate. Vi vil derfor be om at disse reduseres b\u00e5de i antall og st\u00f8rrelse. Konklusjon Foreningsgaten 3 er et fire etasjers murhus pluss loft tegnet av Daniel Muri ca 1910-12, i nybarokk stil. Bygningen har h\u00f8y arkitektonisk og antikvarisk verneverdi. Foreningsgaten 3 ligger mellom Torn\u00f8eg\u00e5rden, tegnet av Arnesen og Darre-Kaarb\u00f8e (1918-20) og Foreningsgaten 1, \u201ddet hvite hus\u201d, tegnet av Jens M. Z. Kielland (1902). Dette er et bygningsmilj\u00f8 med s\u00e6rdeles h\u00f8y antikvarisk og arkitektonisk verdi. Byantikvaren g\u00e5r imot at man l\u00f8fter eksisterende takflate mot bakg\u00e5rd, da dette kommer i konflikt med bygningens og bygningsmilj\u00f8ets h\u00f8ye antikvariske og arkitektoniske verneverdier. S\u00e5fremt det \u00f8vrige tiltak mot bakg\u00e5rd holdes under eksisterende gesims, har vi ingen innvendinger, da dette ikke vil komme i konflikt med bygningens og kvartalets h\u00f8ye antikvariske verneverdier. N\u00e5r det gjelder de oms\u00f8kte takvinduene, er de, etter Byantikvarens vurdering, for store og for mange i forhold til eksisterende takflate. Vi vil derfor be om at disse reduseres b\u00e5de i antall og st\u00f8rrelse. Siri Myrvoll byantikvar Tone M. Takvam spesialkonsulent 2 av 2 "
}