{
  "dokument_id": "e4e6cd41-ee0f-5602-95b3-7b234e876dda",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 67 fra Christine \u00d8degaard (MDG) ang\u00e5ende boligprogrammet og mennesker med samtidige rus og psykiatrilidelser - Utvalg for helse og sosial 2024",
  "url": "https://bergen.kommune.no/politikere-utvalg/api/fil/bk360/10736501/Svar-pa-skriftlig-sporsmal-nr-67-fra-Christine-Odegaard-MDG-angaende-boligprogrammet-og-mennesker-med-samtidige-rus-og-psykiatrilidelser-Utvalg-for-helse-og-sosial-2024",
  "tekst": " BBSM-kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/101361-3 Saksbehandler: Eli Synne Myklebust Eckholm Fra Dato: 3. juli 2024 Byr\u00e5d for barnevern, sosiale tjenester og mangfold Svar p\u00e5 skriftlig sp\u00f8rsm\u00e5l nr. 67 fra Christine \u00d8degaard (MDG) ang\u00e5ende boligprogrammet og mennesker med samtidige rus og psykiatrilidelser - Utvalg for helse og sosial 2024 Representanten Christine Henriksen \u00d8degaard (MDG) har den 19. juni 2024 sendt inn f\u00f8lgende skriftlige sp\u00f8rsm\u00e5l: I Bergensavisen 18.06 (nettet) vedr\u00f8rende Boligprogramprosjektet i Ytre Morvik sier byr\u00e5den f\u00f8lgende: Denne avgj\u00f8relsen handler om at det er for dyrt og tar for lang tid dersom kommunen skal bygge ut alle de kommunale boligprosjektene fremover. Det er for eksempel satt av 200 millioner kroner i budsjettet for i \u00e5r og neste \u00e5r for \u00e5 kj\u00f8pe familieboliger, noe som vil gj\u00f8re at k\u00f8en minker raskere. Men, vi vet at de fleste i boligk\u00f8en er enslige, og de som ofte er krevende \u00e5 finne gode nok boliger til er mennesker med samtidige rus og psykiatrilidelser. Disse boligene vil kreve personalbaser og tilpassede boligkvaliteter. Sp\u00f8rsm\u00e5lsstiller viser til sak 44/17 \u201cHandlingsplanen for 250 flere kommunale boliger\u201d og statistikken som fremkommer her vedr. ulike grupper og boligbehov for disse. Sp\u00f8rsm\u00e5l til byr\u00e5den: 1. Mener byr\u00e5den at boliger med tilfredsstillende kvalitet til bergensere med samtidig rus og psykiatrilidelse fremskaffes p\u00e5 det private markedet? 2. Vil byr\u00e5den forsikre om at bygging og fremskaffing av tilpassede boliger til denne viktige gruppen fortsatt prioriteres? 3. Hvor mange boliger mangler til denne gruppen? 4. Sp\u00f8rsm\u00e5lsstiller ber om en oppdatert tabell lik \u201cKartlagte boligbehov, prioriterte anlegg Tabell1\u201d i sak 44/17. Svar fra byr\u00e5den: 1. Bergen kommune kan skaffe boliger til vanskeligstilte p\u00e5 flere ulike m\u00e5ter. Noe bygges av kommunen selv, mens andre boliger kan kj\u00f8pes i markedet. Ved kj\u00f8p i markedet kan dette v\u00e6re b\u00e5de ved bruk av forkj\u00f8psrett eller at kommunen kj\u00f8per enkeltboliger som kan passe til m\u00e5lgruppen. En annen m\u00e5te er at vi gjennomf\u00f8rer \u00abTomt med prosjekt\u00bb, hvor kommunen lyser ut en konkurranse om \u00e5 bygge boliger p\u00e5 ferdigregulert tomt, og der kommunen har definert hvilke kvaliteter boligene m\u00e5 inneha. Personer som kommunen skal skaffe bolig til er en differensiert gruppe med ulike behov b\u00e5de knyttet til type bolig og tjenester. 2. Byr\u00e5den mener det er viktig \u00e5 skaffe boliger til vanskeligstilte p\u00e5 boligmarkedet, og forsikrer at bygging og fremskaffing av tilpassede boliger til denne viktige gruppen skal prioriteres. Dette er grunnen til at byr\u00e5det har satt i gang arbeid med en ny temaplan for det boligsosiale feltet. Oppstart av arbeidet med planen ble vedtatt i byr\u00e5det 20. juni 2024, sak 117/24. Flere prosjekter starter bygging i \u00e5r og flere reguleringsplaner er sendt eller skal sendes til politisk behandling. To prosjekter vil ogs\u00e5 fremmes som byggesaker, som gir en kortere saksbehandlingstid enn for reguleringssaker. Ved forrige kartlegging av bostedsl\u00f8se i uke 48 i 2023 var det 428 personer som var uten bolig. Av disse var det 284 som hadde s\u00f8kt kommunal bolig (66%). Blant disse igjen var det 38 % som hadde rusrelaterte problem og 34 % som hadde samtidige rus- og psykiske problem. Det er flest personer med rusutfordringer i boligk\u00f8en. Det er vanskelig \u00e5 si eksakt hvor mange boliger som mangler til denne gruppen, men den kommunale boligk\u00f8en er en indikasjon p\u00e5 antall boliger kommunen trenger. Byr\u00e5dsavdelingen jobber med \u00e5 skaffe en detaljert oversikt over behov og etablere en metodikk for \u00e5 ha en oppdatert oversikt til enhver tid. Dette vil bli tydeliggjort i Temaplanen for boligsosialt arbeid som skal fremmes for bystyret i 2025. I tillegg til \u00e5 skaffe flere boliger til m\u00e5lgruppen, er det behov for utbedring av eksisterende botiltak for personer med sammensatte utfordringer. Dette er p\u00e5 trappene og helt n\u00f8dvendig for at disse kan brukes videre, for eksempel Bj\u00f8rnsonsgate 4. Ved \u00e5 skaffe flere ordin\u00e6re kommunale boliger, vil dette bidra til \u00e5 frigj\u00f8re kapasitet i de tilrettelagte boligene, slik at det her blir en sirkulasjon av beboere. Dette vil v\u00e6re viktig for \u00e5 kunne gi tilpasset tilbud til rett tid til de som trenger det mest. Tjenestene har ogs\u00e5 definert et behov for botilbud med held\u00f8gns bemanning til personer med forh\u00f8yet sikkerhetsproblematikk, fordelt p\u00e5 to eller flere bygg. Behovet for eneboliger med skjermet beliggenhet har ogs\u00e5 \u00f8kt. 3. Det vises til svaret under sp\u00f8rsm\u00e5l 2. Som nevnt er dette en differensiert gruppe med ulike bolig- og tjenestebehov, hvor mange ikke kan bo i en ordin\u00e6r bolig uten tilpasset oppf\u00f8lging og tjenester. Det m\u00e5 prioriteres ressurser til ambulant oppf\u00f8lging med tjenester som er tilgjengelig utover ordin\u00e6r arbeidstid, der m\u00e5let er \u00e5 beholde boligen og mestre boforholdet. 4. Den nye boligsosiale strategien vil inneb\u00e6re en evaluering av Boligprogrammet, samt at det gj\u00f8res en ny kartlegging av behov for boenheter for ulike m\u00e5lgrupper. Det foreligger derfor ikke per n\u00e5 et oppdatert tall p\u00e5 boligbehov til de ulike m\u00e5lgruppene. Charlotte Spurkeland - Byr\u00e5d for barnevern, sosiale tjenester og mangfold Dokumentet er godkjent elektronisk. "
}