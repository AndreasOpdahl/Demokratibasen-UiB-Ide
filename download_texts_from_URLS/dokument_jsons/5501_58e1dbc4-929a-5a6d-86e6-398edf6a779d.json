{
  "dokument_id": "58e1dbc4-929a-5a6d-86e6-398edf6a779d",
  "doc_type": "case_attachment",
  "kommune": 5501,
  "tittel": "~ 24_14738-1 Forslag til endring av fleksitidsreglementet 1815543_3_0",
  "url": "https://innsyn.tromso.kommune.no/application/getMoteDokument?dokid=2001889916",
  "tekst": "Fleksitid i Troms\u00f8 kommune Dagens fleksitidsordning i Troms\u00f8 kommune ble vedtatt av administrasjonsutvalget i m\u00f8te 18.12.08 sak 25/08, og iverksatt 01.01.09. Som f\u00f8lge av ny HR-strategi, vedtatt av kommunestyret 25.10.23, og at arbeidslivet i enda st\u00f8rre grad har \u00e5pnet opp for st\u00f8rre fleksibilitet og individuell tilpasning n\u00e5r det kommer til arbeidstid, har Enhet for personal og organisasjon valgt \u00e5 gjennomg\u00e5 fleksitidsreglementet i kommunen. 1. Arbeidsmetodikk Det ble nedsatt en arbeidsgruppe best\u00e5ende av f\u00f8lgende personer: - Hovedvernombud Barbro Byrkjeland - Hovedtillitsvalgt i Fagforbundet Hege Beate Tveit - Juridisk HR-r\u00e5dgiver H\u00e5kon Grepperud fra Enhet for personal og organisasjon. Invitasjon til \u00e5 delta i arbeidsgruppen ble sendt til tre operativ ledere, men p\u00e5 grunn av stort arbeidspress og lite tid hadde ingen anledning til \u00e5 delta. Arbeidsgruppen har totalt hatt 3 m\u00f8ter hvorav f\u00f8rste m\u00f8te ble brukt til \u00e5 kartlegge hvilke forhold/punkter rundt fleksitidsreglementet det skulle jobbes videre med. Referat fra administrasjonsutvalgets m\u00f8te 18.12.08 samt fleksitidsreglement som tidligere l\u00e5 i Compilo ble innhentet som bakgrunnsinformasjon. I tillegg ble s\u00e6ravtale i staten om fleksibel arbeidstid, fleksitidsreglement for Oslo og \u00c5lesund kommune og informasjon fra KS brukt som eksempel/st\u00f8tte for det videre arbeidet. 2. Punkter som er blitt dr\u00f8ftet 2.1 B\u00f8r den ytre rammen for fleksitid endres? Pr i dag er arbeidstidsreglementet rundt fleksitid i kommunen f\u00f8lgende fra mandag til fredag: Normalarbeidstid tromso.kommune.no Side 2 av 9 vinter: 15. sept. - 14.mai kl 0800 - 1545 sommer: 15. mai - 14.sept. kl 0800 - 1500 Kjernetid (Tiden alle skal v\u00e6re til stede) vinter: 15. sept. - 14. mai kl 0900 - 1500 sommer: 15. mai - 14. sept. kl 0900 \u2013 1400 Rammetid (Den ytre rammen for fleksitidsordningen) vinter: 15. sept. - 14. mai kl 0700 - 1700 sommer: 15. mai - 14. sept. kl 0700 \u2013 1600 Til sammenligning er den ytre rammen for fleksitid i staten fra kl. 06.00 til kl. 09.00 og fra kl. 14.30 \u2013 kl. 21.00. I Oslo kommune er den fra kl.07.00 \u2013 09.00 og fra kl. 14.30 \u2013 20.001 og i \u00c5lesund kommune blant annet fra kl. 06.00 \u2013 09.00 og fra 14.30 \u2013 18.00.2 Arbeidsgruppen dr\u00f8ftet to sentrale problemstillinger: - B\u00f8r den ytre rammen rundt fleksitid endres? - Dersom den ytre rammen b\u00f8r endres, b\u00f8r fleksitiden v\u00e6re lik hele \u00e5ret, alts\u00e5 uavhengig av sommer- og vintertid? Det er b\u00e5de fordeler og ulemper ved \u00e5 utvide den ytre rammen for fleksitid. Ved \u00e5 utvide den ytre rammen vil Troms\u00f8 kommune i st\u00f8rre grad legge til rette for at ansatte selv kan bestemme n\u00e5r de \u00f8nsker \u00e5 arbeide. Dette vil kunne ha positive ringvirkninger som st\u00f8rre effektivitet og trivsel, mindre sykefrav\u00e6r og ikke minst at Troms\u00f8 kommune vil kunne anses som en attraktiv arbeidsgiver i tr\u00e5d med HR-strategien: 1 Personalhandboken-2023.pdf (skoleneslandsforbund.no) 2 retningslinjer-for-fleksibel-arbeidstid.pdf (alesund.kommune.no) Side 3 av 9 \u00abVed \u00e5 im\u00f8tekomme individuelle behov og legge til rette for god balanse mellom jobbkrav og ressurser slik at de kan levere arbeid av god kvalitet samtidig som deres individuelle behov ivaretas kan vi b\u00e5de tiltrekke og beholde kvalifiserte medarbeider\u00bb3 Samtidig vil en utvidelse forsterke de negative sidene ved fleksitid. Arbeidsgiver skal p\u00e5se at den enkelte arbeidstaker i tilstrekkelig grad har mulighet til \u00e5 utf\u00f8re sine arbeidsoppgaver innenfor normal arbeidstid. Med andre ord m\u00e5 arbeidsgiver ikke delegere mer arbeid til den ansatte enn hva som anses som forsvarlig i tr\u00e5d med arbeidsmilj\u00f8loven \u00a7 4-1 f\u00f8rste ledd. Dersom arbeidsomfanget er av en slik karakter at dette ikke kan l\u00f8ses innenfor normal arbeidstid, skal overtid benyttes. Arbeidstaker kan ikke p\u00e5legges \u00e5 arbeide fleksitid utover ordin\u00e6r arbeidstid. Overtid forutsetter imidlertid at arbeidsgiver p\u00e5legger sine ansatte \u00e5 jobbe overtid, samt at det foreligger et s\u00e6rlig og tidsavgrenset behov for slikt ekstraarbeid jf. arbeidsmilj\u00f8loven \u00a7 10-6 og HTA kap.1 \u00a7 6. Dersom ikke arbeidsgiver p\u00e5legger sine ansatte \u00e5 jobbe overtid, vil de ansatte kunne oppleve et indirekte \u00abpress\u00bb p\u00e5 \u00e5 benytte den ytre rammen for fleksitid for \u00e5 kunne bli ferdig med sine arbeidsoppgaver. Jo mer den ytre rammen utvides, jo st\u00f8rre er muligheten for at ansatte gir etter for et slikt \u00abpress\u00bb samt at de ansatte engasjerer seg for sterkt i jobben. Dette vil igjen g\u00e5 utover balansen mellom arbeid og fritid. I en nordisk unders\u00f8kelse omtalt av FriFagbevegelse4 pekes det p\u00e5 at lange og uregelmessige arbeidstider for foreldre f\u00f8rer til redusert velferd s\u00e6rlig for kvinner og barn samt mindre tid til familien. Arbeidsgruppen vurderer det slik at en \u00f8kning av den ytre rammen rundt fleksitid vil gj\u00f8re Troms\u00f8 kommune til en mer attraktiv arbeidsgiver. Samtidig er det viktig \u00e5 opprettholde balansen mellom arbeid og fritid, og en \u00f8kning av den ytre rammen vil kunne svekke dette. Arbeidsgruppen har derfor v\u00e6rt noe i tvil p\u00e5 hva som er den beste l\u00f8sningen for \u00e5 ivareta begge disse hensynene. Vi har likevel etter en samlet vurdering, hvor hensynet til arbeidstakers rett til fritid har f\u00e5tt st\u00f8rst vekt, kommet frem til at den ytre rammen for fleksitiden b\u00f8r \u00f8kes med 1 time. I denne vurderingen har vi ogs\u00e5 lagt vekt p\u00e5 at arbeidsgiver og den enkelte ansatte st\u00e5r fritt etter arbeidsmilj\u00f8loven \u00a7 10-2 tredje ledd, 10-5 f\u00f8rste ledd til \u00e5 avtale den arbeidstidsordningen som passer den enkelte best, s\u00e5 lenge den ligger innenfor rammene gitt i de \u00f8vrige arbeidstidsbestemmelsene, og arbeidstidsordningen ikke utsetter arbeidstaker for \u00abuheldig psykiske og fysiske belastninger\u00bb. Det kan videre skriftlig avtales arbeid i tidsrommet mellom klokken 2100 til 2300 p\u00e5 arbeidstakers initiativ, jf aml \u00a7 10-11 tredje ledd. Dersom den ytre rammen for fleksitid skal v\u00e6re lik hele \u00e5ret, vil dette medf\u00f8re at muligheten for \u00e5 opparbeide seg fleksitid er st\u00f8rre p\u00e5 sommeren enn p\u00e5 vinteren. Arbeidsgruppen kan ikke se noe annen fordel med en slik l\u00f8sning enn at den ytre rammen for fleksitid vil v\u00e6re lettere huske blant de ansatte, og anbefaler derfor ikke en slik l\u00f8sning. V\u00e5r anbefaling er derfor at ny rammetid blir f\u00f8lgende: vinter: 15. sept. - 14. mai kl 0700 - 1800 3 HR-strategien i Troms\u00f8 kommune s.7 4 Fleksibel arbeidstid skader familielivet | FriFagbevegelse Side 4 av 9 sommer: 15. mai - 14. sept. kl 0700 - 1700 Det b\u00f8r ogs\u00e5 presiseres i reglementet at det ikke er anledning til \u00e5 opparbeide plusstimer utenom rammetiden. 2.2 Opparbeidelse av fleksitid for sykmeldte arbeidstakere I s\u00e6ravtale om fleksibel arbeidstid i staten fremkommer det at en delvis sykmeldt arbeidstaker kan \u2013 med arbeidsgivers og legens samtykke \u2013 opparbeide fleksitid. Det er likevel viktig \u00e5 v\u00e6re klar over at den ansatte samlet sett ikke kan opparbeide seg plusstid i l\u00f8pet av sykmeldingsperioden, da dette vil stride mot den sykmeldingsprosent sykmeldingen lyder p\u00e5. En slik presisering i nytt fleksitidsreglement foresl\u00e5s innf\u00f8rt i Troms\u00f8 kommune. 2.3 Avregningsperiode Fleksibel arbeidstid er i utgangspunktet en gjennomsnittsberegnet arbeidstidsordning over en bestemt tidsperiode som ved periodens slutt skal vise et tiln\u00e6rmet nullregnskap. Ordningen forutsetter derfor at arbeidsgiver l\u00f8pende holder oversikt over de ansattes arbeidsbelastning og s\u00f8rger for at de ansatte f\u00e5r avspasert opparbeidet plusstid. Avregningsperioden i Troms\u00f8 kommune er pr. i dag 1 m\u00e5ned (kalenderm\u00e5ned). Fordelen med en slik kort avregningsperiode er at arbeidsgivere lettere kan f\u00f8lge opp at den ansatte f\u00e5r avspasert opparbeidet fleksitid eller innarbeidet seg nok arbeidstimer. Ulempen er imidlertid at dette gir den ansatte mindre fleksibilitet rundt arbeidstiden, da en m\u00e5 s\u00f8rge for \u00e5 ikke ha for mye fleksitid/minustid ved slutten av m\u00e5neden. Hensikten med fleksitidsordningen er at arbeidstaker i stor utstrekning skal kunne legge opp sin arbeidsdag slik en selv \u00f8nsker det. Dette vil blant annet medf\u00f8re at den ansatte i enkelte perioder vil ha stor arbeidskapasitet og opparbeide seg mye plusstid, mens i andre periode ha mindre kapasitet og dermed f\u00e5 trekk i fleksitidssaldo. Arbeidsgruppen foresl\u00e5r to avregningsperioder i \u00e5ret med 6 m\u00e5neders varighet slik det blant annet legges opp til i staten. F.eks. kan dette v\u00e6re 01.juni og 01.januar. Dette gir de ansatte st\u00f8rre fleksibilitet til \u00e5 legge opp arbeidshverdagen slik de \u00f8nsker. Selv om avregningen kun skjer to ganger i \u00e5ret, m\u00e5 leder jevnlig kontrollere arbeidstiden til hver enkelt ansatt. Leder b\u00f8r midt i avregningsperioden g\u00e5 i dialog med sine ansatte om deres fleksitidssaldo og hvordan de innen utl\u00f8pet av avregningsperioden kan komme i null. M\u00e5let er at plusstimer ikke strykes eller at den ansatte trekkes i l\u00f8nn. V\u00e5r anbefaling er derfor at avregningsperioden fastsettes til to ganger \u00e5rlig, henholdsvis 01.juni og 01.januar. Side 5 av 9 2.4 Avspasering av plusstimer Arbeidstaker er selv ansvarlig for at opparbeidede timer p\u00e5 fleksikonto er innenfor maksimal plusstid for den fleksitidordninga som er avtalt. Samtidig er arbeidsgiver pliktig til \u00e5 legge til rette for at de ansatte faktisk har mulighet til \u00e5 avspasere opparbeidet plusstid i tr\u00e5d med kommunens reglement. Avspasering av plusstid m\u00e5 ikke v\u00e6re til hinder for den ordin\u00e6re ferieavviklingen og kan ikke kreves utbetalt. Avspasering skal heller ikke medf\u00f8re at det m\u00e5 bli tatt inn vikar eller at andre m\u00e5 arbeide overtid. 2.4.1 Godkjenning fra leder ved avspasering Avspaseringen skal avtales med enhetsleder som vurderer om det kan gjennomf\u00f8res uten problemer for virksomheten. Arbeidsgruppen mener det er viktig \u00e5 skille mellom avspasering som skjer innenfor eller utenfor kjernetiden. Som nevnt under punkt 2.3 er noe av hensikten med fleksitidsordningen at arbeidstaker i stor utstrekning skal kunne legge opp sin arbeidsdag slik en selv \u00f8nsker det. Dette er ogs\u00e5 noe av grunnen til at Troms\u00f8 kommune opererer med \u00abkjernetid\u00bb og \u00abrammetid\u00bb. I kjernetiden skal de ansatte v\u00e6re til stede mens de st\u00e5r fritt i rammetiden til \u00e5 kunne komme og g\u00e5 som de vil under forutsetning om at dette ikke g\u00e5r utover tjenestetilbudet. Dette mener arbeidsgruppen m\u00e5 forst\u00e5s slik at det er kun i de tilfellene hvor avspasering skjer i kjernetiden at leder m\u00e5 godkjenne avspasering. Med andre ord vil ogs\u00e5 avspasering av hele dager m\u00e5tte godkjennes av leder. Dersom avspasering innenfor rammetiden ogs\u00e5 m\u00e5tte godkjennes av leder, mener arbeidsgruppen at dette ville v\u00e6rt lite i tr\u00e5d med fleksitidsordningen og medf\u00f8rt mye administrativt arbeid for lederne. V\u00e5r anbefaling er at det i fleksitidsreglementet presiseres at det er kun avspasering som ber\u00f8rer kjernetiden som m\u00e5 godkjennes av leder. Avspasering forutsetter likevel at dette ikke g\u00e5r p\u00e5 bekostning av tjenestetilbudet. Dette betyr at dersom arbeidsoppgaver m\u00e5 utf\u00f8res i rammetiden og innenfor normal arbeidstid, kan leder nekte den ansatte avspasering og/eller p\u00e5legge den ansatte \u00e5 v\u00e6re til stede uten at dette utl\u00f8ser rett til overtidsbetaling. 2.4.2 Grense for hvor mye plusstid som kan avspaseres Avspasering av plusstimer som den ansatte har opparbeidet seg gjennom fleksitidsordningen, kan pr. i dag i henhold til reglementet avspaseres b\u00e5de i hele dager og i timer, begrenset til totalt 12 hele fridager pr. kalender\u00e5r. Arbeidsgruppene ser at denne regelen kan tolkes p\u00e5 forskjellige m\u00e5ter og er usikker p\u00e5 hva som har v\u00e6rt tilsiktet. Enten har form\u00e5let v\u00e6rt at den ansatte kun har rett til \u00e5 avspasere 12 hele dager pr. kalender\u00e5r, mens det er ubegrenset hvor mange timer vedkommende avspaserer. Eller s\u00e5 kan den ansatte kun avspasere et begrenset antall timer som tilsvarer 12 dager. Legger en til grunn at en normal arbeidsdag er p\u00e5 7,5 timer, tilsvarer 12 dager til sammen 90 timer. Side 6 av 9 I staten kan det avspaseres plusstimer tilsvarende i alt 180 timer pr. kalender\u00e5r. Disse 180 timene kan avspaseres i timer, halve eller hele dager. Tilsvarende gjelder i Oslo5 og \u00c5lesund kommune6. Hensikten med \u00e5 ha en slik \u00e5rlig begrensning er \u00e5 hindre at enkelte ansatte opparbeider seg for mye plusstid som igjen g\u00e5r ut over driften p\u00e5 den enkelte enhet. Enhet for personal og organisasjon har f.eks mottatt henvendelser om enkelte ansatte som har opparbeidet seg plusstid p\u00e5 opptil 200 timer over flere \u00e5r. Behovet for en maksgrense er s\u00e5ledes n\u00f8dvendig i kommunen. Arbeidsgruppen er enig i at dersom det skal settes begrensning i hvor mye ansatte i kommunen skal kunne avspasere av plusstimer, m\u00e5 kommunens tidsregistreringssystem \u00abVismaTid\u00bb kunne skille mellom opparbeidet plusstid som f\u00f8lge av arbeidet overtid vs. plusstid opparbeidet gjennom fleksitidsordningen. \u00c5rsaken til dette er for \u00e5 unng\u00e5 at ansatte som jobber overtid, og som \u00f8nsker \u00e5 ta dette ut i avspasering, risikerer \u00e5 f\u00e5 slettet timer som f\u00f8lge av fleksitidsreglementet. Samtidig m\u00e5 tidsregistreringssystemet gi leder ved hver enkelt enhet mulighet til \u00e5 kunne ta ut rapporter som gir mulighet til \u00e5 kontrollere hvor mye ansatte har avspasert av fleksitid i l\u00f8pet av et kalender\u00e5r. Pr. juni 2024 er det ikke mulig i Troms\u00f8 kommune \u00e5 skille mellom plusstid opparbeidet gjennom overtid vs. fleksitid i tidsregistreringssystemet \u00abVismaTid\u00bb. Dette medf\u00f8rer at arbeidsgiver ikke har mulighet til \u00e5 eventuelt h\u00e5ndheve en eventuell maksgrense for hvor mye en ansatt kan avspasere. Det er likevel mulig \u00e5 bestille en slik l\u00f8sning fra Visma i f\u00f8lge Siv Olsen ved \u00abEnhet for l\u00f8nn og sykel\u00f8nn\u00bb, men Visma holder p\u00e5 \u00e5 revidere l\u00f8sningen sin rundt \u00absaldobanker\u00bb og vil ikke v\u00e6re ferdig med dette f\u00f8r til h\u00f8sten 2024. Olsens anbefaling er derfor at Troms\u00f8 kommune avventer med \u00e5 bestille l\u00f8sningen til revideringen er ferdig. N\u00e5r l\u00f8sningen blir implementert vil arbeidsgiver ogs\u00e5 ha mulighet til \u00e5 kontrollere de ansattes avspasering av fleksitid. Forutsatt at l\u00f8sningen blir implementert h\u00f8sten 2024, er arbeidsgruppens anbefaling at vi p\u00e5 lik linje med staten tillater avspasering av plusstimer tilsvarende 180 timer pr. kalender\u00e5r. Disse 180 timene kan avspaseres i timer, halve eller hele dager. Arbeidsgiver/leder m\u00e5 f\u00f8re fortl\u00f8pende kontroll p\u00e5 at grensen overholdes. 2.5 Overf\u00f8ring av plusstid/minustid mellom avregningsperiodene I reglementet til Troms\u00f8 kommune er det pr. i dag ikke fastsatt noe felles begrensinger i hvor mange pluss- eller minustid som kan overf\u00f8res mellom avregningsperiode. Det har v\u00e6rt lagt opp til at den enkelte enhet, i samarbeid med de tillitsvalgte, skulle fastsette dette, men de tilbakemeldingene som \u00abEnhet fort personal og organisasjon\u00bb har mottatt tilsier at dette mangler i mange enheter. Dette har medf\u00f8rt som tidligere nevnt at enkelte ansatte har klart \u00e5 opparbeide seg mye plusstid jf. punkt 2.4.2 og viser n\u00f8dvendigheten med en felles bestemmelse rundt dette. I s\u00e6ravtale om fleksibel arbeidstid i staten tillates det overf\u00f8rt 50 plusstimer eller 10 minustimer til neste avregningsperiode. Tid utover 10 minustimer medf\u00f8rer trekk i l\u00f8nn mens plusstimer utover 50 blir str\u00f8ket uten kompensasjon.7 I Oslo kommune tillates overf\u00f8rt 45 timer plusstimer og inntil 10 5 Personalhandboken-2023.pdf (skoleneslandsforbund.no) punkt 7.2.6 bokstav d 6 retningslinjer-for-fleksibel-arbeidstid.pdf (alesund.kommune.no) 7 Statens personalh\u00e5ndbok 2023 kap9.15 - Lovdata Pro Side 7 av 9 minustimer8, mens \u00c5lesund kommune har ingen begrensing vedr\u00f8rende plusstimer men tillater kun inntil 15 timer minustid9. Arbeidsgruppen mener at ansatte ikke b\u00f8r kunne overf\u00f8re mer plusstid enn tilsvarende en arbeidsuke mellom avregningsperiodene. Avrundet foresl\u00e5s det derfor at det skal v\u00e6re mulig \u00e5 overf\u00f8re 40 timer plusstid mellom avregningsperiodene. N\u00e5r det gjelder minustid, foresl\u00e5r arbeidsgruppen at inntil 10 minustimer kan overf\u00f8res mellom avregningsperiodene, slik som i staten og Oslo kommune. I s\u00e6ravtalen om fleksibel arbeidstid i staten er det presisert at trekk i l\u00f8nn utover 10 minustimer ikke inneb\u00e6rer at den enkelte arbeidstaker kan velge \u00e5 arbeide kortere tid mot trekk i l\u00f8nn. \u00abSkyldig\u00bb tid utover 10 timer ved avregningsperiodens slutt, er \u00e5 anse som brudd p\u00e5 den enkeltes arbeidsavtale. Samme presisering b\u00f8r fremkomme av fleksitidsreglementet i Troms\u00f8 kommune. 2.6 Arbeidstakere som slutter Plusstimer og minustimer skal avvikles i oppsigelsestiden. Dette gjelder ogs\u00e5 hvor den ansatte bytter enhet innad i kommunen. Pr. i dag \u00e5pner reglementet til Troms\u00f8 kommune for at det kan utbetales plusstid inntil 1 arbeidsdag. Arbeidsgruppen anbefaler at dette fjernes da verken staten eller Oslo kommune \u00e5pner for en slik l\u00f8sning i sine fleksitidsreglement og heller ikke er \u00f8konomisk gunstig for Troms\u00f8 kommune. Hovedregelen er og b\u00f8r derfor v\u00e6re at den ansatte g\u00e5r i 0 p\u00e5 sin saldo f\u00f8r arbeidsforholdet opph\u00f8rer. Det betyr at det ikke utbetales kompensasjon for plusstimer som ikke avvikles i oppsigelsestiden. Ved d\u00f8dsfall skal eventuelle pluss- eller minustimer ikke kompenseres eller trekkes i l\u00f8nn. 2.7 Omplassering av arbeidstaker Ved 100% nedsatt arbeidsevne vil ikke ansatte ha mulighet til \u00e5 avspasere plusstimer. Dersom den ansatte ikke kan komme tilbake til opprinnelig stilling, m\u00e5 omplassering til annet passende arbeid innad i kommunen vurderes jf. arbeidsmilj\u00f8loven \u00a7 4-6. I de tilfellene hvor kommunen har annen passende stilling \u00e5 tilby, blir sp\u00f8rsm\u00e5let om den ansatte kan ta med seg opparbeidet plusstid fra tidligere enhet over til ny enhet. For ny enhet vil det kunne oppleves som urimelig at de m\u00e5 innvilge avspasering, og dermed utbetale l\u00f8nn for arbeid som er utf\u00f8rt p\u00e5 en annen enhet. For den ansatte vil det oppleves som urimelig at opparbeidet plusstid blir fjernet bare fordi vedkommende av helsemessige \u00e5rsaker ikke kan fortsette i sin \u00abopprinnelige stilling\u00bb. Arbeidsgruppen har forst\u00e5else for begge parter i en slik situasjon, og har derfor v\u00e6rt noe i tvil om hva som er den beste l\u00f8sningen. Etter en totalvurdering foresl\u00e5r vi at den ansatte skal f\u00e5 beholde opparbeidet plusstimer ved omplassering til ny enhet. Dersom fleksitidsreglementet blir slik vi foresl\u00e5r, vil dette inneb\u00e6re at den ansatte maks vil ta med seg 40 timer plusstimer til ny enhet, da eventuell overskytende vil bli str\u00f8ket mellom avregningsperiodene. Den ansatte vil da ikke miste alt 8 Personalhandboken-2023.pdf (skoleneslandsforbund.no) 9 retningslinjer-for-fleksibel-arbeidstid.pdf (alesund.kommune.no) Side 8 av 9 av opparbeidet plusstid samtidig som det ikke anses som urimelig at ny enhet m\u00e5 godta avspasering p\u00e5 ca. 1 uke. Vedlegg 1 \u2013 Reglement for fleksibel arbeidstid vedtatt 18.12.08 Vedlegg 2 \u2013 Statens personalh\u00e5ndbok 2024 9.15 S\u00e6ravtale om fleksibel arbeidstid i staten Vedlegg 3 \u2013 Personalh\u00e5ndbok for Oslo kommune 2023 Vedlegg 4 \u2013 Retningslinjer for fleksibel arbeidstid i \u00c5lesund kommune Vedlegg 5 \u2013 Artikkel fra Frifagbevegelse \u00abFleksibel arbeidstid skader familielivet\u00bb Vedlegg 6 \u2013 HR-strategi vedtatt 25.10.23 Side 9 av 9 "
}