{
  "dokument_id": "3aae7bbe-f9bf-542b-b7f7-224ced468b31",
  "doc_type": "case_attachment",
  "kommune": 4601,
  "tittel": "Organisering av Koordinerende enhet for habilitering og rehabilitering (KE) med barnekoordinatorer",
  "url": "https://bergen.kommune.no/politikere-utvalg/api/fil/bk360/9846609/Organisering-av-Koordinerende-enhet-for-habilitering-og-rehabilitering-KE-med-barnekoordinatorer",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/25859-1 Organisering av Koordinerende enhet for habilitering og rehabilitering (KE) med barnekoordinatorer Hva saken gjelder: Kommunen har plikt til \u00e5 ha en koordinerende enhet for habilitering og rehabilitering (KE) som skal bidra til \u00e5 sikre helhetlige og koordinerte tilbud til brukere med behov for tjenester fra flere fagomr\u00e5der, niv\u00e5er og sektorer. KE har et overordnet ansvar for arbeidet med individuell plan, koordinator og barnekoordinator.1 KE i Bergen kommune er per dags dato organisert i Byr\u00e5dsavdeling for eldre, helse og omsorg (BEHO), Etat for vurdering og rehabilitering. KE har en systemr\u00e5dgiver og fire systemkoordinatorer. KE har etablert samarbeidsstrukturer, felles prosedyrer og gjennomf\u00f8rer kompetanseheving for koordinatorer, p\u00e5 tvers av etater og sektorer i kommunen. M\u00f8tepunkt p\u00e5 enhetslederniv\u00e5 bidrar til samhandling p\u00e5 tvers av tjenestene i kommunen og ledelsesforankring av arbeid med individuell plan og koordinatorer. Styringsgruppen for KE best\u00e5r av kommunaldirekt\u00f8rene i Byr\u00e5dsavdeling for barnevern, sosiale tjenester og mangfold (BBSM), Byr\u00e5dsavdeling for barnehage og skole (BBS) og Byr\u00e5dsavdeling for eldre, helse og omsorg. Rettighet til barnekoordinator ble innf\u00f8rt fra 01.08.2022.2 Barnekoordinator skal bidra til \u00e5 ivareta kommunens ansvar for familier med barn med alvorlig sykdom, eller familier som venter barn med alvorlig sykdom, skade eller nedsatt funksjonsevne, og som har behov for langvarige og sammensatte eller koordinerte helse- og omsorgstjenester og andre velferdstjenester. Ansvaret for \u00e5 forvalte ordningen med barnekoordinator ble i byr\u00e5dssak 1179/2023 besluttet lagt til BEHO ved Etat for vurdering og rehabilitering. Det er i 2023 ansatt tre barnekoordinatorer i Etat for barn og familie, BBSM. Det ble under arbeidet med organisasjonsmodellen reist sp\u00f8rsm\u00e5l om det ville v\u00e6re mer hensiktsmessig \u00e5 organisere KE og barnekoordinatorene i BBSM. P\u00e5 bakgrunn av dette ga styringsgruppen f\u00f8lgende mandat: \u00abEtat for vurdering og rehabilitering, Etat for barn og familie og Etat for spesialpedagogiske tjenester bes vurdere om koordinerende enhet i sin helhet b\u00f8r overf\u00f8res til Etat for barn og familie eller om de fortsatt skal v\u00e6re organisert i Etat for vurdering og rehabilitering. Fordeler og ulemper med dette beskrives og det m\u00e5 gj\u00f8res en risikovurdering og foresl\u00e5s risikoreduserende tiltak. Arbeidet ledes av Etat for vurdering og rehabilitering\u00bb. 1 Lov om kommunale helse- og omsorgstjenester kap. 7 2 Pasient- og brukerrettighetsloven \u00a7 2-5c 1 Arbeidsgruppen har gjennomf\u00f8rt en grundig prosess med innhenting av kunnskap fra statistikk, n\u00f8kkeltall og veiledere, innspill fra etatene og ROS- analyse, med tilh\u00f8rende risikoreduserende tiltak. Byr\u00e5dens vurdering og anbefaling bygger p\u00e5 arbeidsgruppens anbefalinger. \u00d8konomiske konsekvenser: Budsjett for eksisterende \u00e5rsverk knyttet til Koordinerende enhet i Byr\u00e5dsavdeling for helse og omsorg ved Etat for vurdering og rehabilitering (4,58 mill. p\u00e5 tjeneste 25830, dvs. tjenesteomr\u00e5de 03A), overf\u00f8res til Byr\u00e5dsavdeling for barnevern, sosiale tjenester og mangfold. Som f\u00f8lge av at rettigheten til barnekoordinator ble lovfestet fra 2022 har Bergen kommune fra 2023 i tillegg blitt styrket med 8,9 mill. Bystyret vedtok i revidert budsjett for 2023 \u00e5 innarbeide en del\u00e5rsvirkning p\u00e5 4,45 mill. som ble budsjettert i Byr\u00e5dsavdeling for helse og omsorg. I sak 52/23 om Handlings- og \u00f8konomiplan 2024 -2027 / Budsjett 2024 vedtok bystyret \u00e5 videref\u00f8re denne styrkingen i 2024 med hel\u00e5rsvirkning, og budsjettet er derfor styrket med 8,9 mill. innev\u00e6rende \u00e5r p\u00e5 tjeneste 25831 (tjenesteomr\u00e5de 03B). Denne styrkingen m\u00e5 som konsekvens av forslaget i denne saken overf\u00f8res fra BEHO til BBSM i tillegg til de eksisterende ressursene til koordinerende enhet. Barnekoordinatorene vil sammen med KE til sammen utgj\u00f8re ca. 12 medarbeidere, noe som inneb\u00e6rer en betydelig vekst utover de 5 \u00e5rsverkene som overf\u00f8res fra KE i BEHO. Lederfunksjon til den nye enheten i BBSM m\u00e5 innarbeides innenfor de samlede ressursene som er satt av til form\u00e5let. Tjenesten koordinerende enhet vil v\u00e6re den samme selv om det kan v\u00e6re avvik mellom tjenesteomr\u00e5der midlene er budsjettert p\u00e5 opp mot tjenesteomr\u00e5der som blir brukt i regnskapsf\u00f8ringen av tiltakene. Det vises til gjeldende \u00f8konomireglement pkt. 2.2.c, hvor det framg\u00e5r at \u00abByr\u00e5det gis fullmakt til \u00e5 gj\u00f8re de n\u00f8dvendige tekniske budsjettmessige omdisponeringer mellom tjenesteomr\u00e5der/rammeomr\u00e5der i tilfeller som er av rent budsjett- teknisk karakter, for eksempel som f\u00f8lge av organisasjonsendringer\u00bb. B\u00e5de regnskap og budsjett skal plasseres iht. til KOSTRA-funksjoner det tilh\u00f8rer. Mottakende byr\u00e5dsavdeling vil s\u00f8rge for n\u00f8dvendige justeringer av b\u00e5de regnskapsf\u00f8ring og budsjett. Utgiftene er s\u00e5 langt f\u00f8rt p\u00e5 tjeneste 25863 (tjenesteomr\u00e5de 03D). Byr\u00e5dens vurdering og anbefaling/konklusjon: Det er identifisert b\u00e5de fordeler og ulemper knyttet til organisering av KE i henholdsvis BEHO og BBSM. Ut ifra en helhetlig vurdering vurderes det som mest hensiktsmessig at KE og barnekoordinatorene organiseres i BBSM, under Etat for barn og familie i en egen enhet. En vesentlig begrunnelse for anbefalingen er at BBSM har h\u00f8yest antall koordinatorsaker og erfaringsvis har de mest komplekse koordinatorsakene, sammenlignet med BEHO. Barn med behov for koordinator har ofte tjenester fra b\u00e5de helse- og omsorgstjenester og andre velferdstjenester; herunder f.eks. BUP, ergo- og fysioterapitjenesten, PPT, skole/barnehage, avlastningstjenester, barne- og familiehjelpen, helsesykepleier og fastlege. Samtidig skal det sikres gode overganger til voksentjenestene der b\u00e5de fylket og spesialisthelsetjenesten kan v\u00e6re aktive akt\u00f8rer i samarbeidet. Ogs\u00e5 voksne med behov for koordinator innen BBSM sitt ansvarsomr\u00e5de har sammensatte behov, dette kan for eksempel v\u00e6re en kombinasjon av tjenester innen psykisk helse og rus, hjemmesykepleie, NAV, fastlege. BBSM har ansvar for b\u00e5de barne- og voksentjenestene, og har etablerte samarbeidsarenaer med BBS. Ved \u00e5 organisere KE og barnekoordinatorene i BBSM kan en redusere behovet for koordinering og samarbeidsavtaler p\u00e5 tvers av byr\u00e5dsavdelinger. Mer av ressursene kan da g\u00e5 til direkte tjenesteyting. KE vil med denne organiseringen ogs\u00e5 kunne ivareta 2 koordinatorsaker for voksne og eldre innbyggere innenfor BEHO sitt ansvarsomr\u00e5de p\u00e5 en god m\u00e5te. En egen organisatorisk samhandlingsenhet med samlet koordinatorkompetanse og synlig plassering i organisasjonskartet vil gi et st\u00f8rre s\u00f8kelys p\u00e5 samhandling og koordinator/ barnekoordinator-arbeidet i kommunen. Det vil ogs\u00e5 gj\u00f8re KE til et tydelig og tilgjengelig kontaktpunkt for brukere, p\u00e5r\u00f8rende og samarbeidspartnere. Det er en forutsetning at KE har en egen dedikert leder som aktivt legger til rette for samarbeid p\u00e5 tvers av sektorer. Lederen skal ivareta komplekse oppgaver inn i ledergruppen og bidra til strukturerte og strategisk gode rutiner og prosedyrer for tildeling av koordineringsressurser. Etat for barn og familie er en kompleks og sammensatt etat med et omfattende ansvarsomr\u00e5de. Det er derfor av s\u00e6rlig betydning at prosessen med omorganisering planlegges og forberedes godt f\u00f8r iverksetting. Vedtakskompetanse: Byr\u00e5dets fullmakter vedtatt av bystyret 16.12.2020 i sak 378/20: \u00a7 3.2 Ledelsesansvar for de enkelte byr\u00e5dsmedlemmer Byr\u00e5det bestemmer selv hvilke omr\u00e5der av den kommunale virksomhet de enkelte byr\u00e5der har ledelsesansvar for- jf. kommuneloven \u00a7 10-2 femte ledd. \u00a7 4.1 Organisering av kommunens virksomhet Byr\u00e5det har myndighet til \u00e5 organisere kommunens tjenesteproduksjon og forvaltning i hensiktsmessige enheter. \u00d8konomireglementet pkt. 2.2.c Tekniske budsjettjusteringer: Byr\u00e5det har fullmakt til \u00e5 gj\u00f8re de n\u00f8dvendige tekniske budsjettmessige omdisponeringer mellom tjenesteomr\u00e5der/rammeomr\u00e5der i tilfeller som er av rent budsjett-teknisk karakter, for eksempel som f\u00f8lge av organisasjonsendringer Byr\u00e5d for eldre, helse og omsorg innstiller til byr\u00e5det \u00e5 fatte f\u00f8lgende vedtak: 1. Koordinerende enhet for habilitering og rehabilitering og barnekoordinatorene organiseres i Byr\u00e5dsavdeling for barnevern, sosiale tjenester og mangfold, under Etat for barn og familie, i en egen enhet med egen leder. 2. Styringsgruppe for Koordinerende enhet, best\u00e5ende av kommunaldirekt\u00f8rene i BBSM, BBS og BEHO, videref\u00f8res. 3. Tiltaket gjennomf\u00f8res innenfor vedtatt budsjett til form\u00e5let, 8,9 mill. som overf\u00f8res fra BEHO til BBSM. BBSM s\u00f8rger for at b\u00e5de regnskap og budsjett plasseres p\u00e5 tjeneste i henhold til aktuell KOSTRA-funksjon. 4. Melding om vedtak sendes Bystyrets kontor. Dato: 21. februar 2024 Marte Joan Monstad Byr\u00e5d for eldre, helse og omsorg Dokumentet er godkjent elektronisk 3 "
}