{
  "dokument_id": "b5bfd64c-c42c-504f-9db6-9af10e557cc7",
  "doc_type": "case_presentation",
  "kommune": 4601,
  "tittel": "Oppf\u00f8lging - Forvaltningsrevisjon av beredskap - delrapport om beredskap ved atomhendelse",
  "url": "https://bergen.kommune.no/politikere-utvalg/api/fil/bk360/12422258/Framstilling-Oppfolging-Forvaltningsrevisjon-av-beredskap-delrapport-om-beredskap-ved-atomhendelse",
  "tekst": " Kontrollutvalget Saksframstilling V\u00e5r referanse: 2023/02074-21 Saksbehandler: Magnus Fossumstuen Svendsen Oppf\u00f8lging - Forvaltningsrevisjon av beredskap - delrapport om beredskap ved atomhendelse Hva saken gjelder: Saken gjelder byr\u00e5dets oppf\u00f8lging av forvaltningsrevisjon av beredskap - delrapport om beredskap ved atomhendelse, utf\u00f8rt av Deloitte i tidsrommet mars 2023 til juli 2024. Forvaltningsrevisjonen ble behandlet av kontrollutvalget 24. september 2024 og av bystyret 30. oktober 2024, sak 400/24. Bakgrunn Form\u00e5let med prosjektet var \u00e5 unders\u00f8ke: \u2022 Har kommunen en tilstrekkelig plan og system for varsling ved atomhendelse? \u2022 Har kommunen en tilstrekkelig plan for \u00e5 ivareta kommunens innbyggere ved en atomhendelse? \u2022 Har kommunen en tilstrekkelig plan for \u00e5 ivareta tjenestemottakere kommunen har ansvar for ved en atomhendelse? Unders\u00f8kelsen viste at Bergen kommune har en overordnet beredskapsplan for radioaktiv forurensing, inkludert aksjonskort for kriseledelse, varslingslister og evakueringsplaner. Deloitte vurderte planene som tilstrekkelige, men p\u00e5peker at ikke alle etater har utarbeidet egne beredskapsplaner. Planer b\u00f8r ogs\u00e5 lastes opp i BkKvalitet for \u00e5 sikre tilgjengelighet. Unders\u00f8kelsen viste ogs\u00e5 at det mangler fokus p\u00e5 informasjon p\u00e5 flere spr\u00e5k i beredskapsplanene. Dette er viktig for \u00e5 n\u00e5 minoritetsspr\u00e5klige ved en krise. Varsling av endringer i tjenestetilbud b\u00f8r sikres for b\u00e5de tjenestemottakere og p\u00e5r\u00f8rende. Deloitte viste ogs\u00e5 til at planene for atomberedskap burde klargj\u00f8re hvilke tjenester som kan vente ved en beredskapssituasjon, samt sikre at ansatte vet hvor de finner n\u00f8dvendig utstyr og hvordan det brukes. Det manglet tilstrekkelig planlegging for ansattes trygge bevegelse mellom hjem og arbeid. Unders\u00f8kelsen fant ogs\u00e5 at \u00f8velser p\u00e5 atomhendelser har v\u00e6rt begrenset, til tross for at slike \u00f8velser er avgj\u00f8rende for \u00e5 identifisere forbedringsomr\u00e5der. Mange ledere rapporterte at tjenestene ikke er tilstrekkelig forberedt. Basert p\u00e5 funn og vurderinger i unders\u00f8kelsen anbefalte Deloitte at Bergen kommune setter i verk f\u00f8lgende tiltak: 1. Sikrer tilstrekkelig kjennskap til beredskap for atomhendelser blant kommunens ledere og ansatte 2. Sikrer tilstrekkelig tilgang til og kjennskap til bruk av beskyttelsesutstyr 1 3. Vurderer \u00e5 utarbeide mal for lokale beredskapsdokumenter/aksjonskort for atomberedskap for \u00e5 tydeliggj\u00f8re hvilke forventninger som stilles til tjenestene blant annet med hensyn til a. \u00e5 vurdere av hvilke tjenester som i st\u00f8rst mulig grad m\u00e5 opprettholdes ved en innemelding b. \u00e5 sikre informasjon til brukere og p\u00e5r\u00f8rende om hvordan tjenestene vil bli utf\u00f8rt og redusert ved en innemelding, og p\u00e5 relevante spr\u00e5k c. \u00e5 sikre tiltak for at ansatte kommer seg trygt til og fra arbeidsstedene d. \u00e5 ha tilgjengelig n\u00f8dvendig utstyr og kunnskap om hvordan det skal benyttes 4. Tydeliggj\u00f8r hvilke beredskapsdokumenter som skal lastes opp i BkKvalitet og sikrer at dette blir gjort. 5. Sikrer \u00e5rlig revidering, \u00f8ving og trening av beredskapsplaner Bergen bystyre behandlet saken i m\u00f8tet 30.10.2024 sak 400/24 og fattet f\u00f8lgende vedtak: 1. Bystyret tar Deloittes rapport \u00abForvaltningsrevisjon av beredskap - delrapport om beredskap ved atomhendelse\u00bb til orientering. 2. Bystyret ber byr\u00e5det f\u00f8lge opp anbefalingene til tiltak som framg\u00e5r av forvaltningsrevisjonen. 3. Bystyret ber byr\u00e5det rapportere til kontrollutvalget om hvordan revisors anbefalinger er fulgt opp innen utgangen av mars 2025. Vedtaket var i samsvar med innstillingen fra kontrollutvalget. I tillegg vedtok bystyret en merknad i saken, som lyder slik: \u00abFor \u00e5 styrke beredskapen mot en atomhendelse, er det avgj\u00f8rende med detaljerte evakueringsplaner og informasjonsprosedyrer som kan n\u00e5 befolkningen raskt og effektivt. Bystyret ber byr\u00e5det om \u00e5 ogs\u00e5 vurdere behovet for generell informasjon til befolkningen om beredskapen og hvordan varsling vil skje.\u00bb Byr\u00e5dets tilbakemelding Byr\u00e5dsleder Christine Meyer har gjort rede for byr\u00e5dets oppf\u00f8lging av saken i vedlagt brev datert 31. mars 2025. Brevet er strukturert etter anbefalingene gitt av Deloitte i forvaltningsrevisjonen. Byr\u00e5dsleder skriver blant annet f\u00f8lgende: \u00abAnbefaling 1, 4 og 5: Systematisk beredskapsarbeid Basert p\u00e5 funn og vurderinger i unders\u00f8kelsen anbefalte Deloitte at Bergen kommune \u2022 sikrer tilstrekkelig kjennskap til beredskap for atomhendelser blant kommunens ledere og ansatte (anbefaling 1). \u2022 tydeliggj\u00f8r hvilke beredskapsdokumenter som skal lastes opp i BkKvalitet og sikrer at dette blir gjort (anbefaling 4). \u2022 sikrer \u00e5rlig revidering, \u00f8ving og trening av beredskapsplaner (anbefaling 5). Som en del av beredskapsplanverket er det utformet ulike aksjonskort. Aksjonskortene gir en oversikt over ulike handlinger som skal gj\u00f8res ved ulike hendelser. P\u00e5 overordnet niv\u00e5 har Bergen kommune i overordnet beredskapsplan \u2013 operativ del et aksjonskort for radioaktiv forurensing. I den virksomhetsovergripende helseberedskapsplanen er det et aksjonskort om atomberedskap som ivaretar de aksjonene som er viktige for helsemessig beskyttelse. Begge disse aksjonskortene er tilgjengelige i BkKvalitet. Aksjonskortet i overordnet beredskapsplan \u2013 operativ del om radioaktiv forurensing revideres \u00e5rlig, og ble sist revidert i desember 2024. Helseberedskapsplanen ble ferdigstilt og publisert p\u00e5 tampen av 2024, og skal ogs\u00e5 revideres \u00e5rlig. N\u00e5r det gjelder trening og \u00f8ving, deltok 2 representanter fra Samfunnssikkerhetens hus og byr\u00e5dsavdeling for eldre, helse og omsorg h\u00f8sten 2024 p\u00e5 en atomberedskaps\u00f8velse i regi av Statsforvalteren. I kommunens overordnede beredskapsplan \u2013 administrativ del, er det tydelige krav om at alle byr\u00e5dsavdelinger, etater og resultatenheter skal ha en beredskapsplan som skal lastes opp i BkKvalitet, samt at det skal sikres \u00e5rlig revidering, \u00f8ving og trening av beredskapsplaner. Det \u00e5 gj\u00f8re disse kravene og beredskapsplanverket kjent for kommunens ledere og ansatte er et kontinuerlig arbeid. I tillegg til at de ulike avdelingene, etatene og resultatenhetene jobber med dette i egen virksomhet, inneb\u00e6rer byr\u00e5dsleders konsernansvar for beredskap \u00e5 v\u00e6re en p\u00e5driver for at hele kommunens organisasjon har n\u00f8dvendig beredskap for \u00e5 h\u00e5ndtere u\u00f8nskede hendelser. Da er b\u00e5de kjennskap og tilgang til oppdaterte og \u00f8vede beredskapsplaner viktig. Temaet har blitt l\u00f8ftet opp i flere artikler p\u00e5 kommunens intranett det siste \u00e5ret. I tillegg ligger det fast informasjon p\u00e5 intranett om hvor beredskapsplanene finnes og at disse skal oppdateres og \u00f8ves, samt at ledere har et spesielt ansvar for \u00e5 sette seg inn i kommunens beredskapsplaner og vurdere om det m\u00e5 utarbeides en egen plan for virksomheten. Det blir ogs\u00e5 arrangert beredskapskurs som er tilgjengelig for b\u00e5de ledere og ansatte i kommunen, og kjennskap og tilgang til oppdaterte og \u00f8vede beredskapsplaner er en sentral del av disse kursene. I 2024 ble det arrangert 17 slike kurs med til sammen over 170 deltakere. Byr\u00e5det har valgt \u00e5 fokusere p\u00e5 informasjon til ledere og ansatte om alle beredskapsplaner, heller enn \u00e5 kun fokusere p\u00e5 beredskap for atomhendelser. Det er byr\u00e5dets vurdering at det \u00e5 utelukkende fokusere p\u00e5 beredskap for atomhendelser kunne skapt un\u00f8dvendig og ubegrunnet frykt i organisasjonen. I kommunens helhetlige risiko- og s\u00e5rbarhetsanalyse Bergen ROS 2024 er verken risikoen for et stort luftb\u00e5ret radioaktivt utslipp fra utlandet eller en lokal atomhendelse i Norge vurdert som h\u00f8y. Det er med andre ord andre u\u00f8nskede hendelser som det er st\u00f8rre risiko knyttet til og det er viktig \u00e5 sikre god beredskap uavhengig av hvilken u\u00f8nsket hendelse som inntreffer. Bystyret har, gjennom behandlingen av sak 445/24 Videre organisering av etaten Samfunnssikkerhetens hus i m\u00f8tet 27.11.2024 vedtatt \u00e5 avvikle etaten Samfunnssikkerhetens hus og at lovp\u00e5lagt ansvar og oppgaver overf\u00f8res til ny seksjon for samfunnssikkerhet og beredskap i Byr\u00e5dsleders avdeling. Etaten ble avviklet og seksjonen ble opprettet 10. mars 2025. Den nye seksjonen skal i st\u00f8rre grad enn det etaten har hatt anledning til, etterse at \u00f8velser gjennomf\u00f8res og at praksis i kommunen er i henhold til lov/forskrift, system og rutiner. Ansvaret som etaten hadde for \u00e5 tilrettelegge for, utvikle og f\u00f8lge opp de krav til beredskap som f\u00f8lger av lov, forskrift og politiske vedtak er videref\u00f8rt til den nye seksjonen. Anbefaling 2: Tilgang til og kjennskap til bruk av beskyttelsesutstyr Basert p\u00e5 funn og vurderinger i unders\u00f8kelsen anbefalte Deloitte at Bergen kommune sikrer \u00abtilstrekkelig tilgang til og kjennskap til bruk av beskyttelsesutstyr\u00bb (anbefaling 2). Byr\u00e5det arbeider med \u00e5 f\u00f8lge opp anbefalingen, og arbeider blant annet med \u00e5 avklare om kommunen kan sikre tilstrekkelig tilgang til beskyttelsesutstyr gjennom fortrinn til kj\u00f8p av beskyttelsesutstyr dersom en hendelse oppst\u00e5r. Bakgrunnen for at denne l\u00f8sningen unders\u00f8kes f\u00f8rst er b\u00e5de at et stort innkj\u00f8p av beskyttelsesutstyr vil ha store \u00f8konomiske konsekvenser, og at det vil gi store utfordringer knyttet til logistikk og lagringskapasitet b\u00e5de ved det sentrale beredskapslageret og p\u00e5 de ulike tjenestestedene. Dersom det viser seg at det ikke kan sikres tilstrekkelig tilgang til beskyttelsesutstyr gjennom fortrinn, vil byr\u00e5det vurdere innkj\u00f8p av beskyttelsesutstyr. Dersom de \u00f8konomiske konsekvensene krever det, vil sp\u00f8rsm\u00e5let om et slikt eventuelt innkj\u00f8p l\u00f8ftes til bystyret. 3 Det har v\u00e6rt arbeidet med \u00e5 utarbeide veiledning som sikrer tilstrekkelig kjennskap til bruk av beskyttelsesutstyr, men det er ikke vurdert som hensiktsmessig \u00e5 publisere denne veiledningen f\u00f8r tilstrekkelig tilgang til beskyttelsesutstyr er l\u00f8st. Arbeidet med \u00e5 utarbeide veiledning har likevel v\u00e6rt viktig, siden det sikrer at veiledningen kommer raskt p\u00e5 plass n\u00e5r det er behov for den. Anbefaling 3: Tydeliggj\u00f8re hvilke forventninger som stilles til tjenestene Basert p\u00e5 funn og vurderinger i unders\u00f8kelsen anbefalte Deloitte at Bergen kommune vurderer (anbefaling 3): \u00e5 utarbeide mal for lokale beredskapsdokumenter/aksjonskort for atomberedskap for \u00e5 tydeliggj\u00f8re hvilke forventninger som stilles til tjenestene blant annet med hensyn til a. \u00e5 vurdere av hvilke tjenester som i st\u00f8rst mulig grad m\u00e5 opprettholdes ved en innemelding b. \u00e5 sikre informasjon til brukere og p\u00e5r\u00f8rende om hvordan tjenestene vil bli utf\u00f8rt og redusert ved en innemelding, og p\u00e5 relevante spr\u00e5k c. \u00e5 sikre tiltak for at ansatte kommer seg trygt til og fra arbeidsstedene d. \u00e5 ha tilgjengelig n\u00f8dvendig utstyr og kunnskap om hvordan det skal benyttes Etaten Samfunnssikkerhetens hus har utarbeidet en mal for lokale beredskapsplaner: aksjonskort for atomberedskap. Denne ble ferdigstilt i slutten av november 2024. I malen er det presisert at byr\u00e5dsavdelingen, etaten eller resultatenheten m\u00e5 sikre tilstrekkelig tjenesteproduksjon. Det \u00e5 vurdere hvilke tjenester som i st\u00f8rst mulig grad m\u00e5 opprettholdes ved en innemelding er et arbeid som m\u00e5 gjennomf\u00f8res i linjen og helst f\u00f8r en hendelse eventuelt inntreffer. Revisors anbefaling er derfor lagt inn som et tiltak i kommunens plan for oppf\u00f8lging av samfunnssikkerhet- og beredskapsarbeidet som er under utarbeiding. Den nye malen tydeliggj\u00f8r ogs\u00e5 at det er forventet at tjenestene sikrer informasjon p\u00e5 relevante spr\u00e5k til brukere og p\u00e5r\u00f8rende om hvordan tjenestene vil bli utf\u00f8rt og redusert ved en innemelding, samt at de m\u00e5 sikre at ansatte kommer seg trygt til og fra arbeidsstedene. N\u00e5r tilstrekkelig tilgang til beskyttelsesutstyr er sikret og tilh\u00f8rende veiledning om bruk av beskyttelsesutstyr er publisert, vil malen oppdateres slik at det tydeliggj\u00f8reres at tjeneste forventes \u00e5 ha tilgjengelig n\u00f8dvendig utstyr og kunnskap om hvordan det skal benyttes. Merknad: Informasjon til befolkningen om beredskapen og hvordan varsling vil skje Gjennom behandlingen av sak 400/24 Forvaltningsrevisjon av beredskap \u2013 delrapport om beredskap ved atomhendelser vedtok bystyret f\u00f8lgende merknad: Merknad 1 For \u00e5 styrke beredskapen mot en atomhendelse, er det avgj\u00f8rende med detaljerte evakueringsplaner og informasjonsprosedyrer som kan n\u00e5 befolkningen raskt og effektivt. Bystyret ber byr\u00e5det om \u00e5 ogs\u00e5 vurdere behovet for generell informasjon til befolkningen om beredskapen og hvordan varsling vil skje. Byr\u00e5det er enig i bystyrets vurdering om at det er viktig med detaljerte evakueringsplaner og informasjonsprosedyrer som kan n\u00e5 befolkningen raskt og effektivt. Den overordnete beredskapsplanen for kommunen inneholder b\u00e5de evakueringsplan og plan for befolkningsvarsling, og Deloitte fant gjennom sine unders\u00f8kelser at kommunens overordnete beredskapsplan med tilh\u00f8rende aksjonskort for radioaktiv forurensing ivaretar kravene som stilles regelverket. I tillegg unders\u00f8kte Deloitte kommunens planer for befolkningsvarsling, og fant at kommunens overordnede planer for befolkningsvarsling er tilstrekkelige. 4 Byr\u00e5det har vurdert behovet for generell informasjon til befolkningen om beredskap og hvordan varsling vil skje. N\u00e5r det gjelder informasjon om beredskap, s\u00e5 mener byr\u00e5det det er viktig at befolkningen har god egenberedskap. Bergen kommune sprer derfor informasjon om de nasjonale egenberedskapsr\u00e5dene gjennom lokal egenberedskapskampanje i b\u00e5de eksterne og interne kommunikasjonskanaler. I tillegg ligger det en fast informasjonsside i kommunens innbyggerhjelp, Egenberedskap \u2013 R\u00e5d til innbyggerne, som er oppdatert i tr\u00e5d med de nye egenberedskapsr\u00e5dene. I tillegg er det lagt inn informasjon p\u00e5 flere spr\u00e5k. Det ligger ogs\u00e5 informasjon om kommunal innlosjering ved akutt evakuering og oppholdssteder i kriser i kommunens innbyggerhjelp. N\u00e5r det gjelder informasjon om hvordan varsling vil skje, s\u00e5 er det i kommunens innbyggerhjelp en permanent informasjonsside, Varsling av befolkningen ved alvorlige hendelser, om dette. Denne siden inneholder b\u00e5de informasjon om nasjonal befolkningsvarsling gjennom n\u00f8dvarsel til mobiltelefon og sireneanlegg, samt om varsling i kommunal regi.\u00bb Sekretariatets vurdering Byr\u00e5dsleder viser til en grundig gjennomgang av anbefalingene, samt merknad, hvor flere relevante tiltak b\u00e5de er igangsatt og fullf\u00f8rt. Det vises blant annet til tydelige krav om opplasting av beredskapsplaner i BkKvalitet fra alle byr\u00e5dsavdelinger, samt en sikring av \u00e5rlig revidering, \u00f8ving og trening av beredskapsplaner. Det jobbes ogs\u00e5 kontinuerlig med \u00e5 gj\u00f8re kravene og beredskapsplanverket kjent for kommunens ledere og ansatte. Det vises til et p\u00e5g\u00e5ende arbeid med \u00e5 avklare om kommunen kan sikre tilstrekkelig tilgang til beskyttelsesutstyr gjennom fortrinn til kj\u00f8p av beskyttelsesutstyr dersom en hendelse oppst\u00e5r. Det er ogs\u00e5 utarbeidet en mal for lokale beredskapsplaner, hvor det tydeliggj\u00f8res at det er forventet at tjenestene sikrer informasjon p\u00e5 relevante spr\u00e5k. Sekretariatet vurderer at anbefalingene er tilstrekkelig besvart, og at saken b\u00f8r oversendes til bystyret. Byr\u00e5dsleder Christine Meyer er invitert til kontrollutvalgets m\u00f8te 23. april for \u00e5 orientere og svare p\u00e5 sp\u00f8rsm\u00e5l i saken. Forslag til vedtak: 1. Kontrollutvalget tar tilbakemeldingen og presentasjonen fra byr\u00e5dsleder om oppf\u00f8lging av rapporten \u00abForvaltningsrevisjon av beredskap - delrapport om beredskap ved atomhendelse\u00bb, til orientering. 2. Kontrollutvalget sender saken til bystyret til orientering. Forslag til innstilling: 1. Bystyret tar tilbakemeldingen fra byr\u00e5dsleder om oppf\u00f8lging av rapporten \u00abForvaltningsrevisjon av beredskap - delrapport om beredskap ved atomhendelse\u00bb, til orientering. Dato: 15. april 2025 Eli M. Velle - Leder Magnus Svendsen - R\u00e5dgiver Dokumentet er godkjent elektronisk. Vedlegg: Byr\u00e5dets oppf\u00f8lging av Forvaltningsrevisjon av beredskap - delrapport om beredskap ved atomhendelse 5 "
}