{
  "dokument_id": "3ef91b7c-f6c8-5af1-bdcf-ab00eac69535",
  "doc_type": "case_attachment",
  "kommune": 4601,
  "tittel": "H\u00f8ringssvar fra NHO Reiseliv og Visit Bergen vedr nye skjenkebestemmelser i Bergen 2024.pdf",
  "url": "https://bergen.kommune.no/politikere-utvalg/api/fil/bk360/10196635/Horingssvar-fra-NHO-Reiseliv-og-Visit-Bergen-vedr-nye-skjenkebestemmelser-i-Bergen-2024-pdf",
  "tekst": "Bergen kommune v/ kontor for skjenkesaker skjenkesaker@bergen.kommune.no V\u00e5r dato: 04.04.2024 \"H\u00f8ring om retningslinjer for tildeling av salgs- og skjenkebevillinger og forskrift om salgs-, skjenke- og \u00e5pningstider i Bergen kommune for bevillingsperioden 2024 \u2013 2028\" - H\u00f8ringssvar fra NHO Reiseliv og Visit Bergen. NHO Reiseliv og Visit Bergen viser til \"H\u00f8ring om retningslinjer for tildeling av salgs- og skjenkebevillinger og forskrift om salgs-, skjenke- og \u00e5pningstider i Bergen kommune for bevillingsperioden 2024 \u2013 2028\" sendt ut 14.mars 2024. V\u00e5rt h\u00f8ringssvar er under. NHO Reiseliv og Visit Bergen er meget positiv til byr\u00e5dets forslag til nye skjenkebestemmelser. Dette forslaget vil bidra til bedre rammevilk\u00e5r og \u00f8kt l\u00f8nnsomhet for en serveringsn\u00e6ring som har v\u00e6rt gjennom sv\u00e6rt t\u00f8ffe \u00e5r. F\u00f8rst flere \u00e5r med strenge koronarestriksjoner, og n\u00e5 med dyrtid som har resultert i \u00f8kte kostnader- og f\u00e6rre gjester. Reiselivsn\u00e6ringen er en stor, viktig og voksende bransje for Bergen og tiltrekker seg b\u00e5de lokale, norske og et stort antall internasjonale gjester. Reiselivet best\u00e5r av b\u00e5de hotell, restauranter, utesteder, campingplasser, opplevelsesbedrifter og kulturbedrifter. En \u00e5pen og tilgjengelig by er avgj\u00f8rende for \u00e5 sikre byen attraktivitet som destinasjon. Salgs- og skjenkebevillinger er den rammebetingelsen som har st\u00f8rst betydning for bransjen. Bransjen har hatt flere \u00e5r med uforutsigbarhet og trange tider knyttet til pandemi og nedstenging, i tillegg til at Bergen har hatt mer begrenset skjenketid enn loven gir mulighet til og ogs\u00e5 strengere enn andre store byer i Norge. Vi ser n\u00e5 at etter en god periode etter gjen\u00e5pningen i 2022, s\u00e5 har det \u00f8kte kostnadsniv\u00e5et de siste \u00e5rene igjen gjort hverdagen krevende for bransjen og t\u00e6rer p\u00e5 marginene. NHO Reiseliv og Visit Bergen har gjennom mange \u00e5r jobbet for \u00e5 f\u00e5 bedre rammevilk\u00e5r for n\u00e6ringen i Bergen. Byr\u00e5dets forslag om \u00e5 utvide mulig skjenketid til 0300 vil v\u00e6re meget velkomment for de stedene som \u00f8nsker \u00e5 ha et konsept med sen stengetid. De fleste serveringsstedene -for eksempel restauranter, vil likevel velge \u00e5 stenge tidligere. Vi legger ogs\u00e5 vekt p\u00e5 viktigheten av veiledende tilsynsut\u00f8velse og dialog med bransjen. Lykkes myndighetene med dette, vil dette ogs\u00e5 bidra til \u00e5 bedre bransjens etterlevelse av reglene og samtidig bygge forst\u00e5else mellom tilsynsmyndighet og den n\u00e6ringsdrivende. I \"retningslinjer for tildeling av salgs- og skjenkebevillinger i Bergen kommune for bevillingsperioden 2024-2028\", Kapittel 5 \u2013 \"Skjenkebevilling til serveringssteder som ligger i kj\u00f8pesenter\" skriver byr\u00e5det at \"For serveringsareal som ligger som \u00f8yer i kj\u00f8pesenter/butikksenter, gis det normalt ikke skjenkebevillinger.\" NHO Reiseliv mener at det her b\u00f8r v\u00e6re mulig for en individuell vurdering av hver enkelt sak, slik at det er mulig \u00e5 gi skjenkebevilling ogs\u00e5 til slik type serveringssted, dersom bedriftens konsept gir behov for det. Dette vil uansett ikke handle om h\u00f8yt alkoholkonsum, men heller en enhet til bespisning. NHO Reiseliv anbefalte allerede for fire \u00e5r siden \u00e5 ta bort de alkoholfrie sonene i sentrum, da vi mener det ikke finnes noen gode argumenter for en slik restriksjon. \u00c5 tillate uteserveringer p\u00e5 disse flotte \u00e5pne plassene slik de gj\u00f8r i europeiske byer vi kan sammenligne oss med vil gi flere muligheter for n\u00e6ringen og ikke minst en hyggeligere og mer gjestfri by b\u00e5de for innbyggere og tilreisende. Vi vil likevel minne om at akt\u00f8rene som skal drive p\u00e5 disse plassene m\u00e5 f\u00e5 forutsigbarhet slik at dem kan planlegge b\u00e5de mht. investeringer og ansettelser. I \u00e5r er man igjen allerede tett opp mot sesong f\u00f8r akt\u00f8rene som vil s\u00f8ke p\u00e5 Torgallmenningen vet hva som vil gjelde. Vi vil benytte anledningen ogs\u00e5 til \u00e5 gi et innspill, som et \u00f8nske litt p\u00e5 siden av det denne h\u00f8ringen egentlig handler om, til \u00f8kt samhandling mellom kommunen og fylkeskommunen ang. uteservering. I dag praktiserer fylkeskommunen noe annerledes enn kommunen, hva ang\u00e5r areal for uteservering og varsler innstramning heller enn videref\u00f8ring av minst dagens praksis. Dette gjelder spesielt p\u00e5 Torget og Bryggen. Det skaper usikkerhet hos de akt\u00f8rene som ligger langs fylkeskommunale veier og er noe konkurransevridende. Vi vil gi ros til byr\u00e5det for \u00e5 ha lyttet til oss. NHO Reiseliv Ole Michael Bj\u00f8rndal Anders Nyland Fagdirekt\u00f8r n\u00e6ringspolitikk Reiselivsdirekt\u00f8r NHO Reiseliv Visit Bergen "
}