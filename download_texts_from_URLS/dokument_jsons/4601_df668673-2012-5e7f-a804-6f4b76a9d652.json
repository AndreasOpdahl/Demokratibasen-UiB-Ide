{
  "dokument_id": "df668673-2012-5e7f-a804-6f4b76a9d652",
  "doc_type": "case_attachment",
  "kommune": 4601,
  "tittel": "Byr\u00e5den omgj\u00f8r eget vedtak. Bergenhus gnr 164 bnr 21 N\u00f8stetorget. S\u00f8knad om etablering av parkeringsplass",
  "url": "https://bergen.kommune.no/politikere-utvalg/api/fil/bk360/12197760/Byraden-omgjor-eget-vedtak-Bergenhus-gnr-164-bnr-21-Nostetorget-Soknad-om-etablering-av-parkeringsplass",
  "tekst": " Byr\u00e5d for byutvikling Fullmaktssak /25 Saksframstilling V\u00e5r referanse: 2024/177875-18 Byr\u00e5den omgj\u00f8r eget vedtak. Bergenhus gnr 164 bnr 21 N\u00f8stetorget. S\u00f8knad om etablering av parkeringsplass Hva saken gjelder: Byr\u00e5d for byutvikling (\u00abByr\u00e5den\u00bb) fattet den 05.02.2024 fullmaktvedtak til etablering av avgiftsparkering p\u00e5 N\u00f8stetorget, med totalt 43 biloppstillingsplasser. Det ble det innvilget dispensasjon fra planbestemmelsen \u00a7 13 om arealform\u00e5let \u00abtorg\u00bb og fra KPA 2018 \u00a7 6.1.1 om byggegrense langs sj\u00f8, jf. pbl. \u00a7 19-2. Dispensasjonene var gitt midlertidig p\u00e5 ubestemt tid, forutsatt at dispensasjonene bortfalt ved endrede politiske f\u00f8ringer eller vedtak om bruk av arealene. Det vises i denne sammenheng til nye politiske signaler om bruken av N\u00f8stetorget, som ikke ble tatt i betraktning p\u00e5 vedtakstidspunktet. Dette gjelder s\u00e6rskilt i tilknytning til kommende interpellasjon fra bystyrerepresentant Eivind N\u00e6vdal-Bolstad, om \u00e5 stille byrom og eiendom til disposisjon for Den Nationale Scene. All den tid byr\u00e5den kan trekke tilbake gitte dispensasjoner, finner en det hensiktsmessig p\u00e5 n\u00e5v\u00e6rende tidspunkt \u00e5 ta stilling til omgj\u00f8ring av eget vedtak etter reglene i forvaltningsloven (fvl.) \u00a7 35. Byr\u00e5dens vurdering og konklusjon: Det f\u00f8lger av fvl. \u00a7 35 f\u00f8rste ledd bokstav a til c at et forvaltningsorgan \u00abkan\u00bb gj\u00f8re om sitt eget vedtak utenom klage, dersom a) endringen ikke er til skade for noen som vedtaket retter seg mot eller direkte tilgodeser eller b) underretning om vedtaket ikke er kommet fram til vedkommende og vedtaket heller ikke er offentlig kunngjort eller c) vedtaket m\u00e5 anses som ugyldig. Byr\u00e5dens opprinnelige dispensasjonsvurdering berodde p\u00e5 at N\u00f8stetorget ikke innehar noen relevante brukskvaliteter i tr\u00e5d med regulert form\u00e5l. Dispensasjonsvurderingen tok imidlertid ikke h\u00f8yde for nye politiske signaler, som utgj\u00f8r et klart potensiale for endret bruk av arealene i forhold til dagens situasjon. Byr\u00e5den er etter dette av den oppfatning at det ikke lenger er rettslig grunnlag etter pbl. \u00a7 19-2, for \u00e5 innvilge oms\u00f8kte dispensasjoner. Fagetatens begrunnelse og anbefaling i mottatt fagnotat datert 24.01.2025 tiltres i sin helhet. Ettersom fagetaten enda ikke har effektuert byr\u00e5dens vedtak i henhold til vanlig prosedyre for politiske beslutninger, er ikke underretning om vedtaket kommet fram til relevante parter i byggesaken. Vedtaket er heller ikke offentlig kunngjort, selv om det er omtalt i lokalavis. Byr\u00e5den omgj\u00f8r dermed vedtaket sitt p\u00e5 bakgrunn av ovennevnte opplysninger og med hjemmel i fvl. \u00a7 35 f\u00f8rste ledd bokstav b. Vedtakskompetanse: Byr\u00e5d for byutvikling har generell myndighet til \u00e5 fatte beslutninger som ikke er av prinsipiell betydning, jf. byr\u00e5dssak 1282/23. Alle beslutninger som er av prinsipiell betydning legges frem for byr\u00e5det. 1 Byr\u00e5d for byutvikling fatter f\u00f8lgende vedtak: 1. Byr\u00e5dens fullmaktvedtak datert 05.02.2024 oppheves, jf. fvl. \u00a7 35 f\u00f8rste ledd bokstav b. 2. Det gis avslag p\u00e5 s\u00f8knad om dispensasjon fra planbestemmelsen \u00a7 13 om arealform\u00e5let torg og fra KPA 2018 \u00a7 6.1.1 om byggegrense langs sj\u00f8, jf. pbl. \u00a7 19-2 3. Det overlates Plan- og bygningsetaten \u00e5 utferdige avslagsvedtaket. Dato: 12. februar 2025 Christine Kahrs Byr\u00e5d for byutvikling Dokumentet er godkjent elektronisk. 2 "
}