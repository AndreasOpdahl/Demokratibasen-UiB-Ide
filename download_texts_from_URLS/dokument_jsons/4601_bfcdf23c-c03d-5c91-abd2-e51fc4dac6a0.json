{
  "dokument_id": "bfcdf23c-c03d-5c91-abd2-e51fc4dac6a0",
  "doc_type": "case_attachment",
  "kommune": 4601,
  "tittel": "Innspill byr\u00e5det vedr forslag om \u00e5 avvikle buss",
  "url": "https://bergen.kommune.no/politikere-utvalg/api/fil/bk360/11642824/Innspill-byradet-vedr-forslag-om-a-avvikle-buss",
  "tekst": "Til Bystyret i Bergen kommune v/ Bystyrets kontor Fra Foreldrenes arbeidsutvalg i Nordeide barnehage S\u00f8reide, 20.november 2024 Innspill til budsjettforslag Avvikle busser som forvaltes av Etat for barnehage Vi i Foreldrenes Arbeidsutvalg (FAU) ved Nordeide barnehage \u00f8nsker \u00e5 gi v\u00e5rt innspill, herunder uttrykke v\u00e5r bekymring, til forslaget om \u00e5 selge barnehagens buss. Nordeide barnehage er en av barnehagene som Bergen kommune overtok eierskap- og driftsansvar for i forbindelse med kj\u00f8pet av Akasia barnehagene. Med kj\u00f8pet overtok Bergen kommune ved Etat for barnehage eierskap til v\u00e5r barnehage sin buss. Den benyttes per i dag tre dager i uken (man, ons og tors), tirsdager kan andre barnehager l\u00e5ne bussen og p\u00e5 fredager disponeres den av en annen barnehage. Den er med andre ord flittig brukt. I Nordeide barnehage benyttes bussen b\u00e5de per avdeling og p\u00e5 tvers av avdelinger. Den bidrar s\u00e5dan til et styrket felleskap mellom b\u00e5de barn og ansatte innad i avdelinger og jevnaldrende p\u00e5 tvers av avdelinger i tiden frem mot skolestart. Som foreldre ser vi hvilken enorm glede barna har, og har hatt, av busstilbudet. Som det fremg\u00e5r av kuttforslaget, benyttes bussen av barnehagen grunnet for lite (det vil si begrenset) uteareal og at man er avhengig av \u00e5 bruke andre omr\u00e5der til tur og oppdagelse. Et sentralt poeng for hvorfor vi som foreldre reagerer sterkt p\u00e5 budsjettforslaget. \u00abBarna skal f\u00e5 utfolde skaperglede, undring og utforskertrang. De skal l\u00e6re \u00e5 ta vare p\u00e5 seg selv, hverandre og naturen. Barna skal utvikle grunnleggende kunnskaper og ferdigheter. De skal ha rett til medvirkning tilpasset alder og forutsetninger.\u00bb Dette fremg\u00e5r av \u00a7 1, 2. ledd, i Lov om barnehager. Videre fremg\u00e5r det i barnehageloven \u00a7 3 at \u00abI alle handlinger og avgj\u00f8relser som gjelder barn i barnehagen, skal hva som er best for barnet, v\u00e6re et grunnleggende hensyn\u00bb. FAU i Nordeide barnehage er av den oppfatning at avvikling av bussen ikke vil v\u00e6re en avgj\u00f8relse som hensyntar hva som er best for barnet. Vi har derfor, p\u00e5 vegne av foreldre med barn i barnehagen og v\u00e5re barn, samlet innspill for hvorfor vi mener at det ogs\u00e5 i fremtiden er behov for et busstilbud for barna i Nordeide barnehage. I det f\u00f8lgende gis v\u00e5re samlede innspill. \u2022 Barnehagen er ny og fin, men har et begrenset uteareal. Det er flatt og best\u00e5r n\u00e6rmest utelukkende av asfalt, mykt underlag, til dels litt gress og grus. Vi opplever ogs\u00e5 at lekeapparater er begrenset, noe FAU tidligere har bidratt til \u00e5 utbedre noe. Det er derfor behov for \u00e5 utforske turterreng og utviklende aktiviteter utenfor barnehagens omr\u00e5de. Et konkret behov for \u00e5 komme seg ut i et kupert terreng, som en er en motvekt til v\u00e5r flate lekeplass. Barnehagen har ikke tilgang til egnede tur/kupert terreng i n\u00e6romr\u00e5det. \u2022 Bussen er en uunnv\u00e6rlig ressurs for v\u00e5r barnehage og gir barna muligheten til \u00e5 delta i mange viktige aktiviteter utenfor barnehagens umiddelbare n\u00e6romr\u00e5de. Det er sv\u00e6rt begrenset med kultur-, aktivitet- og turmuligheter i g\u00e5avstand til barnehagen, og bussforbindelsene er begrenset. Bussen benyttes til viktige fysiske aktiviteter som vanntilvenning/sv\u00f8mmeoppl\u00e6ring og kulturopplevelser som Akvariet, g\u00e5rdsbes\u00f8k og bibliotek. Samt turomr\u00e5der som Sm\u00f8r\u00e5sfjellet, Siljust\u00f8len og Kanadaskogen. Det trenger ikke \u00e5 v\u00e6re aktiviteter som medf\u00f8rer en kostnad. Som nevnt innledningsvis benyttes bussen stort sett daglig, b\u00e5de av Nordeide barnehage og n\u00e6rliggende barnehager. Uten en buss tilgjengelig vil tilgangen til nevnte aktiviteter v\u00e6re avhengig av kollektiv transport eller bestilling av egen buss. Busstilbudet p\u00e5 S\u00f8reide er begrenset. Med gangavstand fra busstopp til aktivitet kan det v\u00e6re uaktuelt for st\u00f8rre grupper med sm\u00e5 barnef\u00f8tter. Det er ogs\u00e5 viktig \u00e5 merke seg at \u00e5 reise med kollektivtransport krever \u00f8kt antall ansatte for \u00e5 ivareta barnas sikkerhet, noe som sjeldent er praktisk mulig. \u00c5 gjennomf\u00f8re utflukter vil kreve mye mer tid og personale, noe som er en knapphetsressurs i barnehager \u2013 ogs\u00e5 i v\u00e5r. Bergen kommune sin egen rutine for barn over 3 \u00e5r i buss sier at n\u00e5r fartsgrensen er 50 km/t eller mer, skal barnet bruke trepunktsbelte og godkjent bilpute eller beltestol. Dette utelukker kollektiv transport for barna i Nordeide barnehage. Fartsgrensen for \u00e5 komme seg til fysiske og kulturelle aktiviteter er 50 km/t eller mer. Det er ikke nok barneseter i en rutebuss for en gruppe med barn. Ogs\u00e5 Trygg Trafikk advarer mot \u00e5 la sm\u00e5 barn reise med rutebuss pga. utilstrekkelig sikring. I tillegg til sikring er det ogs\u00e5 en mye mer krevende reisem\u00e5te for ansatte som skal ta vare p\u00e5 barna. Det er heller ikke en garanti for at st\u00f8rre grupper kommer med bussen, alts\u00e5 at det er plass. \u00c5 skulle bestille egen buss for aktiviteter vil v\u00e6re kostbart. N\u00e5r Bergen kommune n\u00e5 foresl\u00e5r \u00e5 selge bussen for \u00e5 spare p\u00e5 tusenlapper, er det viktig at Bystyret ogs\u00e5 tar ansvar for hvilke konsekvenser det f\u00e5r. Med all sannsynlighet vil aktiviteter som i dag n\u00e5s med buss bli utilgjengelige for barna i Nordeide barnehage ved salg av barnehagens buss. Det vil foreldrene i barnehagen holde bystyret ansvarlig for. Slik vi opplever det, en vesentlig reduksjon i tjenestetilbudet til v\u00e5re barn. Vi stiller sp\u00f8rsm\u00e5l til om det er vurdert hva som skal tilbys som erstatning for busstilbudet for \u00e5 unng\u00e5 et vesentlig redusert tjenestetilbud. Hvordan skal barna f\u00e5 oppleve de samme aktivitetene dersom bussen avvikles? \u2022 Vi mener at busstilbudet vil ha en sv\u00e6rt begrenset \u00f8konomisk effekt for kommunen, men gi et stort tap i tilbudet for barna. Er kostnader ved alternativ transport til aktiviteter, dersom i det hele tatt mulig, hensyntatt i budsjettbesparelsen? \u2022 Det er et stort engasjement blant foreldre og ansatte i barnehagen for \u00e5 beholde bussen. Vi har f\u00e5tt innspill om at foreldrene gjerne ville v\u00e6rt villig til \u00e5 ha betale et ekstra m\u00e5nedlig bel\u00f8p for \u00e5 beholde bussen, men dette er dessverre ikke mulig med gjeldende regler. \u2022 Ytrebygda bydel er omr\u00e5det med flest antall barn per innbygger i hele kommunen. Det oppleves allerede kutt/redusert tilbud for barn og unge i omr\u00e5det. Vi har f\u00e5tt tilbakemeldinger om at S\u00f8reide IL har for lite kapasitet i lokale idrettsanlegg til \u00e5 drive aktiviteter. Regulering som var tiltenkt ny ungdomsskole p\u00e5 S\u00f8reide skulle ta med nye aktivitetsomr\u00e5der. N\u00e5r skolen n\u00e5 er utsatt/kanskje ikke blir noe av s\u00e5 vil det heller ikke komme nye aktivitetsomr\u00e5der p\u00e5 S\u00f8reide i n\u00e6r fremtid. Dette forsterker behovet for transportmuligheter ytterligere, for \u00e5 kunne tilby barna varierte og meningsfulle aktiviteter. Skape gode vaner fra tidlig alder. \u2022 Aktiviteter som n\u00e5s med bussen bidrar til \u00e5 forberede barna p\u00e5 skole og styrke robusthet for fremtiden. De f\u00e5r erfaringer utenfor barnehagens trygge rammer, som bidrar til \u00e5 forberede de p\u00e5 overgangen til skole og en st\u00f8rre verden. Det \u00e5 reise i en gruppe, f\u00f8lge regler og l\u00e6re om nye steder gir sosial og praktisk kompetanse som er uvurderlig. Bydelen har utfordringer med ungdomskriminalitet og vi mener at forebygging i form av gode vaner kan etableres allerede i barnehagen. \u2022 Bussen bidrar til \u00e5 utjevne sosiale forskjeller ved at alle barn f\u00e5r oppleve de samme aktivitetene. Utviklende aktiviteter som fremmer et godt fellesskap blant barna. \u2022 Bussturer bidrar til \u00e5 styrke fellesskapet innad og p\u00e5 tvers av avdelinger. Nordeide barnehage er flink til \u00e5 variere hvilke grupper som deltar p\u00e5 bussreiser. Barna f\u00e5r jobbet med nye og etablerte vennskap. F\u00f8rskolebarna f\u00e5r bli godt kjent med hverandre p\u00e5 felles turer. \u2022 FAU ser at avvikling av busstilbud ogs\u00e5 vil kunne ramme arbeidsmilj\u00f8et til de ansatte. Vi som foreldre opplever at de setter pris p\u00e5 \u00e5 delta p\u00e5 aktiviteter utenfor barnehagen sammen med barna. De ansatte vil, mener vi, i s\u00e5 m\u00e5te bli fratatt et gode. Barnehagens ansatte har gitt sine innspill til forslaget om avvikling av bussen, de er lagt ved brevet. \u2022 Bystyret b\u00f8r etter v\u00e5r mening ha fokus p\u00e5 ikke \u00e5 bygge ned tilbudene som ble overf\u00f8rt fra Akasia, men heller bevare de. Bussen har for mange v\u00e6rt en grunn til \u00e5 s\u00f8ke seg til Nordeide barnehage. Vi h\u00e5per med dette at Bystyret vil revurdere forslaget om \u00e5 avvikle bussen, og i stedet se p\u00e5 de langsiktige fordelene ved \u00e5 beholde denne viktige ressursen for barna i barnehagen. Vedlegg: Innspill fra ansatte i Nordeide barnehage Med vennlig hilsen, Foreldrenes Arbeidsutvalg (FAU) i Nordeide barnehage Til Bystyret i Bergen kommune v/ Bystyrets kontor Fra ansatte i Nordeide barnehage S\u00f8reide, 26.november 2024 Innspill til budsjettforslag Avvikle busser som forvaltes av Etat for barnehage Forslaget om \u00e5 selge barnehagens buss har vakt bekymring hos de ansatte i Nordeide barnehage. Barnehagebussen er en viktig del av v\u00e5rt pedagogiske tilbud og en del av barnehagens identitet. Ansatte har gitt sine innspill via ansattrepresentanter i barnehagens samarbeidsutvalg der saken ble dr\u00f8ftet 20.11.24. FAU har formulert en ryddig og god fremstilling som vi ansatte st\u00f8tter. Vi velger derfor \u00e5 ikke repetere argumenter vi deler, men kommer i stedet med noen tilf\u00f8yinger ut fra et ansattperspektiv. Barnas psykososiale milj\u00f8 Det er forankret i Barnehageloven \u00a78 at alle barn har rett til et trygt og godt barnehagemilj\u00f8. I dette ligger det at alle ansatte i barnehagen er forpliktet til \u00e5 gripe inn n\u00e5r et barn i barnehagen utsettes for krenkelser, og videre at barnehagen skal jobbe forebyggende for \u00e5 skape et varmt og inkluderende fellesskap. Vi bruker barnehagebussen som et tiltak til b\u00e5de \u00e5 forebygge, unders\u00f8ke og f\u00f8lge opp dette lovkravet. Vi opplever at dagens barnegrupper er mindre robuste enn det vi s\u00e5 for noen \u00e5r tilbake. Dette krever at vi ansatte er stadig tettere p\u00e5, bruker v\u00e5r relasjonskompetanse kontinuerlig og jobber bevisst med gruppesammensetninger. Vi ser at barna har en helt annen lek n\u00e5r de kommer seg ut p\u00e5 tur i det store uterommet enn det vi opplever i barnehagen. Konfliktene blir f\u00e6rre, og de bruker energien som bobler i kroppen til \u00e5 boltre seg i stedet for \u00e5 krangle om leker eller \u00f8delegge for hverandre. V\u00e5rt arbeid med \u00e5 f\u00f8lge opp \u00a78 starter allerede ved \u00e5 velge ut hvem vi setter sammen i gruppe p\u00e5 bussturer. Vi vil g\u00e5 s\u00e5 langt som til \u00e5 hevde at den jobben vi gj\u00f8r med gruppeinndelingen i forkant i mange tilfeller har v\u00e6rt avgj\u00f8rende for \u00e5 kunne opprettholde et trygt og godt milj\u00f8 for alle barn. Vi leiter etter potensielle vennskap b\u00e5de innad og p\u00e5 tvers av avdeling. Noe som styrker barnas samhold videre oppover mot skolestart. De barna som strever mest og som vi gjerne f\u00f8lger opp litt ekstra er gjerne ogs\u00e5 de barna som vil tape mest om vi mister bussen. Det kan v\u00e6re motorisk aktive barn som gjerne kommer i konflikter inne, men som mestrer utelivet. Her f\u00e5r de hevet sin rolle i gruppa og blir attraktive \u00e5 v\u00e6re med. Det samme ser vi skjer med de som er litt forsiktige og lett kan bli usynlige inne. P\u00e5 turer med mer ro og skjerming over tid blomstrer de og tar mer initiativ. Fellesskap skapes av felles opplevelser p\u00e5 selve turen, men ogs\u00e5 i etterkant da vi har et felles tema som gir rom for samtaler og lek. N\u00e5r vi drar p\u00e5 tur med bussen g\u00e5r vi p\u00e5 oppdagelsesferd i naturen eller bes\u00f8ker byens kulturelle tilbud. Vi oppdager og undrer oss sammen. Vi f\u00e5r en felles referanseramme og vi drar inn alle fagomr\u00e5dene. Her stiller alle barna likt, og sosiale forskjeller utjevnes. Vi ser at for barna er det \u00e5 delta p\u00e5 sv\u00f8mmeoppl\u00e6ring s\u00e5 mye mer enn lek og vanntilvenning. Det er viktig for \u00e5 jobbe med barnas resiliens, noe kommunen har som satsingsomr\u00e5de i det nye utkastet til \u00abSammen for kvalitet-lek og medvirkning\u00bb. Vi erfarer at barna flytter egne grenser ved \u00e5 \u00f8ve p\u00e5 ferdigheter i garderoben og i bassenget. Noen g\u00e5r en lang vei, men alle mestrer og vokser p\u00e5 dette. Vi bruker denne aktiviteten som v\u00e5rt f\u00f8rste steg til \u00e5 jobbe hele f\u00f8rskolegruppen sammen p\u00e5 tvers av avdelingene. N\u00e6rhet til naturen og tilgang til \u00e5 kunne bevege seg i kupert terreng Vi strever allerede n\u00e5 med \u00e5 kunne tilby barna opplevelser i naturen dersom vi ikke kan benytte buss. Tar vi en gruppe med til de f\u00e5 stedene som er tilgjengelig i gangavstand treffer vi gjerne 70 viltre skoleelever ved m\u00e5let. Da oppleves det ikke trygt for barna, og vi voksne mister oversikt. Da velger vi gjerne \u00e5 g\u00e5 tilbake p\u00e5 den flate lekeplassen som gir barna begrensede utfordringer. Hvordan blir turmulighetene til skog og kupert terreng i tiden fremover n\u00e5r alle gr\u00f8nne lunger i n\u00e6romr\u00e5det omgj\u00f8res til boligform\u00e5l? Vi ansatte ser at mange barn har lite erfaringer med \u00e5 g\u00e5 i kupert terreng. Vi opplever at barna trenger mye mer fysisk og psykisk st\u00f8tte for \u00e5 mestre utfordringer de st\u00f8ter p\u00e5 ute i naturen enn det vi opplevde tidligere. Barna har d\u00e5rligere motorikk og gir lettere opp. Vi kan ikke ta for gitt at foreldre tar barna sine med ut i skog og mark og l\u00e6rer de \u00e5 st\u00e5 i det n\u00e5r det blir tungt og vanskelig \u00e5 komme seg opp en fjellknaus eller en bratt bakke. Dette \u00f8ver vi p\u00e5 sammen med barna. Vi opplever da at barna mestrer og f\u00e5r \u00f8vd opp sin robusthet. Bussen er for oss et viktig helsefremmende tiltak. Det \u00e5 l\u00e6re seg \u00e5 ferdes i, sette pris p\u00e5 og ta vare p\u00e5 naturen har ogs\u00e5 et milj\u00f8aspekt som ikke m\u00e5 undervurderes. Viktigheten av \u00e5 v\u00e6re en attraktiv arbeidsplass Som nevnt i FAU sitt innspill har bussene v\u00e6rt en medvirkende \u00e5rsak for mange ansatte til \u00e5 s\u00f8ke seg til nettopp Nordeide barnehage. \u00c5 v\u00e6re p\u00e5 busstur med barna er et stort ansvar, men gir en unik mulighet til \u00e5 fremme egen helse ved \u00e5 v\u00e6re fysisk aktiv og \u00e5 f\u00e5 en pause fra det tr\u00f8kket vi st\u00e5r i hver dag med h\u00f8yt tempo og st\u00f8y inne p\u00e5 avdeling. Det gir oss en unik mulighet til \u00e5 bare v\u00e6re tilstede med barna over lengre tid uten avbrudd og andre oppgaver man skulle ha gjort. Det gir oss mange gode opplevelser og mestring n\u00e5r vi ser hva turene gj\u00f8r for barna. Med vennlig hilsen, Ansatte i Nordeide barnehage "
}