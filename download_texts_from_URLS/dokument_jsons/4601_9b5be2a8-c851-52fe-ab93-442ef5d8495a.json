{
  "dokument_id": "9b5be2a8-c851-52fe-ab93-442ef5d8495a",
  "doc_type": "case_presentation",
  "kommune": 4601,
  "tittel": "Rutiner for forsegling, oppbevaring og transport av valgmateriell - stortings- og sametingsvalget 2025\n",
  "url": "https://bergen.kommune.no/politikere-utvalg/api/fil/bk360/12114251/Framstilling-Rutiner-for-forsegling-oppbevaring-og-transport-av-valgmateriell-stortings-og-sametingsvalget-2025-",
  "tekst": " Valgstyret Saksframstilling V\u00e5r referanse: 2024/119495-2 Saksbehandler: Ida Rambech Rutiner for forsegling, oppbevaring og transport av valgmateriell - stortings- og sametingsvalget 2025 Hva saken gjelder: Valgstyret er \u00f8verste ansvarlige for valggjennomf\u00f8ringen i kommunen, og har etter valgloven ansvar for \u00e5 vedta rutiner for forsegling, oppbevaring og transport og valgmateriell for Stortings- og sametingsvalget 2025. Valgstyret skal s\u00f8rge for at valgmateriellet oppbevares og transporteres p\u00e5 sikker m\u00e5te, iht. valgloven \u00a7 6-13. Valgstyret skal ogs\u00e5 s\u00f8rge for at det fastsettes betryggende, skriftlige rutiner for forsegling, oppbevaring og transport av valgmateriell i alle faser av valggjennomf\u00f8ringen i kommunen iht. valgforskriften \u00a7 9-1. Alt valgmateriell oppbevares til enhver tid i henhold til Valgdirektoratets anbefalinger i sikkerhetsveilederen som er lagt ved i saken. Tiltakene er knyttet til \u00e5 sikre lokaler der maskinvare og annet valgmateriell oppbevares og benyttes. For \u00e5 begrense hvem som har tilgang til materiellet, oppbevares dette til enhver tid i r\u00f8d sone. R\u00f8d sone er et omr\u00e5de som kun er tilgjengelig for personell med s\u00e6rskilt tjenstlig behov. I Bergen R\u00e5dhus etableres det flere r\u00f8de soner, som alle er sikret med elektroniske d\u00f8rl\u00e5ser for automatisk tilgangsregistrering. Der det ikke er avl\u00e5sningsmuligheter som er gode nok, erstattes avl\u00e5sing med vakthold. Ved transport av stemmesedler fra stemmegivning til opptelling, og ved overlevering til distriktsvalgstyret, er kj\u00f8ret\u00f8yet som benyttes \u00e5 anse som r\u00f8d sone fra transport starter til den avsluttes. Valgstyret skal ogs\u00e5 s\u00f8rge for at det fastsettes betryggende, skriftlige rutiner for t\u00f8mming av valgurner i hele stemmeperioden, jfr. valgforskriften \u00a7 9-2. Avgitte stemmesedler og konvolutter som inneholder stemmesedler skal forsegles hvis materiellet i perioder ikke er under direkte oppsyn av valgmyndighetene. Forseglingen skal foretas p\u00e5 en slik m\u00e5te at ingen f\u00e5r adgang til det forseglede materiellet uten at dette etterlater seg tydelige merker. Hvis omfanget av stemmesedler inneb\u00e6rer at det vil v\u00e6re uforholdsmessig byrdefullt \u00e5 forsegle stemmesedlene, kan valgstyret selv if\u00f8lge valgforskriften \u00a7 9-3 (2) bestemme at stemmesedlene skal oppbevares p\u00e5 annen tilstrekkelig sikker m\u00e5te. Ved stortingsvalg er det i Bergen i underkant av 170 000 avgitte stemmesedler. I l\u00f8pet av forh\u00e5ndsstemmeperioden, som er fra 11. august og frem til 5. september, skal stemmesedlene klargj\u00f8res for telling. Stemmesedlene sorteres i separate bunker for de ulike 1 listene, samt blanke og tvilsomme stemmesedler. Hver morgen i perioden (hverdager) sorteres forh\u00e5ndsstemmene fra dagen f\u00f8r. I l\u00f8pet av denne prosessen \u00e5pnes kassene som stemmesedlene sorteres i opptil flere ganger om dagen. Det er da lite hensiktsmessig \u00e5 legge stemmesedlene tilbake i relativt sm\u00e5 forseglingsposer. Bystyredirekt\u00f8ren anbefaler derfor at stemmesedler som klargj\u00f8res for telling forsegles iht. vedlagte rutine for forsegling. Det er utarbeidet flere skriftlige rutiner som er lagt ved saken. Rutinene beskriver hvordan materiellet transporteres og oppbevares i hele valgperioden. I tillegg beskrives forseglingsrutiner og rutine for t\u00f8mming av urner. Alle rutiner og prosedyrer lagres i BkKvalitet. Rutinene som er vedlagt er unntatt offentlighet etter offentlighetsloven \u00a7 24, 1. ledd, ettersom det her blir beskrevet detaljer om hvordan stemmesedler og annet materiell transporteres og oppbevares. Forslag til vedtak: Valgstyret vedtar de skriftlige rutinene for forsegling, oppbevaring og transport av valgmateriell ved stortings- og sametingsvalget 2025 som er lagt ved i saken. Dato: 14. april 2025 Trine P. Gr\u00f8nbech - bystyredirekt\u00f8r Ida Rambech - fagleder valg Dokumentet er godkjent elektronisk. Vedlegg: 1. Valgdirektoratets veileder i sikkerhet, versjon 3.3 2. Rutine for forsegling av urner 3. Rutine for t\u00f8mming av urner og innlevering til sentralt mottak 4. Rutine for transport av stemmesedler 5. Rutine for oppbevaring og forsegling av stemmegivninger og stemmesedler ved sentralt mottak 6. Rutine for oppbevaring av stempler 7. Rutine for overlevering av stemmesedler og materiell til distriktsvalgstyret (Vestland Fylkeskommune) 8. Rutine for overlevering av stemmesedler og materiell for sametingsvalget til opptellingsvalgstyret 2 "
}