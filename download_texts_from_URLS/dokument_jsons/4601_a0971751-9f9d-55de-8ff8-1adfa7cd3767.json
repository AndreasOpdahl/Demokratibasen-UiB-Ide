{
  "dokument_id": "a0971751-9f9d-55de-8ff8-1adfa7cd3767",
  "doc_type": "case_presentation",
  "kommune": 4601,
  "tittel": "H\u00f8ringsuttalelse - H\u00f8ring - NOU 2024 19 Ny boligleielov",
  "url": "https://bergen.kommune.no/politikere-utvalg/api/fil/bk360/11424492/Framstilling-Horingsuttalelse-Horing-NOU-2024-19-Ny-boligleielov",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/160821-4 H\u00f8ringsuttalelse: H\u00f8ring - NOU 2024:19 Ny boligleielov Hva saken gjelder: Kommunal- og distriktsdepartementet sendte 18. oktober 2024 p\u00e5 h\u00f8ring Husleielovutvalgets forslag til endring i husleieloven. H\u00f8ringsfrist: H\u00f8ringsfrist er 31. januar 2025. NOU 2024:19 er utarbeidet av Husleielovutvalget som ble oppnevnt ved kongelig resolusjon 16. juni 2023 for \u00e5 g\u00e5 gjennom husleieloven og vurdere, og foresl\u00e5, endringer som styrker leieres rettigheter, sikre grunnleggende botrygghet og foresl\u00e5 endringer for \u00e5 tilpasse loven til dagens situasjon i leiemarkedet. Et annet siktem\u00e5l i mandatet er brukervennlige regler, god systematikk og et enkelt og klart spr\u00e5k. Klare og tydelige regler gj\u00f8r at partene enklere kan gj\u00f8re seg kjent med sine rettigheter og dempe konflikter i leietiden og ved leieforholdets slutt. Mandatet oppfordret ogs\u00e5 utvalget til \u00e5 vurdere tiltak som ivaretar interessene til de ulike akt\u00f8rene i leiemarkedet p\u00e5 en god og samfunnstjenlig m\u00e5te. Utvalget ble opprinnelig bedt om \u00e5 levere sitt arbeid i to delleveranser. F\u00f8rste delleveranse ble sendt p\u00e5 h\u00f8ring 31. januar 2024 og omhandlet \u00abKontraktslengde og oppsigelsesvern i boligleieforhold\u00bb. NOU 2024:19 som n\u00e5 er sendt p\u00e5 h\u00f8ring gjelder et samlet forslag til ny lov om boligleieavtaler hvor ogs\u00e5 endringer foresl\u00e5tt med hensyn til kontraktslengde og oppsigelsesvern er innarbeidet. For \u00e5 styrke leiernes botrygghet og kontroll over egen bosituasjon foresl\u00e5s endringer i rettsreglene som f\u00f8lger: - boligutleiereglene skilles ut som egen lov - oppfordre til bruk av protokoll ved inn- og utflytting - \u00absom den er\u00bb klausuler skal ikke ha rettsvirkning - klargj\u00f8re uttrykkelig at leierens bruksrett er eksklusiv - styrke leierens rett til normal livsutfoldelse - endringer og presiseringer i partenes vedlikeholdsansvar - gi leietaker rett til \u00e5 utf\u00f8re mindre endringer som oppheng av bilder og hyller - klargj\u00f8re frister for reklamasjoner vedr\u00f8rende mangler ved innflytting og i leieperioden - innf\u00f8re ny norm for leieprisregulering hvert tredje \u00e5r som ligger n\u00e6rmere markedspris - klargj\u00f8re foreldelsesregler knyttet til irregul\u00e6rt depositum og tilh\u00f8rende forsinkelsesrenter 1 - \u00f8ke minstetiden for tidsbestemte leieavtaler fra tre til fem \u00e5r - gi leieren rett til \u00e5 kreve forlengelse av en tidsbestemt leieavtale - gi leieren en ufravikelig rett til \u00e5 si opp leieavtalen n\u00e5r som helst - begrense utleierens mulighet til \u00e5 endre begrunnelsen for en oppsigelse etter den er gitt - endre reglene for beboermedvirkning for \u00e5 styrke beboernes motivasjon for engasjement - klargj\u00f8re regler knyttet til elektronisk kommunikasjon Utvalget er samstemte om at en forutsetning for at deler av regelverket som forlengelsesrett innf\u00f8res, b\u00f8r v\u00e6re at det gj\u00f8res unntak for kommunale og andre offentlige disponerte leieboliger. Kommunene leier typisk ut utleieboliger til vanskeligstilte, omsorgsboliger, tjenesteboliger eller andre boliger etter n\u00e6rmere fastsatte samfunnsnyttige form\u00e5l og tildelingskriterier. Utvalget \u00f8nsker \u00e5 unnta disse boligene fra forlengelsesretten, fordi det b\u00f8r v\u00e6re mulig for kommunene \u00e5 avslutte et leieforhold n\u00e5r en avtale l\u00f8per ut hvis leieren ikke lenger tilfredsstiller vilk\u00e5rene som ble angitt ved tildeling. Innspill fra fagetater: Etat for sosiale tjenester ved Boligkontoret har innvendinger til flertallets forslag om \u00e5 utvide minstetiden for en leiekontrakt fra 3 til 5 \u00e5r, da konsekvensen kan bli f\u00e6rre boliger i markedet og st\u00f8rre press for kommunen. Tilbudet av kommunale boliger er begrenset, og det er derfor n\u00f8dvendig med en n\u00f8ye prioritering av hvem som f\u00e5r tilgang til en kommunal utleiebolig. En utleid familiebolig kan for eksempel noen ganger bli bebodd av eneperson, pga. samlivsbrudd. Samtidig er det mange familier som st\u00e5r p\u00e5 venteliste for tildeling av bolig eller bytte til en st\u00f8rre bolig. I slike tilfeller vil det v\u00e6re vanskelig \u00e5 n\u00e5 frem med en oppsigelse av leiekontrakt, det er f\u00f8rst ved utl\u00f8p av leieavtale en f\u00e5r mulighet til \u00e5 kunne omfordele og tilby en mindre bolig, slik at familieboligen kan benyttes av en st\u00f8rre familie. Mange husstander som leier av kommunen, f\u00e5r forlenget leiekontrakten en gang og flytter ut av leiligheten i den andre tre\u00e5rsperioden, de tidsbestemte leieavtalene avsluttes oftest ved at leier selv sier opp avtalen. For Bergen kommune er kommunale utleieboliger et knapphetsgode. Etaten mener det m\u00e5 v\u00e6re unntak for kommunens utleieboliger til vanskeligstilte, slik at kommunen p\u00e5 best mulig m\u00e5te kan styre de knappe ressursene kommunen har. Det tilsier at boligene til enhver tid b\u00f8r tilbys de som har st\u00f8rst behov for hjelp fra kommunen. Utvalget er samstemte om at en forutsetning for at forlengelsesrett innf\u00f8res, b\u00f8r v\u00e6re at det gj\u00f8res unntak for kommunale og andre offentlige disponerte leieboliger. Kommunene leier ut utleieboliger til vanskeligstilte, omsorgsboliger, eller andre boliger etter n\u00e6rmere fastsatte samfunnsnyttige form\u00e5l og tildelingskriterier. Utvalget \u00f8nsker \u00e5 unnta disse boligene fra forlengelsesretten, fordi det b\u00f8r v\u00e6re mulig for kommunene \u00e5 avslutte et leieforhold n\u00e5r en avtale l\u00f8per ut hvis leieren ikke lenger tilfredsstiller vilk\u00e5rene som ble angitt ved tildeling. Etaten mener at offentlig disponerte boliger skal forbeholdes de innbyggerne som til enhver tid har st\u00f8rst behov for \u00e5 bo i boligene. Etaten st\u00f8tter derfor at offentlig disponerte boliger m\u00e5 v\u00e6re unntatt forlengelsesrett. Etat for sosiale tjenester st\u00f8tter f\u00f8lgende av flertallets forslag til tiltak: \u2022 tydeliggj\u00f8re utleierens adgang til \u00e5 si opp leieavtalen (\u00a7 11-5) \u2022 i st\u00f8rst mulig grad opprettholde like regler for n\u00e6ringsdrivende utleiere og for privatpersoner som leier ut \u2022 tydeliggj\u00f8re utleiers og andres adgang til boligen, inkludert offentlige tilsynsmyndigheter som skal gjennomf\u00f8re tilsyn, og boligs\u00f8kende som skal p\u00e5 visning (\u00a7 4-7) \u2022 tydeliggj\u00f8re at leieren ikke har frist for \u00e5 reklamere p\u00e5 mangler som oppst\u00e5r i avtaletiden, men begrense adgangen til \u00e5 kreve leieavslag i tiden f\u00f8r leieren reklamerte (\u00a7\u00a7 5-2 og 5-5) 2 Etat for sosiale tjenester st\u00f8tter alle tiltak som fremmer brukervennlige regler, og et enkelt og klart spr\u00e5k. Klare og tydelige regler gj\u00f8r at b\u00e5de leietaker og utleier forst\u00e5r sine rettigheter, og kan dempe konflikter ved leieforholdets slutt. Etat for psykisk helse og rustjenester har i sitt h\u00f8ringsinnspill fokusert p\u00e5 kommunale utleieboliger i tilknytning til tilrettelagte botilbud (bofellesskap), der tjenestebrukere mottar tjenester innenfor Helse og omsorgstjenesteloven (Lov om kommunale hele- og omsorgstjenester). N\u00e5r det gjelder \u00f8vrig innhold i forslaget til ny boligleielov, der det blir vektlagt \u00e5 styrke rettighetene for leier med tanke p\u00e5 \u00e5 \u00f8ke leiers botrygghet, er Etat for psykisk helse og rustjenester enige i det nye forslaget. Etaten er ogs\u00e5 enige i at det i forslaget legges vekt p\u00e5 konfliktdempende tiltak, herunder brukervennlig regler og bruk av klart spr\u00e5k. At det settes et minstekrav til utleieboliger, er ogs\u00e5 p\u00e5 linje med etatens syn. Innspill i forhold til \u00a711.2 Minstetid for tidsbestemte leieavtaler, f\u00f8rste ledd og \u00a7 11-10 S\u00e6rregler for vanskeligstilte p\u00e5 boligmarkedet, annet ledd f\u00f8rste punktum Etat for psykisk helse og rustjenester \u00f8nsker \u00e5 peke p\u00e5 noen utfordringer og dilemmaer i forbindelse med husleieavtalene som gjelder for tjenestebrukere som bor i tilrettelagte kommunale botilbud/bofellesskap. Tjenestene som gis i tilknytning til disse boligene, er tjenester etter Helse- og omsorgstjenesteloven (HOL \u00a73-2-6a). Form\u00e5let med de tilrettelagte botilbudene er at personer som har behov for til dels omfattende psykiske helsetjenester, skal f\u00e5 disse i trygge rammer, der personell er tilgjengelig for bistand p\u00e5 dag og kveld/enkelte kvelder ved basefunksjoner i tilknytning til boligene. Tjenestene som blir gitt er vedtaksfestet av Forvaltningsenheten innen psykisk helse i Etat for psykisk helse og rustjenester, mens husleieavtalen er en kontrakt mellom tjenestebruker og Etat for boligforvaltning. Dilemmaer og utfordringer som den nye boligleieloven ikke tar h\u00f8yde for, og som gjelder selve husleieavtalen som blir benyttet: - Tjenestebrukere som opplever tilfriskning og som ikke lenger har behov for omfattende tjenester, \u00f8nsker \u00e5 bli boende i et tilrettelagt botilbud p\u00e5 tross av at intensjonene med \u00e5 bo der har falt bort. Husleieavtalen sikrer at personer kan fortsette \u00e5 bo i boligen, og i det nye lovforslaget blir det lagt opp til at minstetiden for leietiden \u00f8ker fra 3 til 5 \u00e5r. - Alvorlig psykisk syke som i dag bor p\u00e5 eget bosted, men som har blitt tiltagende syke, m\u00e5 p\u00e5 samme m\u00e5te som utskrivningsklare pasienter fra spesialisthelsetjenesten st\u00e5 lenge p\u00e5 venteliste for plass i et tilrettelagt botilbud. Det er et dilemma at ressurser som skal v\u00e6re tilgjengelige for alvorlig psykisk syke, ikke blir brukt p\u00e5 disse, fordi dagen husleieavtaler hindrer en naturlig gjennomstr\u00f8mming av leietakere som er tilknyttet disse boligene. - Etat for psykisk helse og rustjenester opplever det problematisk og lite b\u00e6rekraftig at personalressursene ikke blir benyttet overfor enkeltbrukere som bor i tilrettelagte botilbud, og som ikke lenger har behov for tjenestene. Sp\u00f8rsm\u00e5let som etaten stiller seg, er om det er mulig \u00e5 bruke \u00a7 11-10 som omhandler S\u00e6rregler for boliger til vanskeligstilte p\u00e5 boligmarkedet overfor overnevnte m\u00e5lgruppe i tilrettelagte botilbud? Hvis ikke, b\u00f8r det v\u00e6re et tillegg i kap. 11, der det gis adgang til \u00e5 inng\u00e5 s\u00e6ravtaler med leiere av kommunale tilrettelagte boliger. Gjelder m\u00e5lgruppen psykisk syke og rusmiddelavhengige som for en periode i livet har behov for til dels omfattende tjenester, men der leietiden b\u00f8r kunne avkortes n\u00e5r personen ikke lenger benytter seg av tjenestene. 3 I en slik s\u00e6ravtale/tilleggsavtale b\u00f8r det ligge noen forutsetninger om bruk av tjenester som er tilknyttet boligene, og for \u00e5 benytte boligene over tid. Intensjonen med en s\u00e6ravtale overfor denne m\u00e5lgruppen vil derfor v\u00e6re at leietiden kan begrenses som f\u00f8lge av tilfriskning og/eller manglende bruk av tjenestetilbudet. Personer med slike s\u00e6ravtaler, og som ikke benytter seg av botilbudet, b\u00f8r samtidig f\u00e5 bistand til \u00e5 finne et nytt egnet bosted slik at den enkeltes botrygghet blir ivaretatt. Slik ny boligleielov legges opp, er husleieavtalen til hinder for at flere med et stort tjenestebehov f\u00e5r tilgang til tilrettelagte botilbud. Byr\u00e5dets vurdering og forslag til h\u00f8ringsuttalelse: Husleielovutvalgets flertall mener lengre leiekontrakter vil bedre botryggheten. Det foresl\u00e5s derfor at minstetiden for leiekontrakter utvides fra dagens tre \u00e5r til en minstetid p\u00e5 fem \u00e5r. Flertallet \u00f8nsker ogs\u00e5 en lovfestet rett for leietaker til \u00e5 forlenge slike tidsbestemte leieavtaler. For kommunens utleie til prioriterte boligs\u00f8kere kan dette v\u00e6re problematisk og medf\u00f8re at ventetiden for \u00e5 f\u00e5 bolig \u00f8ker. Det er derfor av stor betydning at forslaget om \u00e5 unnta kommuner og andre offentlig boligutleiere fra forlengelsesrett opprettholdes i den videre prosessen frem mot ny lov. Bergen kommune st\u00f8tter ikke en utvidelse av minstetiden for leiekontrakter fra tre til fem \u00e5r. I NOU 2024:19 kommer det ikke tydelig frem hvordan utvidelse av kontraktlengde vil heve botryggheten og det er ikke tydelig at forslaget vil ha \u00f8nsket effekt. En sammenlikning av 15 OECD-land fra 2022 viser minstetid p\u00e5 tre \u00e5r i Norge, Hellas og Frankrike. Minstetiden er enten ett \u00e5r, et halvt \u00e5r eller null i de resterende tolv landene. Det er derfor vanskelig \u00e5 finne sammenlikningsgrunnlag for hvorfor fem \u00e5r vil medf\u00f8re bedre botrygghet enn tre \u00e5r. Bergen kommune frykter at utvidelse av leietid kan ha motsatt effekt, hvor botryggheten ikke styrkes, men at heller de svakeste p\u00e5 leiemarkedet rammes pga. lavere tilgang til utleieboliger. Lengre kontrakter kan tenkes \u00e5 gi \u00f8kt botrygghet for dem som f\u00e5r inng\u00e5 kontrakt. P\u00e5 den andre siden er det sannsynlig at lengre leiekontrakter vil kunne medf\u00f8re mindre gjennomstr\u00f8mming i kommunale boliger. Kommunen leier ut til en gruppe som har lavere sannsynlighet for \u00e5 f\u00e5 innpass p\u00e5 det private leiemarkedet. For eksempel kan faktorer som manglende tilknytning til arbeidsmarkedet, lav inntekt, mange barn, manglende spr\u00e5kferdigheter eller rusutfordringer gj\u00f8re det vanskelig \u00e5 skaffe leiebolig. Forslagene fra flertallet om utvidelse vil ogs\u00e5 kunne ha negativ effekt p\u00e5 det private leiemarkedet, da forslagene representerer en avveining mellom de som er innenfor markedet og de som st\u00e5r utenfor markedet. En \u00f8kning i antallet p\u00e5 utsiden vil i sin tur legge st\u00f8rre press p\u00e5 offentliges budsjetter, gjennom \u00f8kte behov for kommunale utleieboliger og tilvisningsboliger. Lavere tilgang til boliger p\u00e5 det private leiemarkedet og lavere gjennomstr\u00f8mming i kommunale utleieboliger kan p\u00e5 sikt ha en negativ konsekvens p\u00e5 det totale boligmarkedet som er vanskelig \u00e5 forutse konsekvensene av. I dag er hovedregelen at de ordin\u00e6re kommunale boligene leies ut med tidsbestemte kontrakter med tre \u00e5rs varighet. Mange av leieavtalene fornyes n\u00e5r kontraktene l\u00f8per ut, og beboere som har behov for fortsatt leie av kommunal bolig har rett til forlenget leietid. Vedtak p\u00e5 s\u00f8knad om forlenget leieavtale behandles etter samme regler som en ny s\u00f8knad, og det fattes enkeltvedtak som kan p\u00e5klages. Minstetiden for en leiekontrakt vil med utvalgets forslag \u00f8ke fra tre til fem \u00e5r. \u00c5 innf\u00f8re en generell regel om fem \u00e5rs minstetid kan medf\u00f8re flere leieforhold som varer lengre enn det behovet tilsier. Det er sannsynlig at \u00f8kt minstetid vil redusere gjennomstr\u00f8mningen i kommunale boliger. Det inneb\u00e6rer at ventetiden p\u00e5 tildeling av bolig kan \u00f8ke, noe som kan medf\u00f8re flere bostedsl\u00f8se og st\u00f8rre behov for midlertidige boliger. Tilbudet av kommunale boliger er begrenset. Det vil til enhver tid v\u00e6re n\u00f8dvendig med en n\u00f8ye prioritering av hvem som f\u00e5r tilgang til et begrenset antall boliger. En utleid familiebolig kan for eksempel noen ganger bli bebodd av eneperson, pga. endringer i familiesituasjon. 4 Samtidig er det mange familier som st\u00e5r p\u00e5 venteliste for tildeling av bolig eller bytte til en st\u00f8rre bolig. I slike tilfeller vil det v\u00e6re vanskelig \u00e5 n\u00e5 frem med en oppsigelse av leiekontrakt, det er f\u00f8rst ved utl\u00f8p av leieavtale en f\u00e5r mulighet til \u00e5 kunne omfordele og tilby en mindre bolig, slik at familieboligen kan benyttes av en st\u00f8rre familie. Mange husstander som leier av kommunen, f\u00e5r forlenget leiekontrakten en gang og flytter ut av leiligheten i den andre tre-\u00e5rs perioden. Tidsbestemte leieavtaler avsluttes oftest ved at leier sier opp avtalen. Dersom kommunene fremdeles skal kunne bosette nye boligs\u00f8kende i samme omfang som i dag med utvidelse av leietid, m\u00e5 kommunene enten skaffe flere boliger, eller legge til rette for at beboere som kan leie i det private markedet eller kj\u00f8pe bolig selv, f\u00e5r muligheten til dette raskere enn i dag. For Bergen kommune er kommunalt disponerte utleieboliger et knapphetsgode. Det tilsier at boligene til enhver tid b\u00f8r tilbys de som har st\u00f8rst behov for hjelp fra kommunen. Bergen kommune st\u00f8tter at s\u00e6rregler som gjelder kommunale utleieboliger ogs\u00e5 m\u00e5 gjelde for boliger som det offentlige har disposisjonsrett over gjennom for eksempel tilvisningsavtaler. Bergen kommune mener at offentlig disponerte boliger skal forbeholdes de innbyggerne som til enhver tid har st\u00f8rst behov for \u00e5 bo i boligene. Bergen kommune st\u00f8tter derfor at offentlig disponerte boliger m\u00e5 v\u00e6re unntatt forlengelsesrett. Bergen kommune er bekymret for at utvidelse til fem \u00e5rs leieperiode kan medf\u00f8re at vanskeligstilte p\u00e5 boligmarkedet blir st\u00e5ende uten egnet bolig i betydelig lenger tid enn i dag. Bergen kommune st\u00f8tter ikke forslag om utvidet minstetid fra tre til fem \u00e5r. Det foresl\u00e5s videre at dagens regler om norm for regulering av leie ut over regulering i forhold til konsumprisindeksen endres fra \u00abgjengs leie\u00bb til en norm som ligger n\u00e6rmere opp til markedspris. Slike reguleringer vil sannsynligvis medf\u00f8re mer omfattende leie\u00f8kning da markedsleie normalt ligger h\u00f8yere enn \u00abgjengs leie\u00bb. Det vil imidlertid ikke v\u00e6re problematisk \u00e5 fortsatt regulere til gjengs leie for de utleiere som \u00f8nsker \u00e5 videref\u00f8re denne praksisen s\u00e5 lengde denne ligger under markedsleie. Det er videre foresl\u00e5tt endringer i bestemmelser om beboermedvirkning. Her \u00f8nsker utvalgets flertall \u00e5 etablere en plikt for utleie til \u00e5 gj\u00f8re budsjettavsetning p\u00e5 1% av de \u00e5rlige samlede leieinntektene til bomilj\u00f8tiltak n\u00e5r leietakeren har etablert et beboerr\u00e5d. Beboerr\u00e5det kan foresl\u00e5 bomilj\u00f8tiltak og kompetansehevingstiltak som kan belastes denne rammen. Bergen kommune st\u00f8tter ikke en slik plikt for utleier. I merknader til bestemmelsen fremkommer det at utleier kan ha saklig grunn til ikke \u00e5 foreta en slik avsetning eksempelvis dersom det ikke er forutsetninger som sikrer et driftsoverskudd. Skulle en slik plikt likevel bli innf\u00f8rt b\u00f8r fremkomme tydeligere i lovteksten i likhet med utleiers mulighet til \u00e5 avvise forslag til anvendelse av midlene ved saklig grunn. Videre st\u00f8ttes utvalgets mindretalls tilr\u00e5ding om at kapittelet bare skal gjelde der utleieren leier ut flere enn fire boliger i \u00absamme hus og utleieren eier hele huset/eiendommen\u00bb. Det vil bli umulig \u00e5 h\u00e5ndtere at ulike beboere i samme hus skal har forskjellige husordensregler \u00e5 forholde seg til, noe som kan medf\u00f8re konflikter beboerne imellom. Selv om utvalget i sitt arbeid har s\u00f8kt \u00e5 finne l\u00f8sninger som ivaretar b\u00e5de utleiers og leietakers interesser p\u00e5 en god m\u00e5te er det grunn til bekymring knyttet til utviklingen i tilgjengelige leieobjekter i markedet. En ser allerede i dag en utvikling hvor antallet tilgjengelige leieboliger reduseres, s\u00e6rlig i byer og st\u00f8rre tettsteder. Det er grunn til \u00e5 stille sp\u00f8rsm\u00e5l ved om dette lovforslaget ytterligere vil medf\u00f8re at tilgjengelige leieobjekter vil bli redusert. L\u00f8sningen for \u00e5 sikre et velfungerende boligleiemarked er offentlige ordninger for tilskudd og mer effektive prosesser ved bygging av nye boliger.. Dette er antakelig av langt st\u00f8rre betydning enn \u00e5 endre gjeldene husleielov. I NOU st\u00e5r f\u00f8lgende om kommunale boliger og tilleggsavtaler: 5 Utvalget har ikke hatt kapasitet til \u00e5 foreta en grundig gjennomgang av virkningen av lovendringene for kommunale leieforhold med tilleggsavtaler, og hvordan uheldige utslag eventuelt kan avhjelpes. Temaet fordrer st\u00f8rre juridiske, sosialpolitiske og helsefaglige vurderinger som ligger utenfor utvalgets rammer \u00e5 foreta. Dette er en svakhet ved NOU\u2019en, der det foresl\u00e5s rammer som kan p\u00e5virke kommunens mulighet til \u00e5 hjelpe personer med s\u00e6rlige utfordringer med \u00e5 opprettholde et stabilt boforhold. Bergen kommune p\u00e5peker viktigheten av et slikt arbeid og behovet for slike tilleggsavtaler i bemannede boliger eller i bofellesskap, s\u00e6rlig for personer med rus- eller psykiske lidelser. Bergen kommune ber om at staten tar initiativ til et slik arbeid som kan f\u00f8re til tydeligere rammer for lovligheten av slike avtaler, avklaringer og f\u00f8ringer som vil avhjelpe kommunene. Dilemmaer og utfordringer som den nye boligleieloven ikke tar h\u00f8yde for er for eksempel i tilfeller hvor tjenestebrukere opplever tilfriskning og som ikke lenger har behov for omfattende tjenester, men \u00f8nsker \u00e5 bli boende i et tilrettelagt botilbud p\u00e5 tross av at intensjonene med \u00e5 bo der har falt bort. Husleieavtalen sikrer at personer kan fortsette \u00e5 bo i boligen, og i det nye lovforslaget blir det lagt opp til at minstetiden for leietiden \u00f8ker fra 3 til 5 \u00e5r. Samtidig finnes det andre alvorlig psykisk syke, men som m\u00e5 st\u00e5 lenge p\u00e5 venteliste for plass i et tilrettelagt botilbud. Det er et dilemma at ressurser som skal v\u00e6re tilgjengelige for alvorlig psykisk syke, ikke blir brukt p\u00e5 disse, fordi dagen husleieavtaler hindrer en naturlig gjennomstr\u00f8mming av leietakere som er tilknyttet disse boligene. Bergen kommune bidrar gjerne med flere innspill knyttet til disse problemstillingene. Vedtakskompetanse: Reglement for Bergen bystyre og bystyreutvalgene 2023 \u2013 2027 pkt. 6.4 sjette ledd: Bystyreutvalgene kan avgi h\u00f8ringsuttalelser p\u00e5 vegne av Bergen kommune i h\u00f8ringssaker som forretningsutvalget har tildelt et utvalg. Forretningsutvalget behandlet saken i m\u00f8tet 29.10.2024 sak 345/24 og fattet f\u00f8lgende vedtak: Utvalg for helse og sosial avgir h\u00f8ringssvar til \u00abH\u00f8ring \u2013 NOU 2024:19 Ny boligleielov\u00bb p\u00e5 vegne av Bergen kommune. Byr\u00e5det innstiller til utvalg for helse og sosial \u00e5 fatte f\u00f8lgende vedtak: Bergen kommune avgir h\u00f8ringsuttalelse til \u00abH\u00f8ring - NOU 2024:19 Ny boligleielov\u00bb slik den fremkommer av byr\u00e5dets forslag. Dato: 10. desember 2024 Christine B. Meyer Byr\u00e5dsleder Dokumentet er godkjent elektronisk. Vedlegg: Innspill til h\u00f8ring - NOU 2024:19 Ny boligleielov Innspill til h\u00f8ring - NOU 2024:19 Ny boligleielov H\u00f8ring - NOU 2024:19 Ny boligleielov 6 "
}