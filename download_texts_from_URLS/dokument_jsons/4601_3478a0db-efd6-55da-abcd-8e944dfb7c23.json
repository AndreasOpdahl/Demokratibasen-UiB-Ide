{
  "dokument_id": "3478a0db-efd6-55da-abcd-8e944dfb7c23",
  "doc_type": "case_attachment",
  "kommune": 4601,
  "tittel": "Fagnotat, datert 30.12.2024.",
  "url": "https://bergen.kommune.no/politikere-utvalg/api/fil/bk360/11079728/Fagnotat-datert-30-12-2024-",
  "tekst": " Bymilj\u00f8etaten Til Fagnotat BBU - Seksjon \u00f8konomi (Arbeidssted) V\u00e5r referanse: 2024/136290-1 Saksbehandler: Andreas Nordstr\u00f8nen Fra Dato: 30. desember 2024 Bymilj\u00f8etaten Fagnotat Gjennomf\u00f8ringsvedtak H328 M\u00f8llendal elvepark gnr. 163 bnr. 7 m.fl. 1. Hva saken gjelder M\u00f8llendal er et av byen mest sentrale fortettingsomr\u00e5der, med kort vei til b\u00e5de Bergen sentrum og til en av byens st\u00f8rste arbeidsplasser, Haukeland sykehus. Omr\u00e5det har utviklet seg fra et gr\u00e5tt industriomr\u00e5de, til n\u00e5 \u00e5 huse nye boliger, st\u00f8rre kultur- og utdanningsinstitusjoner, gang- og sykkelveier, felles uterom og allmenninger. Nytt bybanestopp p\u00e5 Bybanens linje 2 og ny, ren sj\u00f8bunn i Store Lungeg\u00e5rdsvann og en fremtidig opparbeidelse av Bystrand og Ny Lungeg\u00e5rdspark gj\u00f8r omr\u00e5det enda mer attraktivt for nye investeringer og \u00f8kt boligfortetting. Bergen kommune har gjennom reguleringsplaner og utbyggingsavtaler med boligutbyggere p\u00e5tatt seg \u00e5 opparbeide M\u00f8llendal elvepark. Satsingen er vedtatt og videref\u00f8rt gjennom flere rulleringer av kommunens handlings- og \u00f8konomiplan. I prosjektet skal elvel\u00f8pet restaureres, og det etableres en park, et torg og universelt utformete gangveier langs elven. Det skal bygges en ny bro som binder sammen M\u00f8llendal \u00f8st og vest. Friomr\u00e5det er en viktig del av og forutsetning for realiseringen av det nye boligomr\u00e5det i Gr\u00f8nneviken. Prosjektomr\u00e5det ligger p\u00e5 et nedlagt kommunalt deponi og inneb\u00e6rer sanering av forurenset grunn. vann- og avl\u00f8psinfrastruktur skal oppgraderes, og spillvann og overvann skal separeres i tr\u00e5d med vedtatt rammeplan for Vann-og avl\u00f8p. Prosjektet er bygge-modent, og det bes derfor om at det fattes gjennomf\u00f8ringsvedtak for M\u00f8llendal elvepark. 2. Om prosjektet \u2013 kort prosjektbeskrivelse, bakgrunn og styrende dokumenter 2.1 Kort prosjektbeskrivelse \u2013 hva skal gj\u00f8res, prosjektets form\u00e5l og hvor det befinner seg Elveparken strekker seg fra Store Lungeg\u00e5rdsvann og s\u00f8r\u00f8st mot M\u00f8llendalsveien og til den gamle Barkem\u00f8llen i M\u00f8llendal. Omr\u00e5det er markert med r\u00f8dt og bokstaven A i Figur 1. Denne saken omfatter kun tiltak innenfor omr\u00e5de A. I omr\u00e5det B er det planlagt en strandpark, denne kan ikke realiseres f\u00f8r Helse Bergen sin helikopterlandingsplass flyttes. Omr\u00e5det C omfatter Pilot Gr\u00f8nneviken \u2013 et areal som BIR og Bergen kommune eier, og samarbeider om \u00e5 utvikle til boligform\u00e5l. Det er sendt frem en reguleringsplan for omr\u00e5det. En h\u00f8y arealutnyttelse innenfor Pilot Gr\u00f8nneviken forutsetter at nye boliger kan bruke delomr\u00e5dene A M\u00f8llendal elvepark og B M\u00f8llendal strandpark som del av sitt uteoppholdsareal. Figur 1: Illustrasjon som viser Elveparken (A) sammen med Strandparken (B) og Pilot Gr\u00f8nneviken (C) Prosjektet \u00abM\u00f8llendal elvepark\u00bb best\u00e5r i \u00e5 utvikle en gr\u00f8nn lunge langs byens eneste sentrale \u00e5pne elvel\u00f8p. Prosjektet inneb\u00e6rer blant annet \u2022 Sanering av deler av et nedlagt kommunalt deponi. \u2022 Omlegging av VA-infrastruktur og separering av spillvann og overvann. \u2022 Utforming av elvel\u00f8pet fra kulverter til naturlig elvebredd. \u2022 Tiltak for \u00e5 h\u00e5ndtere konsekvenser av klimaforandringer med stigende havniv\u00e5 og flomutfordringer. \u2022 Tilrettelegging av kantsidene langs elven med gangveier, torg og tilkomst til vannet. \u2022 Etablerere nye ferdsels\u00e5rer gjennom omr\u00e5det, blant annet med en ny gang- og sykkelbro Tiltak som utf\u00f8res innenfor delomr\u00e5de A M\u00f8llendal elvepark: Utl\u00f8pet av M\u00f8llendalselven renner langs et nedlagt kommunalt deponi. Forurensede masser ned til grunnvannsspeilet m\u00e5 fjernes og erstattes med rene masser (0,5 \u2013 1,5 m). Det er vurdert som forsvarlig \u00e5 la de dypereliggende massene ligge. Milj\u00f8unders\u00f8kelser er gjennomf\u00f8rt og tiltaksplan godkjent av Statsforvalter. Tiltakene tilrettelegger for et velfungerende \u00f8kosystem i og ved elven samt bidra til flomsikring og redusert risiko for erosjon. Omr\u00e5det er i dag preget av asfalt, kulverter og tette flater. Prosjektet skal re-etablere natur i det gamle industriomr\u00e5det. Parken etableres med stedegen vegetasjon som h\u00f8rer naturlig hjemme i og langs elvel\u00f8p. Det etableres nye og rekreative arealer med god opplevelsesverdi. Elv og kantlinjene tilgjengeliggj\u00f8res n\u00e5r gangveier, plasser og omr\u00e5der gir tilkomst til elven. Prosjektet etablerer nye ferdsels\u00e5rer gjennom omr\u00e5det, blant annet en ny gang- og sykkelbro over elven som binder sammen boomr\u00e5dene i M\u00f8llendal. Det etableres et offentlig torg p\u00e5 vestsiden av elven ved den gamle Bergens Roklub (R\u00f8dbygget). Ny gangbro over M\u00f8llendalselven er et av rekkef\u00f8lgekravene i reguleringsplanen for M\u00f8llendal Vest. Prosjektet rydder i eldre infrastruktur i omr\u00e5det, og tilrettelegger for separasjon i avl\u00f8psnettet, samt tilf\u00f8rer ny teknisk infrastruktur for \u00e5 underst\u00f8tte omr\u00e5dets videre utvikling i \u00e5rene som kommer. Fellesledning for spill- og overvann erstattes med ny pumpestasjon og separate ledninger. Dette er i tr\u00e5d med vedtatt VA- rammeplan for planomr\u00e5det. L\u00f8sningen gir mer effektiv behandling av spillvann, og lavere risiko for overl\u00f8p og utslipp til sj\u00f8 ved mye nedb\u00f8r. En fremtidig havniv\u00e5stigning vil medf\u00f8re betydelige konsekvenser for omr\u00e5det hvis det ikke gjennomf\u00f8res tiltak. Beregninger viser at havniv\u00e5stigning medf\u00f8rer vesentlig oversv\u00f8mmelse av dagens terreng. I tillegg kan det forventes h\u00f8ye flomverdier i vassdraget da nedb\u00f8rfeltet er stort og best\u00e5r av mye bratte fjellsider med rask avrenning. Prosjektet skal forme elvel\u00f8pet og kantsonen for \u00e5 redusere konsekvensene av havniv\u00e5stigning og store variasjoner i vannmengder. Figur 2 Eksempel p\u00e5 endret tverrprofil i elven, med djup\u00e5l i bunn 2.2 Bakgrunn for prosjektet og evt. styrende dokumenter Prosjektet er forankret i overordnede planer, og vedtatt i H\u00d8P 2025-2028. Bergen bystyre vedtok i 2007 kommunedelplan for Store Lungeg\u00e5rdsvann S\u00f8ndre del, plan-ID 16850000. Omr\u00e5det er et viktig byutviklingsomr\u00e5de i Bergen, og planen, sammen med KPA 2018, setter de overordnede rammene for arealbruk og utvikling av dette. Innholds- og utformingskriteriene i prosjektet er tett knyttet opp mot kommunens overordnede planer og strategier, herunder KPS Bergen 2023. Bymilj\u00f8etaten har ogs\u00e5 p\u00e5tatt seg byggherreansvaret for tiltak gjennom inng\u00e5tte utbyggingsavtaler. Prosjektet har en avhengighet til Renere Havn ved at opprydning av elvel\u00f8p og deponimasser er n\u00f8dvendig for \u00e5 unng\u00e5 \u00e5 rekontaminere det nylig gjennomf\u00f8rte opprenskningstiltaket i Store Lungeg\u00e5rdsvann. Prosjektet utgj\u00f8r ogs\u00e5 et viktig premiss for Pilot Gr\u00f8nneviken (se figur 1, omr\u00e5de C), da parken er n\u00f8dvendig for \u00e5 oppfylle krav til uteoppholdsarael for byutviklingsprosjektet. 3. Status og framdrift Prosjektet er ferdig detaljprosjektert h\u00f8sten 2024. Tiltakets prosjektavgrensinger er avklart, og nabovarsling er gjennomf\u00f8rt. S\u00f8knad om rammetillatelsen forventes innvilget vinteren 24/25. Det anskaffes entrepren\u00f8r s\u00e5 snart det foreligger en rammetillatelse, samt en endelig budsjettavklaring i form av vedtatt gjennomf\u00f8ringsvedtak, prosjektet er planlagt for at vedtak foreligger vinteren 2025. Byggefasen vil kunne f\u00e5 oppstart v\u00e5r/sommer 2025, med ferdigstillelse v\u00e5r/sommer 2027. Det er lagt opp til ca. 18-24 mnd. byggetid p\u00e5 grunn av hensyn til gyteperioder for fisk i M\u00f8llendalselven og tidspunkt for utplanting i anlegget. Oppgave Start Slutt Status Utarbeidelse av skisse-, for- og detaljprosjekt 2020 2024 Detaljprosjektering avsluttet h\u00f8sten 2024 Anskaffe av utf\u00f8rende entrepren\u00f8r 2025-01 2025-06 Gjennomf\u00f8re konkurranse, evaluere og tildele kontrakt. Bygging M\u00f8llendal Elvepark 2025-06 2027-06 Riving og reetablering av infrastruktur, rensing og fjerning av forurenset masse, reetablering av naturlig elvel\u00f8p, etablering av konstruksjoner og murer, opparbeidelse av parkareal, stier og beplanting. Tabell 1: grov fremdriftsplan Fremdriftsplan vil oppdateres ifb inng\u00e5else av kontrakt med entrepren\u00f8r. Behov for endret periodisering i budsjett vil spilles inn i kommende rulleringer. 4. Totalkostnad og finansiering Totalkostnad p\u00e5 prosjektet etter P85 er beregnet til 135,8 mill. inkl. mva. Etter revidert budsjett 2024 (1. tertial og 2. tertial) er budsjettet oppjustert med privat finansiering fra innbetalte fondsmidler p\u00e5 15 mill. og 25% mva.komp p\u00e5 dette, som vil utgj\u00f8re 3,75 mill. Total ekstern finansiering er dermed 18,8 mill. Den kommunale andelen av totalkostnad i prosjektet utgj\u00f8r 117 mill. Den kommunale andelen inkluderer ogs\u00e5 prisstigning p\u00e5 2,3 mill.. Tabell 2: totalkostnad og finansiering Kostnadskalkyle og usikkerhetsvurdering Usikkerhetsanalysen ble gjennomf\u00f8rt v\u00e5ren 2023 med utgangspunkt i forprosjektet. Resultatene av denne, sammen med p\u00e5l\u00f8pte kostnader, viste en sluttkostnad som var h\u00f8yere enn det man hadde lagt til grunn. Prosjektet ble derfor gjennomg\u00e5tt for \u00e5 redusere kostnadene, og det ble gjennomf\u00f8rt en ny usikkerhetsanalyse. P50 og P85 m\u00e5ltallene som n\u00e5 foreligger er et resultat av et bearbeidet og nedskalert prosjekt. Grunnkalkyle 103,0 mill for prosjektet P50 114,7 mill P85 135,8 mill Det er marked som er vurdert som den st\u00f8rste usikkerhetsdriveren i prosjektet. Dette skyldes at de siste \u00e5rene har v\u00e6rt preget av en h\u00f8y prisvekst p\u00e5 blant annet byggevarer, i tillegg til h\u00f8y inflasjon og usikkerhet rundt leveringstider. Det er ogs\u00e5 stor usikkerhet knyttet til hvordan markedet vil utvikle seg p\u00e5 kort sikt. Dette er faktorer som er vanskelig \u00e5 p\u00e5virke, men som prosjektet jobber for \u00e5 f\u00f8lge opp og f\u00e5 redusert med involvering av marked og god konkurranse. 5. Driftskostnader Det er gjort en vurdering av kostnader knyttet til renhold og avfallsh\u00e5ndtering, vedlikehold av vannlek, gress og vegetasjon, vinterdrift, belysning og vedlikehold av bro, gangveier og natursteins-mur. S\u00e6rskilte vurderinger er gjort for vegetasjon og vinterdrift: \u2022 Det skal benyttes stedegen vegetasjon i park og i kantsonen Dette er vegetasjon som h\u00f8rer naturlig hjemme i M\u00f8llendal og langs elv, og det er et \u00f8nske at naturen skal vokse naturlig og kreve minst mulig skj\u00f8tsel. Dette er spesielt viktig langs elvebredden. \u2022 Elven og \u00f8kosystemet langs elven t\u00e5ler ikke salt. Det er avgj\u00f8rende at det ikke benyttes salt i forbindelse med vinterdrift. Gangbanene og broen skal ha et dekke som best\u00e5r av variasjon av rister og fast dekke \u2013 med form\u00e5l at nedb\u00f8r ikke skal legge seg. Vinterdrift p\u00e5 ny forbindelse mellom M\u00f8llendal \u00f8st og vest vil bli prioritert. \u2022 Prosjektet skal oppgradere VA-infrastruktur og tilrettelegge for separasjon av spillvann og overvann. Infrastruktur skal driftes av Bergen Vann, og kostnadene inng\u00e5r ikke i kostnadene for skj\u00f8tsel. \u00c5rlige kostnader for \u00e5 skj\u00f8tte parken estimeres til 140 000. Driftskostnader antas \u00e5 p\u00e5l\u00f8pe med hel\u00e5rsvirkning fra 2029. 6. Fagetatens vurdering og anbefaling Prosjektet med etableringen av M\u00f8llendal Elvepark inneb\u00e6rer flere tiltak som vil gi forbedringer innenfor omr\u00e5det. Herunder; - reetableringen av et mer naturlig elvel\u00f8p og vestnorsk natur vil gi redusert erosjon og -konsekvens av flom og \u00f8kt havniv\u00e5 - sanering av deler av et gammelt deponi og fjerning av forurensede masser fra M\u00f8llendalselva for \u00e5 forhindre spredning til M\u00f8llendalselven og Store Lungeg\u00e5rdsvann - separering av spill- og overvann for \u00e5 redusere overl\u00f8p fra spillvannsnettet ved store nedb\u00f8rsmengder og p\u00e5 denne m\u00e5ten bedre vannkvaliteten i Store Lungeg\u00e5rdsvann ytterligere. - etablering av en ny gang og sykkelforbindelse mellom nord og s\u00f8r-bredden av elva som knytter seg sammen med l\u00f8sningen regulert i forbindelse med Grieg akademiet i nord/\u00f8st og den eksiterende traseen langs M\u00f8llendalsveien i s\u00f8r/vest. - nye park- og gangareal langs elven vil gj\u00f8re elveparken til et attraktivt omr\u00e5de for rekreasjon og opphold. - En forutsetning for h\u00f8y arealutnyttelse innenfor planlagte boligprosjekter i omr\u00e5det Bymilj\u00f8etaten anbefaler \u00e5 gjennomf\u00f8re prosjektet med kostnadsramme p\u00e5 135,8 mill, hvorav 18,8 mill er privat finansiert gjennom utbyggingsavtaler. 7. Vedtakskompetanse I henhold til Bergen kommunes \u00f8konomireglement og budsjettfullmakter pkt. 2.3.g. skal det fattes gjennomf\u00f8ringsvedtak i f\u00f8lgende tilfeller: \u2022 F\u00f8r kontraktinng\u00e5else (ifm anskaffelsesprosess) av et prosjekt. \u2022 F\u00f8r oppstart av prosjekt (forprosjekt/skisse) om kostnadsramme avviker med mer enn 5% fra de kostnadsrammer som ligger til grunn for bystyrets sist vedtatte budsjett. \u2022 I de tilfeller hvor det foreligger vesentlige endringer i prosjektets karakter eller utforming, og det allerede er fattet gjennomf\u00f8ringsvedtak. \u2022 I henhold til Bergen kommunes \u00f8konomireglement og budsjettfullmakter pkt. 2.3.c. skal det fattes nytt gjennomf\u00f8ringsvedtak i tilfeller der det er behov for oppjustering av kostnadsramme i forhold til kostnadsestimat ved sist gjennomf\u00f8ringsvedtak. Dette gjelder n\u00e5r det er fortsatt mulig \u00e5 revurdere om hele/deler av prosjektet skal gjennomf\u00f8res. Bystyret fatter vedtak for investeringsprosjekter med kostnadsramme over 50 mill. 8. Vedtakspunkt Forslag til vedtak: 1. Prosjektet M\u00f8llendal Elvepark gjennomf\u00f8res med en kostnadsramme p\u00e5 135,8 mill. 2. Kostnaden dekkes over investeringsbudsjettet i handlings- og \u00f8konomiplan 2025 \u2013 2028 ved rullering. Kostnaden dekkes p\u00e5 f\u00f8lgende m\u00e5te: a. 117 mill. fra budsjettpost H328 M\u00f8llendal elve- og strandpark, ansvar 058066 Bylivvseksjonen, tjeneste 33510 Naturforvaltning og parkdrift. b. 15 mill. fra innbetalte fondsmidler p\u00e5 budsjettpost H320 Utbyggingsavtaler M\u00f8llendal c. 3,8 mill. i mva. komp. p\u00e5 innbetalte fondsmidler p\u00e5 H320 Utbyggingsavtaler M\u00f8llendal d. Endring i driftskostnadene til prosjektet innarbeides ved rullering til handlings- og \u00f8konomiplan 2026 \u2013 2029 Vedlegg: \u2022 H328 f\u00f8lgeskjema \u2022 H328 kostkalkyle \u2022 H328 usikkerhetsanalyse Med hilsen Bymilj\u00f8etaten Lise Reinertsen Geir Haveraaen Etatsdirekt\u00f8r Avdelingsleder Dokumentet er godkjent elektronisk. "
}