{
  "dokument_id": "89fd4888-b516-5173-9d96-5074f1430cf8",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 88 fra Jeron Joseph (A) om digitale n\u00f8kler - Utvalg for helse og sosial 2024",
  "url": "https://bergen.kommune.no/politikere-utvalg/api/fil/bk360/11182120/Svar-pa-skriftlig-sporsmal-nr-88-fra-Jeron-Joseph-A-om-digitale-nokler-Utvalg-for-helse-og-sosial-2024",
  "tekst": " BEHO - Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/143684-3 Saksbehandler: Khiem Duc Tran Fra Dato: 2. oktober 2024 Byr\u00e5d for eldre, helse og omsorg Svar p\u00e5 skriftlig sp\u00f8rsm\u00e5l nr. 88 fra Jeron Joseph (A) om digitale n\u00f8kler - Utvalg for helse og sosial 2024 Representanten Jeron Joseph (A) har den 18. september 2024 sendt inn f\u00f8lgende skriftlige sp\u00f8rsm\u00e5l: Sp\u00f8rsm\u00e5let er ang\u00e5ende bruken av digitale n\u00f8kler i kommunens tjenester. Sp\u00f8rsm\u00e5l til byr\u00e5den: Kan byr\u00e5den utdype hvordan digitale n\u00f8kler fungerer i systemene til Bergen Kommune, og hvilke tjenester eller omr\u00e5der de benyttes til? Hvilke sikkerhetstiltak er p\u00e5 plass for \u00e5 beskytte sensitiv informasjon n\u00e5r digitale n\u00f8kler brukes? I tillegg lurer sp\u00f8rrer p\u00e5 hvordan anbudsprosessen har foreg\u00e5tt i forbindelse med valg av leverand\u00f8r for det digitale n\u00f8kkelsystemet. Er det ogs\u00e5 gjort et fors\u00f8k p\u00e5 \u00e5 forh\u00f8re seg med Helse Bergen for \u00e5 finne muligheten for et samarbeid om et felles system? Svar fra byr\u00e5den: Bergen kommune ved Byr\u00e5dsavdeling for eldre, helse og omsorg inngikk i 7. april 2017 en avtale med Atea AS om kj\u00f8p av l\u00f8sning for elektroniske l\u00e5ser etter en offentlig anbudskonkurranse. Anskaffelsen skjedde som del av Velferdsteknologiprogrammet. Avtalen har en maksimal varighet til 6. april 2027 dersom Bergen kommune benytter gjenv\u00e6rende opsjon. L\u00f8sningen er levert av danske Bekey A/S. Den ble pilotert og gradvis rullet ut fra avtaleinng\u00e5else gjennom 2019 i alle bydeler. Per i dag er det montert ca. 7000 elektroniske l\u00e5ser, inkludert i fellesd\u00f8rer (for eksempel hovedd\u00f8rer i borettslag og sameier) og n\u00f8kkelbokser. Elektroniske l\u00e5ser brukes prim\u00e6rt hos tjenestemottakere tilh\u00f8rende Etat for hjemmebaserte tjenester. Bergen kommune var blant de f\u00f8rste kommunene i Norge som innf\u00f8rte bruk av elektroniske l\u00e5ser hos hjemmeboende tjenestemottakere, og er i dag en av de st\u00f8rste kommunale forvalterne av elektroniske l\u00e5ser i helse- og omsorgstjenestene. L\u00f8sningen fungerer ved at tjenestemottakere f\u00e5r montert en fysisk batteridrevet elektronisk l\u00e5s p\u00e5 innsiden av d\u00f8ren som erstatter eksisterende l\u00e5sesylinder. Det er ingen synlige endringer p\u00e5 utsiden av d\u00f8ren \u2013 tjenestemottaker og p\u00e5r\u00f8rende kan dermed fortsatt bruke egen n\u00f8kkel som normalt. Tjenesteytere fra Bergen kommune kan med sin tjenestetelefon bruke en mobilapplikasjon for \u00e5 \u00e5pne den elektroniske l\u00e5sen n\u00e5r de ankommer tjenestemottakers bopel, for eksempel ved planlagt bes\u00f8k, utrykning ved utl\u00f8st trygghetsalarm eller som bistand til n\u00f8detatene. Dette gir en mer effektiv og trygg tjenesteproduksjon ved at Bergen kommune ikke m\u00e5 forvalte fysiske n\u00f8kler, samt at v\u00e5rt personell kan l\u00e5se seg inn i bopelen dersom tjenestemottaker har vansker for \u00e5 \u00e5pne d\u00f8ren selv eller har behov for hjelp raskt (for eksempel ved utl\u00f8st trygghetsalarm). Det har hele veien et stort fokus p\u00e5 \u00e5 beskytte sensitiv informasjon om tjenestemottakeren i l\u00f8sningen. Som tidligere nevnt vises det ikke p\u00e5 utsiden av bopel av tjenestemottaker har elektronisk l\u00e5s, og dermed helsetjenester fra Bergen kommune. Systemet som styrer tilgangene inneholder minimalt med informasjon om den enkelte bruker, og ingen helseopplysninger utover det at det er montert en elektronisk l\u00e5s hos en gitt person. Tilganger gis kun til ansatte som har tjenstlig behov for tilgang, og all bruk av l\u00f8sningen loggf\u00f8res. B\u00e5de tjenestetelefonen og mobilapplikasjonen krever personlig innlogging fra tjenesteyteren, s\u00e5 dersom telefonen kommer p\u00e5 avveie vil denne automatisk bli sperret slik at uvedkommende ikke kan benytte den. All kommunikasjon mellom elektroniske enheter og servere er kryptert, og leverand\u00f8ren er forpliktet til \u00e5 overholde Norm for informasjonssikkerhet og personvern i helse- og omsorgssektoren1. L\u00f8sningen er penetrasjonstestet av Norsk helsenett (HelseCERT). Anskaffelsen av dagens l\u00f8sning ble gjennomf\u00f8rt som konkurranse med forhandling2 i henhold til regelverket for offentlige anskaffelser ifra 27. oktober 2016 til 4. april 2017. Seks leverand\u00f8rer s\u00f8kte om prekvalifisering og av disse ble tre kvalifisert til \u00e5 delta videre inn i tilbudsfasen. Etter to forhandlingsrunder og et endelig tilbud ble Atea AS til slutt vurdert som tilbyderen med den beste l\u00f8sningen i forhold til pris, og fikk dermed tildelt kontrakten. N\u00e5r det gjelder samarbeid med Helse Bergen HF er dette ikke vurdert, ettersom elektroniske l\u00e5ser er montert hos hjemmeboende brukerne som mottar tjenester fra Bergen kommune. Ambulanse og andre n\u00f8detater leverer ikke eller i sv\u00e6rt begrenset grad tilsvarende typer tjenester som krever jevnlig og planlagt tilgang til bopel. I tilfeller hvor det er n\u00f8dvendig med akutt tilgang har Bergen kommune bist\u00e5tt ved \u00e5 rykke ut med hjemmesykepleiere eller responsteam fra Responssenteret. Slik dagens l\u00f8sning er teknisk satt opp er det sv\u00e6rt krevende \u00e5 gi tilgang til personell utenfor Bergen kommune som ikke har tjenestetelefoner levert av Bergen kommune. Dette blir derimot hensyntatt i den nye anskaffelsen som planlegges, slik at det skal bli enklere \u00e5 gi tilgang til for eksempel n\u00f8detater ved akutte hendelser hos tjenestemottakere med elektroniske l\u00e5ser fra Bergen kommune. Marte Joan Monstad - Byr\u00e5d for eldre, helse og omsorg Dokumentet er godkjent elektronisk. 1 Normen \u2013 Norm for informasjonssikkerhet og personvern i helse- og omsorgssektoren - ehelse 2 Konkurranse med forhandlinger | Anskaffelser.no "
}