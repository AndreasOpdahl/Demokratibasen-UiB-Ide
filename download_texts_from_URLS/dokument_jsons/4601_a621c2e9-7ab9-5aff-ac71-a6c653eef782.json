{
  "dokument_id": "a621c2e9-7ab9-5aff-ac71-a6c653eef782",
  "doc_type": "case_minutes",
  "kommune": 4601,
  "tittel": "Saksprotokoll RBA, 14012025, Sak 3/25, Saksfremlegg, Fana,  Gnr. 40,  Bnr. 420,  S\u00f8rhaugen,  Skjold,  Reguleringsplan",
  "url": "https://bergen.kommune.no/politikere-utvalg/api/fil/bk360/12016713/Innstilling-vedtak-Saksfremlegg-Fana-Gnr-40-Bnr-420-Sorhaugen-Skjold-Reguleringsplan",
  "tekst": "Saksfremlegg, Fana, Gnr. 40, Bnr. 420, S\u00f8rhaugen, Skjold, Reguleringsplan R\u00e5det for byforming og arkitektur (RBA) behandlet saken i m\u00f8tet 14.01.2025 sak 3/25 og fattet f\u00f8lgende vedtak: Innledning S\u00f8rhaugen p\u00e5 Skjold er i dag et eneboligomr\u00e5de med spredt bebyggelse p\u00e5 relativt store tomter i et kupert terreng som skr\u00e5ner ned mot motorveien mot vest. Mot s\u00f8t er planomr\u00e5det avgrenset av en bratt bevokst skr\u00e5ning som g\u00e5r ned mot Fanaveien. Gjennom kommuneplanens arealdel (KPA) \u00e5pnes det for en fortetting av omr\u00e5det, og planomr\u00e5det har sentral beliggenhet med kort avstand til funksjoner som barnehage, skole, idrettsanlegg, tjenesteyting, handel og kollektivtransport. Felt B/T Dette feltet ligger nord i planomr\u00e5der, og ligger delvis innenfor sentersonen p\u00e5 Skjold.. Planforslaget legger opp til en sv\u00e6rt kraftig urbanitet mot nord, der den foresl\u00e5tte byg\u00e5rdsstrukturen fremst\u00e5r noe isolert fra sine landlige omgivelser. Slik sett fremst\u00e5r den sv\u00e6rt kraftige urbaniteten i blokkbebyggelsen mot nord som noe selvmotsigende, da resten av omgivelsene i planomr\u00e5det i dag er gr\u00f8nnstruktur og lave bygg opp mot en sv\u00e6rt bred trafikk\u00e5re som rommer b\u00e5de vei og bybane. Elementene som vist p\u00e5 illustrasjonene av bebyggelsen i felt F/T som bryter med str\u00f8kskarakteren er omfang av boenheter, h\u00f8yder og antall etasjer p\u00e5 bebyggelsen, store rom for sykkelparkering bak vindusfasader, fremmede bygningstypologier og materialbruk. utforming av balkonger og balustrader, alle elementer som samlet bidrar til \u00e5 gi dette omr\u00e5det en fremmed urbanitet. Selv om den nordligste delen av planomr\u00e5det ligger innenfor fortettingssone, er det lite sannsynlig at omr\u00e5det mot Fanaveien noen gang vil fremst\u00e5 som en gate, og derfor b\u00f8r bebyggelsen som skal ligge lange denne heller forholde seg som beliggende mot en vei. Tverrsnittet av veien er per i dag 33m. Et vanlig gatetverrsnitt er 12-14 meter, en avstand som i langt st\u00f8rre grad demokratiserer g\u00e5ende, syklister og kj\u00f8rende \u2013 noe vi ikke ser i denne situasjonen. Terrenget stiger ogs\u00e5 bratt fra veikanten oppover mot vest. Den sammenhengende bebyggelse mot Fanaveien fremst\u00e5r ogs\u00e5 som lenger enn de 70 meterne som er satt som maksimal grense i sentrumsomr\u00e5der. Den en lang sammenhengende kvartalsstruktur som er strukket helt ut i kanten av en vei som er meget trafikkert der ogs\u00e5 Bybanen g\u00e5r. Denne er ikke en gate man kan krysse, men en vei som har en stor trafikk som passerer forbi. Innlevert planforslag med en bebyggelse p\u00e5 inntil seks etasjer mot Fanavegen utfordrer PBE sine tilbakemeldinger. Bebyggelsen ar en maksimal koteh\u00f8yde p\u00e5 +73 meter som ligger over koteh\u00f8yden p\u00e5 Skjoldhagen som er p\u00e5 63,5 meter. Utnyttelse og byggeh\u00f8yder innenfor felt B/T m\u00e5 derfor sees i sammenheng med omkringliggende bebyggelse og nytt leilighetsbygg p\u00e5 nord\u00f8stsiden av Fanavegen (Skjoldhagen). Skjoldhagen er det eneste prosjektet med en sammenlignbar skala tett p\u00e5 planomr\u00e5det. Bebyggelsen mot Skjoldalia mot nord kan gjerne ha en blokktypologi, men for \u00e5 unng\u00e5 en sammenhengende lang og h\u00f8y bygningsrekke mot Fanaveien (med to etasjers h\u00f8ye lokaler mot veien som det kun er tenkt sykkelparkerings som funksjon), anbefaler RBA at man rykker blokken mot Fanaveien litt inn i terrenget, og oppl\u00f8ser hj\u00f8rnet i karrebebyggelsen slik at man kan f\u00e5 en forbindelse opp og inn i tunet. Dette kan skape flere forbindelser og aktivitet rundt nordre hj\u00f8rne av karreen. Felt BK1-BK6 Dette feltet ligger lenger s\u00f8r i planomr\u00e5det, og har en relativt kupert karakter med eneboligbebyggelse p\u00e5 store tomter. Planforslaget legger her opp til en transformasjon fra eneboligomr\u00e5de, der st\u00f8rstedelen av boligene forutsettes revet; til et omr\u00e5de med rekkehusbebyggelse og noen mindre blokker. I innlevert planforslag foresl\u00e5s det ca. 61 rekkehus fordelt i felt BK1-BK6. Rekkehusene er planlagt i lange rekker langs en veisl\u00f8yfe med utsikt til det omliggende terrenget. Mot \u00f8st er det innf\u00f8rt en dobbel rekkehusrekke. Rekkehus er en mer akseptabel typologi enn blokkbebyggelse i dette omr\u00e5det, men noen av rekkene er litt for lange og homogene, og ligger med for liten avstand seg imellom. RBA vurderer det slik at rekkehusstrukturen i innlevert planforslag fremst\u00e5r for tett og for h\u00f8y, og det er vist lite variasjon i rekkehusene. Dette gjelder s\u00e6rlig innenfor BK3. Foresl\u00e5tte byggeh\u00f8yder, sammen med begrenset bredde mellom langsidene, gj\u00f8r at byggene vil fremst\u00e5 som ruvende i terrenget. og arealer mellom byggene vil bli trange. R\u00e5det vurderer derfor at byggene i felt BK3 er for h\u00f8ye, s\u00e6rlig i vestlige del. Snitt i figur 9 viser ogs\u00e5 at det kan jobbes videre med en bedre terrengtilpasning, sett i forhold til terrengniv\u00e5 i f_UTE. Tverrsnitt H-H viser at terrengniv\u00e5et presses ned for \u00e5 f\u00e5 flere etasjer med bebyggelse p\u00e5 bekostning av terrengtilpasning og menneskelig skala. Snittet viser ogs\u00e5 at rekken lengst mot \u00f8st i BK3 med fordel kunne v\u00e6rt sl\u00f8yfet, for \u00e5 gi rekkehusbebyggelsen en konsekvent struktur med en side som vender ut mot felles vei, og en side som vender ut mot omliggende landskap mot \u00f8st. Slik kan man ogs\u00e5 oppn\u00e5 en bedre kontakt med parken mot nord og vest. Langsnitt J-J viser ogs\u00e5 at rekkehusbebyggelsen er tenkt plassert en etasje ned i terrenget i forhold til dagens terreng. Her b\u00f8r man unng\u00e5 \u00e5 endre terrenget i s\u00e5 stor grad som vist, og heller la bebyggelsen ligge som et teppe p\u00e5 eksisterende terreng. Gr\u00f8ntdrag 2 R\u00e5det foresl\u00e5r at rekken lengst mot \u00f8st i BK3 utg\u00e5r for \u00e5 gi st\u00f8rre plass til et sammenhengende gr\u00f8ntdrag rundt hagen som skal bevares. Formingsveileder Det er positivt at det er utarbeidet en formingsveileder for planarbeidet. Temaet Inndeling og utforming av fasader under kapittelet Del 1 \u2013 Bebyggelse burde ogs\u00e5 hatt et prinsipp om hvordan byggenes fasader m\u00f8ter bakken og m\u00f8ter himmelen. Blokkbebyggelsen mot nord er illustrert i planforslaget med \u00e5pne fasader der veggene over visuelt hviler p\u00e5 tynne s\u00f8yler, noe som gir et inntrykk av et bygg som ikke er landet p\u00e5 bakken. St\u00f8yskjerm R\u00e5det anbefaler at transparente partier b\u00f8r prioriteres for \u00e5 unng\u00e5 at f_UTE blir lukket rom mellom bygg og h\u00f8y st\u00f8yskjerm. Konklusjon: RBA kan anbefale at endringene som beskrevet over innarbeides i det videre planarbeidet. 3 "
}