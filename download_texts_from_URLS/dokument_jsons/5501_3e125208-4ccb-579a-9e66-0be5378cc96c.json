{
  "dokument_id": "3e125208-4ccb-579a-9e66-0be5378cc96c",
  "doc_type": "case_presentation",
  "kommune": 5501,
  "tittel": "Innbyggerforslag - Infrastruktur Lyngsalpan",
  "url": "https://innsyn.tromso.kommune.no/application/getMoteDokument?dokid=2001652619",
  "tekst": "Arkivsaksnr. 23/19060-5 Saksbehandler Kristin Lindberg Saksgang M\u00f8tedato Formannskapet 09.04.2024 Kommunestyret 17.04.2024 Innbyggerforslag - Infrastruktur Lyngsalpan Kommunedirekt\u00f8rens innstilling til vedtak: 1. Kommunestyret tar innbyggerforslaget \u00abinfrastruktur Lyngsalpan\u00bb til behandling. 2. Innbyggerforslaget foresl\u00e5s \u00e5 bli lagt til den nyetablerte Reisem\u00e5lsledelsen, og vil bli tatt opp i forbindelse med kommunens reiselivsstrategi. Mari Hult Enoksen Mette Moh\u00e5g Ass. Kommunedirekt\u00f8r Direkt\u00f8r, avdeling for bymilj\u00f8 1 Hva saken gjelder Saken gjelder behandling av innbyggerforslag med tittelen \u00abVi m\u00e5 f\u00e5 p\u00e5 plass n\u00f8dvendig infrastruktur for \u00e5 im\u00f8tekomme veksten av turister som er i og rundt Lyngsalpan i Troms\u00f8 Kommune\u00bb. Innbyggerforslaget ble registrert p\u00e5 minsak.no og sendt til kommunens postmottak 14.11.2023 av Mari-Ann Benonisen, med poststed og adresse 9045 Lakselvbuktlia. Forslaget har f\u00e5tt 318 underskrifter, og oppfyller dermed Kommunelovens \u00a7 12-1 der det fremkommer at 300 underskrifter er tilstrekkelig for \u00e5 melde inn forslag. Forslaget faller inn under kommunelovens Kapittel 12. Innbyggerdeltakelse, der det fremkommer at innbyggerne i kommunen kan fremme forslag som gjelder kommunens virksomhet. Kommunestyret skal selv ta stilling til om det aktuelle forslaget gjelder kommunens virksomhet. De som st\u00e5r bak et forslag har ikke krav p\u00e5 noe bestemt utfall av saken. Det er kommunestyret som skal ta stilling til dette forslaget innen 6 m\u00e5neder etter at forslaget har f\u00e5tt tilstrekkelig antall underskrifter. Det kreves ikke at kommunestyret har fattet endelig beslutning i saken. Kommunen er forpliktet til \u00e5 holde initiativtaker (forslagsstiller) orientert om avgj\u00f8relser og tiltak som fattes som en f\u00f8lge av forslaget. Denne informasjonsplikten f\u00f8lges ogs\u00e5 av forvaltningslovens \u00a7 11. Administrasjonen ved saksbehandler vil informere forslagsstiller om videre saksgang s\u00e5 snart saken er opprettet og lagt til formansskapet for behandling 09.04.2024. Saken legges videre til kommunestyret 17.04.2024, og forslagsstiller vil bli informert om status etter behandling. Administrasjonen kan ikke se at tilsvarende type sak har v\u00e6rt behandlet av kommunestyret i l\u00f8pet av valgperioden, eller at sak med samme innhold som et tidligere innbyggerforslag er blitt behandlet. Vilk\u00e5rene for behandling er derfor tilstede. Saksutredning Innbyggerforslaget er sendt inn av Mari-Ann Benonisen, og gjengis her i sin helhet: I l\u00f8pet av de siste 10-15 \u00e5rene har Lyngsalpan blitt et enormt trekkplaster og er kjent i skimilj\u00f8et i hele verden. Omr\u00e5det ligger mellom fjordene Ullsfjorden og Lyngen og er vernet som Lyngsalpan landskapsvernomr\u00e5de. Fjellomr\u00e5de deles mellom kommunene Troms\u00f8, Lyngen, Balsfjord og Storfjord. Mange som bes\u00f8ker Lakselvbukt og omr\u00e5det rundt tror de er i Lyngen og bes\u00f8kende skriver p\u00e5 Instagram og andre p\u00e5 sosiale medier at de har v\u00e6rt i Lyngen. Derfor mener vi at Troms\u00f8 kommune m\u00e5 ta eierskap til sin del av Lyngsalpan. Det vil gagne b\u00e5de lokalbefolkningen og Troms\u00f8 som helhet. Klima- og milj\u00f8departementet har til vurdering om Lyngsalpan skal f\u00e5 status som nasjonalpark. Hele vestsiden av Lyngsalpan befinner seg i Troms\u00f8 kommune. Jiekkevarre (1834 moh) er Troms sitt h\u00f8yeste fjell og normalruta til toppen g\u00e5r fra Lakselvbukt. Topp-punktet deler Troms\u00f8 kommune med Lyngen. Mange andre kommuner markedsf\u00f8rer nettopp dette med \u00e5 ha det h\u00f8yeste fjellet i fylket, det gj\u00f8r ikke Troms\u00f8. Turbeskrivelse til Jiekkevarri/Holmbukttinden blir i Fri Flyt beskrevet slik: \u00abDet kan diskuteres hva som er Norges flotteste skitur, men uansett vil turen over hele Jiekkevarrimassivet rage h\u00f8yt p\u00e5 den lista, om ikke \u00f8verst\u00bb. P\u00e5 vegne av en initiativgruppe lokalt sp\u00f8r vi: Hvilke muligheter gir det Troms\u00f8 at vi har Lyngsalpan i kommunen? Sammen m\u00e5 vi se p\u00e5 behovet for n\u00f8dvendig infrastruktur, og hvilke muligheter som kan skapes innen n\u00e6rings- og reiseliv. Vi mener at ved \u00e5 gj\u00f8re de rette grepene vil vi f\u00e5 et l\u00f8ft b\u00e5de lokalt, men ogs\u00e5 et l\u00f8ft for hele kommunen 2 Forslaget foresl\u00e5r at Troms\u00f8 Kommune m\u00e5 ta st\u00f8rre eierskap til sin del av Lyngsalpan (ogs\u00e5 Lyngsalpene). Dette grunnet stedets attraktivitet og vekst i tilfang av turister. I forslaget fremmes to hovedbudskap; det ene er at Troms\u00f8 Kommune i sin markedsf\u00f8ring b\u00f8r nevne Lyngsalpan som det h\u00f8yeste fjellet i kommunen. Det andre er at Troms\u00f8 Kommune, i fellesskap med flere, b\u00f8r tilrettelegge for bedre infrastruktur i det popul\u00e6re omr\u00e5det som vil bidra til et l\u00f8ft for hele omr\u00e5det, inkludert Troms\u00f8 kommune. 21.02.2024, sak 21/24, ble det politisk vedtatt i MIKS-utvalget at man skal etablere en reisem\u00e5lsledelse. Reisem\u00e5lsledelsen er et r\u00e5dgivende og koordinerende frittst\u00e5ende organ for offentlige instanser, reiselivsorganisasjoner og \u2013 akt\u00f8rer, fagforeningene og befolkningen. Reisem\u00e5lsledelsen skal bidra inn i kommunens reisem\u00e5lsstrategi og se n\u00e6ringsutvikling, bes\u00f8ksforvaltning og lokalsamfunnet i sammenheng. Reisem\u00e5lsledelsen skal videre bidra til sterkere samhandling mellom akt\u00f8rene, og forene ulike interesser. Den skal styrke n\u00e6ringslivets og kommunens evne til \u00e5 h\u00e5ndtere bes\u00f8k, og bidra inn i arbeidet med at Troms\u00f8 Kommune blir pilotkommune for bes\u00f8ksbidrag (ogs\u00e5 kalt \u00abturistskatt\u00bb, en betegnelse vi ikke skal benytte). Reisem\u00e5lsledelsen skal v\u00e6re en sentral h\u00f8ringsinstans for kommunens politiske organer i reiselivsrelaterte saker og bidra til en b\u00e6rekraftig reiselivsutvikling gjennom videref\u00f8ring av merkeordningen for b\u00e6rekraftige reisem\u00e5l. Reisem\u00e5lsledelsen best\u00e5r av 11 medlemmer, hvorav en av disse er Troms Fylkeskommune. Dette valget er gjort med bakgrunn i at reisestr\u00f8mmer og bes\u00f8ksm\u00f8nster sjelden styres av kommunegrenser, og tilrettelegging av infrastruktur m\u00e5 skje etter samarbeid mellom Troms\u00f8 Kommune og Troms Fylkeskommune. Reisem\u00e5lsledelsens form\u00e5l er \u00e5 bidra til \u00e5 utvikle og forvalte Troms\u00f8 som en attraktiv og b\u00e6rekraftig destinasjon for lokalbefolkningen og bes\u00f8kende, samtidig vil den m\u00e5tte samarbeide og koordinere mot andre kommuner i fylket, n\u00e5r hensiktsmessig. Dette innbyggerforslaget er et eksempel p\u00e5 dette. Lyngsalpan deles mellom kommunene Troms\u00f8, Lyngen, Balsfjord og Storfjord, og en tilrettelegging av infrastruktur vil vedr\u00f8re \u00f8vriger kommuner og/eller Troms Fylkeskommune. Et annet av de 11 medlemmene i Reisem\u00e5lsledelsen er Visit Troms\u00f8-regionen, som har som mandat \u00e5 utvikle, markedsf\u00f8re, informere om og selge tjenester som fremmer bes\u00f8kstrafikk til Troms\u00f8-regionen, samt v\u00e6re samordnende bindeledd for ovennevnte aktiviteter mellom det offentlige og n\u00e6ringslivet og overfor reiselivets organisasjoner, regionalt og nasjonalt. De vil ha en sterk stemme i forhold til sp\u00f8rsm\u00e5let om \u00e5 bruke Lyngsalpan mer aktivt i markedsf\u00f8ringssammenheng. Konklusjon Innbyggerforslagets innhold er av en slik karakter at det foresl\u00e5s \u00e5 bli lagt til den nyetablerte Reisem\u00e5lsledelsen og vil bli tatt opp i forbindelse med kommunens reiselivsstrategi. Reisem\u00e5lsledelsen kan r\u00e5dgi og koordinere innholdet i forslaget med bakgrunn i dets mandat og medlemmer. Vedtakskompetanse Kommunestyret Vedlegg Ingen vedlegg 3 "
}