{
  "dokument_id": "15f36c9f-6826-522c-8aa6-0dfc2c1a574c",
  "doc_type": "case_attachment",
  "kommune": 4601,
  "tittel": "Prosjektplan - forvaltningsrevisjon og eierskapskontroll av Bergen Havn AS",
  "url": "https://bergen.kommune.no/politikere-utvalg/api/fil/bk360/10558750/Prosjektplan-forvaltningsrevisjon-og-eierskapskontroll-av-Bergen-Havn-AS",
  "tekst": "Forvaltningsrevisjon og eierskapskontroll | Bergen kommune Bergen Havn AS Prosjektplan Juni 2024 \u00abForvaltningsrevisjon og eierskapskontroll av Bergen Havn AS - prosjektplan\u00bb Juni 2024 Prosjektplanen er utarbeidet for Bergen kommune av Deloitte AS. Deloitte AS Postboks 6013 Postterminalen, 5892 Bergen tlf: 55 21 81 00 www.deloitte.no forvaltningsrevisjon@deloitte.no Innhold 1 Form\u00e5l og problemstillinger 2 2 Revisjonskriterier 4 3 Metode 7 4 Tid og ressursbruk 8 1 1 Form\u00e5l og problemstillinger 1.1 Bakgrunn Deloitte har i samsvar med bestilling fra kontrollutvalget i m\u00f8te den 21.05.2024, sak 57/24 og 58/24 utarbeidet en prosjektplan for forvaltningsrevisjon og eierskapskontroll av Bergen Havn AS. I risiko- og vesentlighetsvurderingen for Bergen kommune ble det pekt p\u00e5 flere risikoomr\u00e5der knyttet til Bergen Havn AS. Det ble blant annet pekt p\u00e5 at det har v\u00e6rt uenigheter mellom eierne knyttet til lokasjonen av ny havn og at det er uavklart hvordan den nye havnen skal finansieres. Det ble pekt p\u00e5 at selskapet ikke vil ha r\u00e5d til \u00e5 flytte havnen uten \u00e5 f\u00e5 \u00f8konomisk bistand. 1.2 Om Bergen Havn AS Bergen kommune eier 50 % av aksjene i Bergen Havn AS. \u00d8vrige aksjon\u00e6rer er \u00d8ygarden kommune (20 %), Alver kommune (18 %), Ask\u00f8y kommune (5 %), Bj\u00f8rnafjorden kommune (5 %), Austrheim kommune (1 %) og Fedje kommune (1 %). Bergen Havn AS skal ivareta og samordne havneoppgaver i eierkommunene, herunder utvikling av havnene i regionen som attraktive havner i regional, nasjonal og internasjonal sammenheng. Fra 1. mai 2019 overtok Bergen Havn AS den havnevirksomheten som tidligere hadde blitt drevet i det interkommunale samarbeidsorganet Bergen og Omland Havnevesen, og skal i dag drive virksomheten innenfor rammene av havne- og farvannsloven fra 01.01.2020. Forvaltningsdelen, dvs. den lovp\u00e5lagte virksomheten knyttet til farvannsforvaltning og saksbehandling for tiltak i sj\u00f8, er delegert til det interkommunale selskapet Bergen Havn Farvannsforvaltning IKS. Det fremg\u00e5r av \u00e5rsrapporten for 2023 at virksomheten i Bergen Havn AS styres etter fire strategiske m\u00e5l: \u2022 Solid og l\u00f8nnsom \u00f8konomi \u2022 Utslippsfri og attraktiv havnedrift \u2022 Etablering av ny godshavn p\u00e5 \u00c5gotnes innen 2027 \u2022 Dobling av godsvolumet over kai og \u00f8ke verdiskapingen knyttet til gods I \u00e5rsrapporten for 2023 blir det pekt p\u00e5 at Bergen Havn AS har en solid \u00f8konomi, og at selskapet ikke har mottatt tilskudd eller st\u00f8tte av vesentlig betydning i 2023. Tabell 1 gir en oversikt over de \u00f8konomiske n\u00f8kkeltallene til Bergen Havn AS for perioden 2020-2023. Tabell 1: N\u00f8kkeltall for Bergen Havn AS (konsern). Tall i hele tusen per 31.12.2023. N\u00f8kkeltall 2023 2022 2021 2020 Totalinntekt 222 557 191 824 137 148 121 935 Driftsresultat 44 524 33 032 3 454 -2 750 \u00c5rsresultat 36 247 17 468 -4 787 754 Egenkapital 675 648 639 400 621 241 625 257 Gjeld 310 045 306 214 314 315 257 824 Bergen Havn AS har to datterselskaper; Bergen Havn \u00c5gotnes AS og Bergen Havn Utvikling AS, samt eierinteresser i to ytterligere selskaper; Plug Bergen AS og EPI AS. Bergen Havn \u00c5gotnes AS og Bergen Havn Utvikling AS eies sammen med \u00d8ygarden kommune, der Bergen Havn AS sine eierandeler utgj\u00f8r 78,95 % i begge selskap. I eierskapsmeldingen til Bergen kommune blir det pekt p\u00e5 at selskapene besitter strategiske landomr\u00e5der som vil v\u00e6re viktige for en eventuell etablering av ny godshavn. Plug Bergen AS eies 50 % av Bergen Havn AS, mens Eviny sitt datterselskap Plug Holding AS eier de resterende 50 %. Selskapet har ansvar driften av landstr\u00f8manlegget til havnen. Bergen Havn kan til enhver tid tilby landstr\u00f8m til 16 offshoreskip og 3 cruiseskip samtidig. EPI AS eies av Bergen Havn AS (46,8 %) sammen med en rekke andre norske havner. Selskapet har utviklet indeksen Environmental Port Index (EPI), som danner grunnlag for differensierte satser for kaivederlag i tr\u00e5d med skipenes milj\u00f8profil og forurensende forbruk i havn. 2 1.3 Form\u00e5l og problemstillinger Form\u00e5let med prosjektet vil v\u00e6re \u00e5 unders\u00f8ke om Bergen kommune har etablert en eierstyring av Bergen Havn AS i samsvar med lovkrav og etablerte normer for eierskapsforvaltning, samt egne vedtak og rutiner. Videre er det et form\u00e5l \u00e5 unders\u00f8ke i hvilken grad Bergen Havn AS har etablert hensiktsmessige systemer for internkontroll for \u00e5 sikre at eiernes m\u00e5l, krav og forventninger blir fulgt opp. Med bakgrunn i form\u00e5let er det utarbeidet f\u00f8lgende problemstillinger som vil bli unders\u00f8kt: 1) Har Bergen kommune etablert en eierstyring av Bergen Havn AS i samsvar med lovkrav, relevante anbefalinger og etablert rutiner for eierskapsforvaltning? Herunder: a) Har Bergen kommune etablert en eierstrategi med tydelige m\u00e5l, krav og forventninger til Bergen Havn AS? b) Har Bergen kommune fulgt opp selskapet i samsvar med etablert rutiner for eierstyring og de f\u00f8ringer som er gitt til Bergen Havn AS? c) Har Bergen kommune tilstrekkelige rutiner for \u00e5 holde folkevalgte organ jevnlig oppdatert om driften og utviklingen til Bergen Havn AS? d) Har Bergen kommune sikret en hensiktsmessig sammensetning av styret til Bergen Havn AS, og er styreutnevnelsene i samsvar med kommunens regler for dette? Under dette, blir det gjennomf\u00f8rt systematiske styreevalueringer, og blir evalueringene brukt i arbeidet med rekruttering og oppl\u00e6ring av nye styremedlemmer? 2) Har Bergen Havn AS etablert et hensiktsmessig system for oppf\u00f8lging av krav og forventninger fra Bergen kommune som eier? Herunder: a) Har Bergen Havn AS etablert egne styringsdokumenter for virksomheten (strategier, handlingsplaner mv.), som bygger videre p\u00e5 f\u00f8ringene i de overordnede styringsdokumentene fra eierne? b) Er fullmakter, myndighet og ansvar i Bergen Havn AS tydelig definert? c) Har Bergen Havn AS hensiktsmessige systemer for \u00e5 sikre at: i) M\u00e5l blir innfridd? ii) Risikoer blir identifisert? iii) Risikoreduserende tiltak og kontroller blir iverksatt? iv) Avvik blir fulgt opp? d) I hvilken grad har Bergen Havn etablert rutiner for \u00e5 sikre at sentrale arbeidsprosesser blir gjennomf\u00f8rt i samsvar regelverk og f\u00f8ringer fra eierne? 3 2 Revisjonskriterier 2.1 Innledning Revisjonskriteriene vil bli hentet fra og utledet av autoritative kilder, rettsregler, politiske vedtak og fastsatte retningslinjer. Revisjonskriteriene er ikke utt\u00f8mmende for hva som kan v\u00e6re relevant i forvaltningsrevisjonen og eierskapskontrollen. Andre kriterium vil kunne komme til dersom det skulle v\u00e6re n\u00f8dvendig for \u00e5 f\u00e5 en fullstendig unders\u00f8kelse og vurdering av problemstillingene. 2.2 Kommuneloven Kommuneloven p\u00e5legger Bergen kommune \u00e5 utarbeide en eierskapsmelding som skal vedtas av bystyret minst \u00e9n gang per valgperiode. Dette g\u00e5r fram av lovens \u00a7 26-1: Kommuner og fylkeskommuner skal minst \u00e9n gang i valgperioden utarbeide en eierskapsmelding som skal vedtas av kommunestyret eller fylkestinget selv. Eierskapsmeldingen skal inneholde: a) Kommunens eller fylkeskommunens prinsipper for eierstyring. b) En oversikt over selskaper, kommunale eller fylkeskommunale foretak og andre virksomheter som kommunen eller fylkeskommunen har eierinteresser eller tilsvarende interesser i. c) Kommunens eller fylkeskommunens form\u00e5l med sine eierinteresser eller tilsvarende interesser i virksomhetene nevnt i bokstav b. 2.3 Aksjeloven Aksjeloven \u00a7 5-1 f\u00f8rste ledd viser til at \u00abgjennom generalforsamlingen ut\u00f8ver aksjeeierne den \u00f8verste myndighet i selskapet\u00bb. Alle aksjeeierne har rett til \u00e5 m\u00f8te i generalforsamlingen, jf. \u00a7 5-2. Styremedlemmene blir valgt av generalforsamlingen, som ogs\u00e5 avgj\u00f8r om det skal velges varamedlemmer (jf. \u00a7 6- 3 f\u00f8rste ledd). Styremedlemmer tjenestegj\u00f8r i to \u00e5r og tjenestetiden kan i vedtektene settes kortere eller lengere, herunder p\u00e5 ubestemt tid (jf. \u00a7 6-6). I aksjeloven \u00a7 6-12 g\u00e5r det fram at: 1) Forvaltningen av selskapet h\u00f8rer under styret. Styret skal s\u00f8rge for forsvarlig organisering av virksomheten. 2) Styret skal i n\u00f8dvendig utstrekning fastsette planer og budsjetter for selskapets virksomhet. Styret kan ogs\u00e5 fastsette retningslinjer for virksomheten. 3) Styret skal holde seg orientert om selskapets \u00f8konomiske stilling og plikter \u00e5 p\u00e5se at dets virksomhet, regnskap og formuesforvaltning er gjenstand for betryggende kontroll. \u00a7 6-12 er den paragrafen som definerer \u00abforvaltningsansvaret\u00bb til styret. \u00a7 6-13 blir tilsvarende omtalt som \u00abtilsynsansvaret\u00bb. Det g\u00e5r fram av \u00a7 6-13 at styret sitt tilsynsansvar inneb\u00e6rer at styret skal f\u00f8re tilsyn med den daglige ledelsen og selskapet sin virksomhet ellers. Styret kan fastsette instruks for den daglige ledelsen. If\u00f8lge \u00a7 6-14 skal daglig leder st\u00e5 for den daglige ledelsen av selskapet sin virksomhet, samt f\u00f8lge de retningslinjer og p\u00e5legg som styret gir. Videre g\u00e5r det fram at den daglige ledelsen ikke omfatter saker som etter selskapet sitt forhold er av uvanlig art eller stor betydning. I tillegg skal daglig leder s\u00f8rge for at selskapet sitt regnskap er i samsvar med lov og forskrift, samt at formuesforvaltningen er ordnet p\u00e5 en betryggende m\u00e5te. Minst hver fjerde m\u00e5ned skal daglig leder, i m\u00f8te eller skriftlig, gi styret underretning om selskapet sin virksomhet, stilling og resultatutvikling, jf. \u00a7 6-15. Videre kan styret, eller det enkelte styremedlem, til enhver tid kreve at daglig leder gir styret en n\u00e6rmere utredelse om bestemte saker. Aksjeloven \u00a7 6-23 f\u00f8rste ledd sier at styret skal fastsette en styreinstruks som gir n\u00e6rmere regler om styret sitt arbeid og saksbehandling. 4 2.4 KS sine anbefalinger for god eierstyring KS har utarbeidet 21 anbefalinger for god eierstyring og selskapsledelse i kommunal sektor. Under er et utvalg av anbefalingene: Anbefaling 1: \u00abKommunen b\u00f8r som eier s\u00f8rge for en selskapsform som er tilpasset virksomhetens form\u00e5l og oppgaver, behovet for eierstyring, samfunnsansvar, hensynet til innsyn, markedsforhold og det aktuelle lovverket.\u00bb Videre peker KS p\u00e5 at det er viktig at kommunen er en aktiv eier og kommuniserer klart hva den \u00f8nsker \u00e5 oppn\u00e5 med sine selskaper, for \u00e5 styrke lokalpolitisk forvaltning av kommunens samlede verdier. Anbefaling 3: \u00abFor \u00e5 styrke det kommunale eierskapet anbefales det at kommunestyret eller fylkestinget f\u00e5r tid til kompetanseutvikling eksempelvis ved \u00e5 avholde eierskapsseminarer for samtlige folkevalgte tidlig i perioden.\u00bb Anbefaling 4: \u00abKommunestyret eller fylkestinget b\u00f8r \u00e5rlig f\u00e5 en rapport om tilstanden (\u00f8konomi, spesielle forhold osv.) for selskapene.\u00bb Slik rapportering b\u00f8r inng\u00e5 i eierskapsmeldingen, jf. kommuneloven \u00a7 26-1. Det blir pekt p\u00e5 at lovens krav om innholdet i eierskapsmeldingen er minimumskrav, og at eierskapsmeldingen kan v\u00e6re mer omfattende og innholdsrik. Videre anbefaler KS at: Det b\u00f8r ogs\u00e5 utarbeides en felles eierskapsmelding med andre medeiere hvis kommunen eller fylkeskommunen er medeier i flere selskaper sammen med andre kommuner eller fylkeskommuner. En slik eierskapsmelding vil sikre felles f\u00f8ringer fra eierne der det er mulig. Anbefaling 5: \u00abKommunestyret eller fylkestinget skal utarbeide og b\u00f8r jevnlig revidere styringsdokumentene og avtalene som regulerer styringen av selskapet.\u00bb Anbefaling 6: \u00abKS anbefaler at det jevnlig gjennomf\u00f8res eierm\u00f8ter for \u00e5 bidra til god kunnskap om og dialog med selskapet.\u00bb Slike eierm\u00f8ter er: ikke lovregulert og er en uformell arena der det ikke skal treffes vedtak, men hvor b\u00e5de eieren og selskapet kan ha gjensidig informasjonsutveksling, forventningsavklaringer og dr\u00f8fte generell utvikling og rammevilk\u00e5r for virksomheten. Anbefaling 7: \u00abAvhengig av selskapets form\u00e5l, anbefales det som en hovedregel at kommunestyret eller fylkestinget oppnevner sentrale folkevalgte som selskapets eierrepresentanter i eierorganet.\u00bb Med andre ord anbefaler KS at kommunestyret som hovedregel b\u00f8r oppnevne sentrale folkevalgte som eierrepresentanter i eierorganet. Dette er blant annet for \u00e5 forenkle samhandlingen og kommunikasjonen mellom kommunestyret og eierorganet. Anbefaling 8: \u00abBestemmelser om innkallingsfrist b\u00f8r tas inn i vedtektene, slik at det tas hensyn til kommunens eller fylkeskommunens behov for \u00e5 ha tid til \u00e5 behandle aktuelle saker.\u00bb Aksjeloven \u00a7 7-5 fastsetter at: \u00abRevisor skal delta i generalforsamlingen n\u00e5r de saker som skal behandles, er av en slik art at dette m\u00e5 anses som n\u00f8dvendig.\u00bb Anbefaling 9: \u00abEier b\u00f8r gjennom selskapets eierorgan s\u00f8rge for at styrets kompetanse samlet sett er tilpasset det enkelte selskapets form\u00e5l og virksomhet. Vurder ogs\u00e5 sp\u00f8rsm\u00e5l om habilitet i valg av styremedlemmer. Det anbefales at selskapet sikrer oppl\u00e6ring av styremedlemmene.\u00bb KS peker videre p\u00e5 at kommunen som eier ogs\u00e5 har et ansvar for \u00e5 s\u00f8rge for at styret i selskapet samlet sett har den kompetansen som trengs. KS anbefaler at styret b\u00f8r ha kompetanse innen \u00f8konomi, organisasjon, det markedet som selskapet opererer i, faglig innsikt, og interesse for selskapets form\u00e5l. KS understreker at styreverv er personlige, som betyr at styremedlemmer kun representerer seg selv \u2013 ikke et parti, kommunen, eller andre interessenter \u2013 og at de skal ivareta selskapets interesser til det beste for alle eierne. Anbefaling 10: \u00abDet b\u00f8r fastsettes i vedtektene eller selskapsavtalen at valg av styrer i eller fylkeskommunalt eide selskaper b\u00f8r skje ved bruk av valgkomit\u00e9. Det b\u00f8r lages retningslinjer som regulerer komit\u00e9ens arbeid.\u00bb Med andre ord anbefaler KS at det b\u00f8r v\u00e6re nedfelt i selskapsavtalen at en bruker en valgkomit\u00e9. KS anbefaler videre at det b\u00f8r utarbeides retningslinjer som regulerer valgkomit\u00e9ens arbeid, at valgkomit\u00e9en b\u00f8r begrunne sine forslag, og for \u00e5 sikre kontinuitet b\u00f8r ikke hele styret normalt bli skiftet ut samtidig. Anbefaling 11: \u00abEierorganet b\u00f8r uavhengig av organisasjonsform tilstrebe balansert kj\u00f8nnsrepresentasjon i styret. Kj\u00f8nnsbalansen b\u00f8r sikres b\u00e5de blant de faste medlemmene til styret og blant varamedlemmene.\u00bb Aksjelova \u00a7 20- 6 inneholder n\u00e6rmere bestemmelser om kj\u00f8nnsbalanse i styrer. Anbefaling 13: \u00abStyremedlemmer i morselskapet b\u00f8r som hovedregel ikke sitte i styret til et datterselskap\u00bb. Denne anbefalingen er blant annet begrunnet med at det er viktig \u00e5 unng\u00e5 rolleblanding og dobbeltroller i konsernforhold. 5 Anbefaling 14: \u00abDet anbefales at det oppnevnes varamedlemmer til styret i selskaper. Ordningen med numeriske varamedlemmer b\u00f8r benyttes for \u00e5 sikre kontinuitet og kompetanse i styret.\u00bb KS anbefaler ogs\u00e5 at 1. varamedlem blir invitert til styrem\u00f8tene for \u00e5 sikre kontinuitet og kompetanse i styret. Anbefaling 16: \u00abKommunen eller fylkeskommunen b\u00f8r i forbindelse med utarbeidelse av eierskapsmelding ha en prinsipiell diskusjon om godtgj\u00f8ring av styreverv. Denne b\u00f8r danne grunnlag for eierorganets fastsetting av styrehonorar.\u00bb Anbefaling 17: \u00abKommuner og fylkeskommuner er avhengig av allmennhetens tillit n\u00e5r det gjelder b\u00e5de forvaltning og styring. \u00c5penhet rundt hvilke roller lokalpolitikere har er viktig for \u00e5 unng\u00e5 mistanke om rolleblanding. Alle som p\u00e5tar seg styreverv og som sitter i ledelsen for kommunale eller fylkeskommunale foretak og selskaper b\u00f8r registreres i KS styrevervregister https://www.styrevervregisteret.no/\u00bb Anbefaling 19: \u00abS\u00f8rge for at selskapsstyrene utarbeider og jevnlig reviderer etiske retningslinjer for selskapsdriften. Kommunens eller fylkeskommunens selskaper b\u00f8r ha en aktiv og bevisst holdning til etiske sp\u00f8rsm\u00e5l, gjerne fastlagt i egne etiske retningslinjer som utarbeides for og brukes aktivt i det enkelte selskap.\u00bb 2.5 Anbefalinger fra Norsk utvalg for eierstyring og selskapsledelse (NUES) Norsk utvalg for eierstyring og selskapsledelse utarbeider og reviderer \u00e5rlig sine anbefalinger for eierstyring og selskapsledelse. Dokumentet best\u00e5r av 15 kapitler med flere anbefalinger i hvert kapittel, og dekker sentrale omr\u00e5der innenfor eierstyring som for eksempel generalforsamling, valgkomite, styresammensetning, styrets arbeid, risikostyring og internkontroll, godtgj\u00f8relse til styret og ledende personer, og informasjon og kommunikasjon. Anbefalingene fra NUES vil bli brukt til \u00e5 supplere og utfylle de andre revisjonskriteriene i eierskapskontrollen. 2.6 Kommunale styringsdokument og vedtak Relevante styringsdokument og vedtak fra Bergen kommune kan bli benyttet som revisjonskriterium. 6 3 Metode Deloitte utf\u00f8rer forvaltningsrevisjon og eierskapskontroll i samsvar med gjeldende standarder for forvaltningsrevisjon (RSK 001) og eierskapskontroll (RSK 002). Alle prosjekt blir kvalitetssikret i samsvar med kravene til kvalitetssikring i Deloitte Policy Manual (DPM). 3.1 Dokumentanalyse Informasjon om Bergen Havn AS og Bergen kommune, samt dokumentasjon p\u00e5 etterlevelse av interne rutiner, regelverk mm. bli samlet inn og analysert. Innsamlet dokumentasjon vil bli vurdert opp mot revisjonskriteriene. 3.2 Intervju For \u00e5 f\u00e5 supplerende informasjon til skriftlige kilder vil Deloitte intervjue utvalgte personer fra Bergen kommune og Bergen Havn AS. For \u00e5 f\u00e5 informasjon om kommunen sin strategi for og eierstyring av Bergen Havn AS vil vi intervjue finansbyr\u00e5d, kommunaldirekt\u00f8r for finans, seksjonsleder for eierskapsseksjonen og eventuelt andre personer i kommunen som sitter med relevant kunnskap p\u00e5 omr\u00e5de. For \u00e5 f\u00e5 informasjon om Bergen Havn AS sin virksomhetsstyring og etterlevelse av krav og forventninger tar vi sikte p\u00e5 \u00e5 intervjue ledergruppen og styreleder til selskapet. Vi tar sikte p\u00e5 \u00e5 gjennomf\u00f8re rundt 10 intervjuer til sammen. 3.3 Verifisering og h\u00f8ring Oppsummering av intervju vil bli sendt til de intervjuede for verifisering, og det er informasjon fra de verifiserte intervjureferatene som vil bli benyttet i rapporten. Datadelen av rapporten vil bli sendt til kommunen ved finansbyr\u00e5d (eierrepresentant), samt ledelsen i Bergen Havn AS for verifisering, og eventuelle faktafeil vil bli rettet opp i den endelige versjonen. Deretter vil hele rapporten, inkludert vurderingsdeler og eventuelle forslag til tiltak, bli sendt til kommunen samt selskapsledelsen for uttale. H\u00f8ringsuttalelsene vil bli vedlagt den endelige rapporten som blir sendt til kontrollutvalget. 7 4 Tid og ressursbruk 4.1 N\u00f8kkelpersonell Birte Bj\u00f8rkelo er oppdragsansvarlig partner p\u00e5 oppdraget og vil st\u00e5 for overordnet styring av prosjektet og kvalitetssikring av rapport, jf. krav til kvalitetssikring i RSK 002 og Deloitte Policy Manual (DPM). Deloitte vil sette sammen et team som sikrer at prosjektet blir gjennomf\u00f8rt i samsvar med gjeldende retningslinjer, samt med n\u00f8dvendig kompetanse og erfaring innenfor kommunal revisjon. Sammensetningen av team vil bli avklart med kontrollutvalget i forkant av oppstart av eierskapskontrollen, og m\u00e5 sees i sammenheng med tilgjengelighet av de best egnede ressursene for prosjektet og gjennomf\u00f8ringsplan. 4.2 Ressursbruk Med utgangspunkt i prosjektet sin karakter og planen som er lagt for hvordan prosjektet skal bli gjennomf\u00f8rt vil det ta totalt 650-800 timer \u00e5 gjennomf\u00f8re prosjektet (omfanget vil avhenge av hvilke og hvor mange arbeidsprosesser/omr\u00e5der som skal gjennomg\u00e5s). Dette inkluderer forberedelse av prosjektet, utarbeidelse av problemstillinger og prosjektplan, forberedelse og gjennomf\u00f8ring av datainnsamling, analyse av data og utarbeidelse og kvalitetssikring av rapport. Timetallet omfatter ogs\u00e5 presentasjon av ferdig rapport for kontrollutvalget. Timeestimatet inkluderer ikke forberedelse og gjennomf\u00f8ring av presentasjon i bystyreutvalg. En eventuell presentasjon av rapporten i bystyreutvalg vil bli fakturert etter medg\u00e5tt tid, inntil 6 timer i tillegg til det totale timetallet som er presentert over. Se vedlegg for oversikt over timefordeling. 4.3 Gjennomf\u00f8ringsplan Oppstart av prosjektet skjer i 2024 etter avtale med kontrollutvalget. Rapporten vil v\u00e6re klar for oversendelse til kontrollutvalget ved sekretariatet om lag seks arbeidsm\u00e5neder etter oppstart. For \u00e5 kunne gjennomf\u00f8re prosjektet med en slik gjennomf\u00f8ringsperiode og med stipulert timebruk, er det n\u00f8dvendig at kommunen sender over etterspurt dokumentasjon innen de frister som blir satt, og at utvalgte personer stiller til og verifiserer intervju. Fakturering av kostnadene ved prosjektet vil skje i samsvar med avtale mellom Bergen kommune og Deloitte. Bergen, 3. mai 2024. _________________________________ Birte Bj\u00f8rkelo Oppdragsansvarlig partner 8 Deloitte AS and Deloitte Advokatfirma AS are the Norwegian affiliates of Deloitte NSE LLP, a member firm of Deloitte Touche Tohmatsu Limited (\"DTTL\"), its network of member firms, and their related entities. DTTL and each of its member firms are legally separate and independent entities. DTTL (also referred to as \"Deloitte Global\") does not provide services to clients. Please see www.deloitte.no for a more detailed description of DTTL and its member firms. Deloitte Norway conducts business through two legally separate and independent limited liability companies; Deloitte AS, providing audit, consulting, financial advisory and risk management services, and Deloitte Advokatfirma AS, providing tax and legal services. Deloitte is a leading global provider of audit and assurance, consulting, financial advisory, risk advisory, tax and related services. Our network of member firms in more than 150 countries and territories serves four out of five Fortune Global 500\u00ae companies. Learn how Deloitte's 330,000 people make an impact that matters at www.deloitte.no. \u00a9 2024 Deloitte AS "
}