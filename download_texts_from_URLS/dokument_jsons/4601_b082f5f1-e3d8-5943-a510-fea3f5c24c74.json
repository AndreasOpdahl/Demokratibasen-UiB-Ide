{
  "dokument_id": "b082f5f1-e3d8-5943-a510-fea3f5c24c74",
  "doc_type": "case_attachment",
  "kommune": 4601,
  "tittel": "Klage av 14.03.2024",
  "url": "https://bergen.kommune.no/politikere-utvalg/api/fil/bk360/10245339/Klage-av-14-03-2024",
  "tekst": "Att. Bergen kommune Postboks 7700 N-5020 Bergen Ketil Rage v/ Rage Arkitektur Kristofer Jansons vei 12 5089 Bergen Bergen, 14.03.2024 KLAGE P\u00c5 AVSLAG SOM S\u00d8KNAD OM P\u00c5BYGG, ALTAN OG BRUKSENDRING Gravdalspollen 23b, gnr. 146, bnr. 127. P\u00e5 vegne av tiltakshaver Espen Johnsen Seberg og Tine-Cecilie Lorentzen Seberg sendes det klage p\u00e5 avslag i sak BYGG-2024/10352-5 for s\u00f8knad om tillatelse til p\u00e5bygg, bruksendring og altan. Ansvarlig s\u00f8ker vil klage p\u00e5 f\u00f8lgende: - Manglende veiledning i s\u00f8knadsprosessen - Uriktig saksbehandling og bruk av \u00a7 29-2 - Manglende varsel om mangler ved s\u00f8knad MANGLENDE VEILEDNING OG VARSLER Ansvarlig s\u00f8ker mener avslag er gitt p\u00e5 feil grunnlag av flere grunner. Kommunen har veiledningsplikt, ogs\u00e5 dersom et tiltak ikke oppfyller krav som ut\u00f8ves ved kommunens skj\u00f8nn. Det er ikke varslet avslag eller mangler ved s\u00f8knad av saksbehandler, og kun gitt avslag basert p\u00e5 saksbehandlers skj\u00f8nn. Saksbehandler viser til mangler ved tegninger, blant annet at det ikke er vist fulle fasader p\u00e5 tegninger, og har i avslag laget egne illustrasjoner for \u00e5 underst\u00f8tte argument om at tiltak ikke er prosjektert ihht. \u00a729-2. Ansvarlig s\u00f8ker bemerker at det ikke er varslet mangel p\u00e5 dokumentasjon i s\u00f8knad f\u00f8r avslag, eller etterlyst supplerende tegninger. Der grunnlaget for avslag kun er etter saksbehandlers skj\u00f8nn, vil gode illustrasjoner v\u00e6re vesentlig i et beslutningsgrunnlag for enten avslag eller tillatelse. Ansvarlig s\u00f8ker har ved Rage Arkitektur erkl\u00e6rt ansvar for arkitekturprosjektering, og reagerer p\u00e5 saksbehandler selv prosjekterer i saken gjennom supplerende illustrasjoner. Kommunen har veiledningsplikt, der det ville v\u00e6rt hensiktsmessig \u00e5 etterlyse illustrasjoner som viser tiltak fra flere st\u00e5steder, utarbeidet av arkitekt. Ved \u00e5 heller lage egne illustrasjoner mener ansvarlig s\u00f8ker at kommunen ikke har fulgt veiledningsplikten. Illustrasjoner kan v\u00e6re subjektive i hvordan de oppfattes, og det ville v\u00e6rt hensiktsmessig \u00e5 supplere med flere illustrasjoner, fremfor kun \u00e8n illustrasjon som underbygger argument for avslag. URIKTIG SAKSBEHANDLING OG BRUK AV \u00a7 29-2 Tiltaket ligger i ytre fortettingssone (KPA18), i et omr\u00e5de med spredt bebyggelse. Bebyggelsen er variert, og har ikke et klart homogent preg som et resultat av en bevisst estetisk og visuell utforming. Jf. \u00a7 29-2 \u00abkan kommunen i vurderingen legge vekt p\u00e5 hensynet til viktige historiske, arkitektonisk og andre kulturelle verdier\u00bb. I avslag argumenteres det med at p\u00e5bygg ikke er symmetrisk ifht. nabobygg som st\u00e5r vegg i vegg, eller tilsvarende hus p\u00e5 samme eiendom. P\u00e5bygg er prosjektert med lik materialitet og arkitektonisk formspr\u00e5k som eksisterende hus, og det benyttes i st\u00f8rst mulig grad lik detaljering, vindusst\u00f8rrelser, kledning og takpanner osv, for at det ikke skal skille seg ut vesentlig fra eksisterende bebyggelse. Det argumenteres med at et takoppbygg kun p\u00e5 ene siden av tomannsboligen vil virke usymmetrisk og uharmonisk ved eksisterende bebyggelse. Symmetri i seg selv kan ikke v\u00e6re et argument for at tiltak ikke oppfyller krav for visuelle kvaliteter, og det er ikke viktige historiske, arkitektoniske eller kulturelle verdier som forringes av tiltak. I omr\u00e5det rundt er det spredt boligbebyggelse, der det p\u00e5 flere eiendommer er bygget p\u00e5, eller til. Saksbehandler viser til eksempel der det er bygget p\u00e5 takoppbygg i hele byggets bredde. Eksempelet hadde opprinnelig et halvvalmet tak uten takoppbygg, mens oms\u00f8kt tiltak har et eksisterende takoppbygg som i praksis forlenges mot galvsiden. Eksempel er fra et byn\u00e6rt milj\u00f8 med arkitektur av en annen karakter og som ikke ser ut som en enebolig, og kan ikke sammenlignes direkte med oms\u00f8kt tiltak. Ansvarlig s\u00f8ker mener dette ikke er relevant informasjon ved begrunnelse for avslag. Generelt mener ansvarlig s\u00f8ker at bruken av \u00a7 29-2 i plan- og bygningsloven er uproporsjonal ifht. st\u00f8rrelse p\u00e5 tiltak, og plassering mtp at hus ligger i en blindvei, og er synlige fra f\u00e5 st\u00e5steder i omr\u00e5det, i st\u00f8rst grad p\u00e5 egen tomt. Videre baseres tiltak p\u00e5 etablert arkitektonisk formspr\u00e5k, og endrer ikke str\u00f8kets karakter, da det i stor grad er spredt bebyggelse uten en homogen karakter i omr\u00e5det. Basert p\u00e5 ovenst\u00e5ende informasjon mener ansvarlig s\u00f8ker p\u00e5 vegne av tiltakshaver at det er utf\u00f8rt uriktig saksbehandling, og at avslag er gitt p\u00e5 uriktig grunnlag og m\u00e5 behandles p\u00e5 nytt. Vennlig helsing, Ketil Rage v/ Rage Arkitektur "
}