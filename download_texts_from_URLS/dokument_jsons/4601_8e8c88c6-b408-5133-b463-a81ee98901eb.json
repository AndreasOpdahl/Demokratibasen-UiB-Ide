{
  "dokument_id": "8e8c88c6-b408-5133-b463-a81ee98901eb",
  "doc_type": "case_attachment",
  "kommune": 4601,
  "tittel": "H\u00f8ringsuttalelse- Tiltak i M\u00f8llendalselven og p\u00e5 land for \u00e5 etablere elvepark- h\u00f8ring av s\u00f8knad om tillatelse etter forurensning",
  "url": "https://bergen.kommune.no/politikere-utvalg/api/fil/bk360/10049608/Horingsuttalelse-Tiltak-i-Mollendalselven-og-pa-land-for-a-etablere-elvepark-horing-av-soknad-om-tillatelse-etter-forurensning",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/04640-4 H\u00f8ringsuttalelse- Tiltak i M\u00f8llendalselven og p\u00e5 land for \u00e5 etablere elvepark- h\u00f8ring av s\u00f8knad om tillatelse etter forurensningsloven for anleggsarbeider Hva saken gjelder: Bergen kommune har mottatt h\u00f8ringssak fra Statsforvalteren i Vestland vedr\u00f8rende Tiltak i M\u00f8llendalselven og p\u00e5 land for \u00e5 etablere elvepark - h\u00f8ring av s\u00f8knad om tillatelse etter forurensningsloven for anleggsarbeider. H\u00f8ringsfrist: H\u00f8ringsfrist er 09. februar. Bergen kommune er gitt utsatt h\u00f8ringsfrist til 23.februar. Bakgrunn H\u00f8ringssaken omhandler s\u00f8knad knyttet til Bergen kommunes planer om \u00e5 transformere omr\u00e5det p\u00e5 Gr\u00f8nneviks\u00f8ren vest for den nedre strekningen av M\u00f8llendalselven til et nytt byomr\u00e5de med parkarealer og boliger. Planene omfatter prosjektomr\u00e5dene Pilot Gr\u00f8nneviken, Elveparken og Strandparken. Pilot Gr\u00f8nneviken har hovedfokus p\u00e5 boliger, mens de andre omr\u00e5dene skal utvikles til parkform\u00e5l. Elveparkprosjektet inkluderer ogs\u00e5 rehabilitering av elvel\u00f8pet for \u00e5 etablere gode forhold for biologisk mangfold over og under vann. Det er Bergen kommune ved Bymilj\u00f8etaten som n\u00e5 s\u00f8ker om tillatelse etter forurensningsloven til tiltak i nedre del av M\u00f8llendalselven. S\u00f8knaden gjelder for den delen av elvestrekningen som ligger innenfor M\u00f8llendal Elveparks prosjektomr\u00e5de. Denne s\u00f8knaden omhandler kun arbeider p\u00e5 land og i elv knyttet til etablering av Elveparken, markert med bl\u00e5tt i figur 1. Figur 1 Flyfoto over omr\u00e5det som viser de tre prosjektomr\u00e5dene Pilot Gr\u00f8nneviken, Elveparken og Strandparken med dagens bygningsmasse. 1 Omr\u00e5det vest for M\u00f8llendalselven ble brukt til \u00e5pent, ukontrollert deponi i perioden 1945 til 1975, og omr\u00e5det har ogs\u00e5 v\u00e6rt brukt til forskjellig industri- og n\u00e6ringsform\u00e5l. Det er derfor en rekke milj\u00f8problemstillinger som m\u00e5 vurderes ved en omregulering av omr\u00e5dene til bolig- og parkform\u00e5l. Det er Cowi som har utarbeidet tiltaksplan/s\u00f8knad som inkluderer resultat av pr\u00f8vetaking av jord og elvesedimenter, en milj\u00f8risikovurdering og forslag til avb\u00f8tende tiltak for utf\u00f8relse av arbeidene for \u00e5 redusere risiko for forurensning og negativ p\u00e5virkning til et akseptabelt niv\u00e5. Tiltak i elv Det skal if\u00f8lge s\u00f8knaden utf\u00f8res masseutskifting av de forurensede elvesedimentene i arealene merket med lilla (3 500 m2) og brunt (350 m2) i figur 2. Masser som fjernes leveres godkjent mottak. Ulike avb\u00f8tende tiltak er beskrevet i tiltaksplanen pkt. 8.4.1 Figur 2 Oversikt over anbefalte tiltak mot forurensede elvesedimenter. Tilstandsklasser for sedimentpr\u00f8ver er i henhold til klassifiseringssystem gitt i M- 608/2020. Tiltak p\u00e5 land Landarealet innenfor Elveparkens tiltaksomr\u00e5de utgj\u00f8r totalt ca. 9 300 m2. Tiltaket skal sikre at milj\u00f8tilstanden i toppjord (0-1 m) ikke overskrider de akseptable helsebaserte tilstandsklassene for bolig- og parkomr\u00e5der. Statsforvalter ber s\u00e6rlig om innspill fra kommunen om tiltakene vurderes \u00e5 v\u00e6re i samsvar med reguleringsplan og evt. andre merknader. Det bes ogs\u00e5 s\u00e6rskilt om Renere havn Bergen sin vurdering av s\u00f8knaden og de avb\u00f8tende tiltakene. Det vises for \u00f8vrig til h\u00f8ringsbrevet og tiltaksplan/s\u00f8knaden i sin helhet. Innspill fra fagetat (-er): Bymilj\u00f8etaten ved Renere havn har f\u00e5tt h\u00f8ringssaken til uttale. Renere havn har ingen innvendinger til s\u00f8knaden om tillatelse etter forurensningsloven for tiltak i M\u00f8llendalselven. Renere havn mener prosjektet blir godt ivaretatt i tiltaksplan for forurenset elvesediment og ser positivt p\u00e5 at det er utarbeidet avb\u00f8tende tiltak for \u00e5 hindre rekontaminering av sj\u00f8bunnen i Store Lungeg\u00e5rdsvannet. Plan- og bygningsetaten (PBE) har ogs\u00e5 f\u00e5tt h\u00f8ringen til uttale. PBE viser til at omr\u00e5det inng\u00e5r i kommunedelplan for Store Lungeg\u00e5rdsvann S\u00f8ndre del, arealplan-ID 16850000. Denne planen sammen med KPA 2018, setter de overordnede rammene for arealbruk og utvikling. 2 PBE viser til at det den 24.04.2023 ble avholdt en forh\u00e5ndskonferanse om tiltakene som oms\u00f8kt (jf. sak BYGG-2023/12059). Det er redegjort n\u00e6rmere for tiltaket i referat fra forh\u00e5ndskonferansen som f\u00f8lger vedlagt. Her fremg\u00e5r ogs\u00e5 n\u00e6rmere om plangrunnlaget, og byggesaksbehandling. Det er oppgitt at tiltakene kan kreve dispensasjon fra byggegrense langs vassdrag, dersom det ikke regnes som naturvennlig tilrettelegging for \u00e5 ivareta allmenne friluftsinteresser, jf. KPA \u00a7 6.2.3 bokstav a. Det er derfor bedt om at det m\u00e5 redegj\u00f8res for dette ved s\u00f8knad, og tas konkret stilling til dette n\u00e5r det foreligger slik redegj\u00f8relse. Hvor store og omfattende tiltakene vil v\u00e6re, er ogs\u00e5 en del av vurderingen. Det er ogs\u00e5 oppgitt at tiltaket kan v\u00e6re i strid med form\u00e5l \u00abmidlertidig rigg- og anleggsomr\u00e5de\u00bb som gjelder inntil ett \u00e5r etter at bybanen \u00e5pnet. Bybanen \u00e5pnet i november 2022, s\u00e5 dette gjelder ikke lenger. Bergen vann opplyser om at det i dag ligger to avl\u00f8psledninger i M\u00f8llendalselven. Som kartutklippet under viser, skal en av ledningene fjernes og mens den andre fortsatt skal v\u00e6re i bruk. Tiltakene i s\u00f8knaden er i tr\u00e5d med VA-rammeplan tilh\u00f8rende reguleringsplan for Store Lungeg\u00e5rdsvann. S\u00f8knaden ivaretar videre n\u00f8dvendige hensyn til eksisterende avl\u00f8pssystem, og vurderes \u00e5 v\u00e6re i tr\u00e5d med dialogen prosjektm\u00f8ter Bergen vann har deltatt i. Bergen vann p\u00e5peker videre at dersom det er behov for \u00e5 tilf\u00f8re anleggsvann til det kommunale avl\u00f8psnettet i anleggsfasen skal det s\u00f8kes om p\u00e5slipp til Bergen Vann. S\u00f8knad om p\u00e5slipp av anleggsvann m\u00e5 sendes i god tid f\u00f8r oppstart. Ellers vises det til at plan for VA- systemene m\u00e5 koordineres med \u00f8vrige p\u00e5g\u00e5ende planer i omr\u00e5det. Se fig 1 i overfor. Byr\u00e5dens vurdering og forslag til h\u00f8ringsuttalelse: Bergen kommune er i hovedsak positiv til s\u00f8knaden om tillatelse etter forurensningsloven for anleggsarbeider med sikte p\u00e5 tiltak i M\u00f8llendalselven og p\u00e5 land for \u00e5 etablere elvepark. Statsforvalter ber i h\u00f8ringsbrevet s\u00e6rlig om uttale fra kommunen i sp\u00f8rsm\u00e5let om tiltakene vurderes \u00e5 v\u00e6re i samsvar med reguleringsplan, samt en uttale fra Renere havn sin 3 vurdering av s\u00f8knaden. Bergen kommune viser derfor videre til uttalelsene fra Plan- og bygningsetaten, Bergen vann og Bymilj\u00f8etaten ved Renere havn i sin helhet slik de fremkommer over og i vedleggene til h\u00f8ringsuttalelsen. Bergen kommune ber om at Statsforvalter hensyntar merknadene til s\u00f8knaden som fremkommer her og stiller eventuelle n\u00f8dvendige vilk\u00e5r i tillatelsen Bergen kommune presiserer ogs\u00e5 at denne uttalelsen kun gjelder s\u00f8knaden vurdert i lys av forurensningsloven. S\u00f8knad om tiltaket etter plan- og bygningslovens regler vil bli behandlet p\u00e5 ordin\u00e6r m\u00e5te, og denne uttalelsen er ikke en forh\u00e5ndsgodkjenning av tiltakene. Vedtakskompetanse: Det g\u00e5r fram av byr\u00e5dets fullmakter \u00a7 6 at: \u00abByr\u00e5det avgir h\u00f8ringsuttalelser p\u00e5 vegne av Bergen kommune. H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. Forretningsutvalget kan p\u00e5 vegne av bystyret avgj\u00f8re hvorvidt en h\u00f8ringsuttalelse inneholder prinsipielle avveininger og m\u00e5 fremsendes til behandling i bystyret\u00bb Bystyrets kontor har mottatt kopi av h\u00f8ringen, men den har ikke v\u00e6rt behandlet i Forretningsutvalget. Saken vurderes \u00e5 ikke v\u00e6re av prinsipiell karakter og kan derved behandles av byr\u00e5det. Byr\u00e5d for byutvikling innstiller til byr\u00e5det \u00e5 fatte f\u00f8lgende vedtak: 1. Byr\u00e5det avgir h\u00f8ringsuttalelse til Tiltak i M\u00f8llendalselven og p\u00e5 land for \u00e5 etablere elvepark- h\u00f8ring av s\u00f8knad om tillatelse etter forurensningsloven for anleggsarbeider slik den fremkommer av byr\u00e5dens forslag. 2. Melding om vedtak sendes Bystyrets kontor Dato: 13. februar 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: Tiltaksplan/s\u00f8knad Vedlegg, milj\u00f8unders\u00f8kelse Innspill Plan- og bygningsetaten Referat forh\u00e5ndskonferanse M\u00f8llendal Innspill Bergen vann Innspill Renere havn (Bymilj\u00f8etaten) 4 "
}