{
  "dokument_id": "7c9891d5-e7f8-5379-ae6b-0fc71dc0a457",
  "doc_type": "case_attachment",
  "kommune": 4601,
  "tittel": "Tilsvar Frode Ivar Karlsen - Eikeneset 33_ til utsending .pdf",
  "url": "https://bergen.kommune.no/politikere-utvalg/api/fil/bk360/9746848/Tilsvar-Frode-Ivar-Karlsen-Eikeneset-33-til-utsending-pdf",
  "tekst": "Bergen kommune v/ plan- og bygningsetaten Postboks 7700 5020 Bergen DERES REFERANSE V\u00c5R REFERANSE DATO 201800004 10228549 19.01.24 Tilsvar til Frode Ivar Karlsen sine kommentarer til Fagnotat datert 17.11.23 Eikeneset 33, gbnr. 106/226 1 Innledning Viser til Frode Ivar Karlsen sitt brev uten dato med tittelen \u00abKommentarer til Fagnotat datert 17.11.2023\u00bb, se vedlegg 1. I brevet gjennomg\u00e5r Karlsen fire ulike temaer. De gjennomg\u00e5tte temaene er: 1) Planstatus 2) Grunnlag for omgj\u00f8ring 3) Kommentarer til Bymilj\u00f8etaten sin vurdering av beplantning 4) Rettslig grunnlag I det f\u00f8lgende kommenteres de fire punktene. 2 Vedr\u00f8rende punkt om planstatus Karlsen anf\u00f8rer at oms\u00f8kt tomt ikke er en del av reguleringsplanen 31111280000, og viser i den forbindelse til en redegj\u00f8relse fra Svein Hove 3. oktober 2017, og tilbakemelding fra Byr\u00e5dsavdeling for byutvikling ved Hilde Heggheim. Etter en n\u00f8ye gjennomgang av Karlsens argumenter og vedlegg forst\u00e5r vi ikke helt hva som er poenget med punktet om planstatus. Oms\u00f8kt eiendom ligger innenfor reguleringsplanen og er regulert til boligform\u00e5l slik at dette ikke er n\u00f8dvendig \u00e5 problematisere. Statsforvalteren har ogs\u00e5 i sitt vedtak av 23.07.2019 konkludert med at \u00abReguleringsplan nr. 3112000 omfatter etter dette gbnr. 106/226, jf. plankartet. Reguleringsplanen er bindende for nye tiltak p\u00e5 eiendommen, jf. pbl. \u00a7 12-4 f\u00f8rste ledd\u00bb. 3 Vedr\u00f8rende punkt om grunnlag for omgj\u00f8ring Under dette punktet anf\u00f8rer Karlsen f\u00f8rst at det er 10 tr\u00e6r som er \u00f8delagt og ikke 6. Et av disse er allerede d\u00f8dt. Aborist Bj\u00f8rnar Aaseb\u00f8 ved Aaseb\u00f8 Trepleie har befart eiendommen og har i sin siste rapport vurdert at 6 tr\u00e6r m\u00e5 felles av sikkerhetsmessige \u00e5rsaker. Videre anf\u00f8rer Karlsen blant annet at \u00abI forbindelse med graving av tomt hvor en ser at r\u00f8tter er i konflikt med grunnmur, er det tidspunktet eier av tomt burde kontaktet kommunen og s\u00f8kt om eventuelt fritak. Ikke etter at rot er sprengt vekk, og tr\u00e6r er umulig \u00e5 redde\u00bb. Tiltakshaver har fra dag \u00e9n v\u00e6rt tydelig med utf\u00f8rende Sartor & Drange AS om at tr\u00e6rne m\u00e5 bevares, og utf\u00f8rende har iverksatt en rekke tiltak for \u00e5 f\u00e5 dette til. Da utf\u00f8rende s\u00e5 at det likevel ikke var mulig \u00e5 bevare alle tr\u00e6rne ble arbeidene stanset og kommunen kontaktet. B\u00e5de tiltakshaver og utf\u00f8rende visste godt at en utfordring med \u00e5 bevare tr\u00e6rne ville drenere saken betydelig slik at det p\u00e5 ingen m\u00e5te har v\u00e6rt \u00f8nskelig. Saken har p\u00e5g\u00e5tt i lang tid slik at tiltakshaver og utf\u00f8rende var innstilt p\u00e5 \u00e5 bevare tr\u00e6rne slik at eiendommen kunne bebygges i tr\u00e5d med rammetillatelsen, og dermed ogs\u00e5 f\u00e5 en effektiv byggeprosess. Da det ble oppdaget st\u00f8rre skader p\u00e5 tr\u00e6rnes r\u00f8tter ble arborist Bj\u00f8rnar Aaseb\u00f8 ved Aaseb\u00f8 Trepleie engasjert og det ble utarbeidet en rapport og en risikovurdering, se henholdsvis vedlegg 2 og 3. Etter en befaring p\u00e5 stedet s\u00e5 arboristen at b\u00e5de n\u00f8dvendige gravnings- og sprengningsarbeider l\u00e5 innenfor det som blir betegnet som dryppsone/kritisk rotsone hvor inngrep i grunnen er sv\u00e6rt skadelig for tr\u00e6rne. Dette betyr at tr\u00e6rne ikke hadde v\u00e6rt mulig \u00e5 bevare uansett hvilke tiltak som hadde blitt iverksatt ettersom rotsonen l\u00e5 for n\u00e6rme byggets plassering til \u00e5 ikke bli skadet av grunnarbeidene. Arboristen har i rapporten konkludert med at det er 6 tr\u00e6r som av sikkerhetsmessige \u00e5rsaker dessverre m\u00e5 felles. Dette er en beklagelig situasjon som tiltakshaver etter beste evne pr\u00f8ver \u00e5 finne en l\u00f8sning p\u00e5. Som beskrevet i endringss\u00f8knad av 17.03.23 var hensynene bak vedtaket om \u00e5 bevare de utvalgte tr\u00e6rne skjerming og \u00e5 redusere husets fjernvirkning fra sj\u00f8, se vedlegg 4. Som avb\u00f8tende tiltak er det derfor foresl\u00e5tt \u00e5 plante 6 nye tr\u00e6r, 3 furutr\u00e6r og 3 bj\u00f8rketr\u00e6r, se utklipp av illustrasjonsplan under og notat fra arborist vedlegg 5. Figur 1: Utklipp av illustrasjonsplan til venstre viser planteplan for nye tr\u00e6r hvor r\u00f8de markeringer er bj\u00f8rk og gr\u00f8nne er furu. Utklipp av illustrasjonsplanen til h\u00f8yre viser tr\u00e6r markert i gult som m\u00e5 felles. Bymilj\u00f8etaten har i sin uttalelse av 09.03.23 konkludert med at \u00abbeplantning av nye tr\u00e6r vist i illustrasjonsplanen er et tilstrekkelig avb\u00f8tende tiltak\u00bb, se vedlagt uttalelse vedlegg 6. En eventuell beplantning av nye tr\u00e6r vil bli gjort av en trepleier for \u00e5 sikre at tr\u00e6rne f\u00e5r tilstrekkelige og gode vekstforhold. I det videre anf\u00f8rer Karlsen at utbygger har brukt \u00aben gigantisk borregeit med store lastebiler og gravemaskiner med f\u00e5 og store salver uten tildekking/beskyttelse av r\u00f8tter. Som oppsummering er tidspunkt kommunen blir informert og m\u00e5ten tomten er utbygget, er skaden utf\u00f8rt med hensikt. N\u00e5r det \u00f8delegger 10 av 14 tr\u00e6r, er ikke dette uhell, men en bevisst handling\u00bb. Vi har tatt kontakt med utf\u00f8rende Sartor & Drange AS og f\u00e5tt en uttalelse hvor de redegj\u00f8r for utf\u00f8relsen av grunnarbeidene p\u00e5 eiendommen, se vedlegg 7. F\u00f8r arbeidene startet opp i 2022 foretok Sartor & Drange en befaring av eiendommen sammen med tiltakshaver B Telle Eigedom AS og Sartor & Dranges egen arborist. Under befaringen ble tr\u00e6r som skulle bevares markert med plast-b\u00e5nd, og tr\u00e6rne som skulle bort ble felt. Dette viser at det helt fra startfasen har v\u00e6rt \u00f8nskelig \u00e5 ivareta de tr\u00e6rne som etter vedtaket skulle bevares. N\u00e5r det gjelder sprengningsarbeidene p\u00e5 tomten uttaler Sartor & Drange at disse er gjort s\u00e5 sk\u00e5nsomt som mulig, og skriver f\u00f8lgende i sin redegj\u00f8relse: \u00abDet er benyttet sm\u00e5 salver og liten bordameter for \u00e5 sikre en sv\u00e6rt forsiktig og kontrollert sprengning med s\u00e5 lave rystelser som lar seg gj\u00f8re. At sprengningsarbeidene er utf\u00f8rt s\u00e5 sk\u00e5nsomt som mulig gjenspeiles i p\u00e5l\u00f8pte timeverk. Det har medg\u00e5tt om lag 100 timer, mens tilsvarende sprengningsarbeider p\u00e5 noenlunde lik tomt, uten \u00e5 m\u00e5tte ta hensyn til slike tr\u00e6r, normalt ville ligget rundt 25 timer. I tillegg er det p\u00e5l\u00f8pt et betydelig antall arbeidstimer til \u00e5 pigge bort fjell n\u00e6rt p\u00e5 tr\u00e6rne. Vi har lagt ned et betydelig arbeid for \u00e5 sikre en mest mulig sk\u00e5nsom gjennomf\u00f8ring\u00bb. Arbeidet med \u00e5 pr\u00f8ve \u00e5 bevare de utvalgte tr\u00e6rne har medf\u00f8rt store ekstrautgifter for tiltakshaver gjennom blant annet \u00f8kte utgifter knyttet til selve utf\u00f8relsen, utgifter knyttet til arborist, og ekstra utgifter som p\u00e5l\u00f8per daglig ved at prosjektet drar ut i tid. Tiltakshaver har helt fra gitt vedtak v\u00e6rt innforst\u00e5tt med ekstrautgiftene dette ville medf\u00f8re. Tiltakshaver besluttet \u00e5 fortsette med prosjektet likevel og har fra vedtaket ble gitt gjennomf\u00f8rt alle anbefalte tiltak for \u00e5 pr\u00f8ve \u00e5 bevare tr\u00e6rne. Sartor & Drange skriver til sist i sin redegj\u00f8relse at \u00abV\u00e5rt fokus har hele veien v\u00e6rt \u00e5 bevare tr\u00e6rne, og vi har gjort det vi kan for \u00e5 klare dette. Dessverre har det vist seg at dette ikke var mulig \u00e5 oppn\u00e5. Arbeidene ble derfor stanset i p\u00e5vente av videre avklaringer\u00bb. Det at utf\u00f8rende og tiltakshaver stoppet opp byggeprosessen og meldte fra til bygningsmyndighetene da det ble klart at det ikke var mulig \u00e5 bevare tr\u00e6rne viser at tiltakshavers intensjon hele tiden har v\u00e6rt \u00e5 f\u00f8lge gitt vedtak. 4 Vedr\u00f8rende punkt om kommentarer til Bymilj\u00f8etaten sin vurdering av beplantning Under dette punktet anf\u00f8rer Karlsen i all hovedsak at foresl\u00e5tt plassering av nye tr\u00e6r ikke er ideell p\u00e5 grunn av vekstvilk\u00e5r og regler i naboloven om avstand til nabobebyggelse. De nye tr\u00e6rnes plassering er valgt i tr\u00e5d med arborist som har gjort vurderinger av eiendommen og dens beplantningsforhold. Karlsen argumenterer i det ene \u00f8yeblikket for at det er uheldig at tr\u00e6r blir felt slik at det blir mer innsyn p\u00e5 deres tomt, mens han i det andre \u00f8yeblikket argumenter for at det ikke m\u00e5 beplantes nye tr\u00e6r. En slik tiln\u00e6rming er uheldig n\u00e5r det fra tiltakshavers side etterstrebes \u00e5 finne en l\u00f8sning p\u00e5 dagens situasjon. Dersom kommunen \u00f8nsker det, vil tiltakshaver gjerne g\u00e5 i dialog med kommunen og arborist for \u00e5 komme frem til den beste plasseringen av nye tr\u00e6r. 5 Vedr\u00f8rende punkt om rettslig grunnlag Karlsen viser her til forvaltningslovens \u00a7 35 og tolker bestemmelsen dit hen at \u00a7 35 stiller \u00abbetingelser for at et forvaltnings organ kan omgj\u00f8re et vedtak. Vedtaket skal ikke tilgodese eller v\u00e6re til skade for noen som vedtaket retter seg mot\u00bb. Slik vi forst\u00e5r Karlsens tolkning over mener han at bestemmelsen sier at et vedtak ikke kan tilgodese tiltakshaver, eller ha negativ innvirkning p\u00e5 andre forhold som p\u00e5virkes av vedtaket, i dette tilfellet Karlsen som nabo. I det videre gjennomg\u00e5r Karlsen de forhold han mener tilgodeser tiltakshaver og negativt p\u00e5virker han selv som nabo. Bestemmelsen i forvaltningslovens \u00a7 35 skal ivareta en borges rettsikkerhet gjennom forutberegnelighet mellom forvaltningsorgan og borger. Bestemmelsen sier at et gitt vedtak blant annet ikke kan endres dersom det \u00ab[...]er til skade for noen vedtaket retter seg mot eller direkte tilgodeser [...]\u00bb. Bestemmelsen skal i dette tilfellet prim\u00e6rt ivareta tiltakshavers interesser, ikke tredjeparters interesser, som for eksempel en nabo. Dette er det st\u00f8tte for i tolkningsuttalelse datert 18.01.2006 (ref: 200504106 EO ATV) utgitt av Justis og politidepartementet. Der fremg\u00e5r det blant annet at \"Normalt vil ikke hensynet til tredjepersoner veie s\u00e5 tungt at det tilsier direkte rettslige skranker mot at forvaltningen ved behandling av den nye s\u00f8knaden kommer til et annet resultat\". I v\u00e5r sak mener vi at vedtaket retter seg mot tiltakshaver. Etter v\u00e5r vurdering blir Karlsen som nabo sv\u00e6rt lite p\u00e5virket av en vedtaksendring ettersom tr\u00e6rne som felles skal erstattes med nye. Selv om bestemmelsen ikke kan legges til grunn for Karlsens argumentasjon, gjennomg\u00e5r vi likevel kort hans anf\u00f8rsler under punkt 4 \u00abRettslig grunnlag\u00bb. Karlsen anf\u00f8rer at tiltaket ikke er tilpasset landskapet slik at eiendommen er avhengig av store tr\u00e6r for \u00e5 dempe fjernvirkningen fra sj\u00f8 og dempe effekten av det h\u00f8ye huset. Ettersom det foreligger en rammetillatelse for den nye boligen p\u00e5 eiendommen, er de arkitektoniske forholdene allerede vurdert \u00e5 v\u00e6re i tr\u00e5d med gjeldene planer og regler for \u00f8vrig. Videre anf\u00f8rer Karlsen at bortfall av vedtaket vil gi tiltakshaver en fordel gjennom bedre utsikt og dermed ogs\u00e5 en verdi\u00f8kning p\u00e5 eiendommen. For det f\u00f8rste m\u00e5 det poengteres at det i dette tilfellet ikke er snakk om bortfall av et vedtak, men en endring gjennom \u00e5 kreve nye tr\u00e6r beplantet. De nye tr\u00e6rne vil i hovedsak plasseres hvor tr\u00e6rne st\u00e5r i dag slik at eiendommens utsikt i liten grad p\u00e5virkes av en endring i vilk\u00e5rene. I det videre anf\u00f8rer Karlsen at bortfall av vedtaket vil gi tiltakshaver en fordel gjennom at en st\u00f8rre del av eiendommen kan utnyttes. Rammetillatelsen er gitt for et boligbygg p\u00e5 eiendommen med tilh\u00f8rende utomhusanlegg. Tiltakshaver vil opparbeide utomhusanlegget i tr\u00e5d med gitt tillatelse. I tillegg er det \u00f8nskelig \u00e5 beplante nye tr\u00e6r som skal erstatte de som m\u00e5 felles. Karlsen anf\u00f8rer ogs\u00e5 at tiltakshaver har hatt en \u00f8konomisk fordel i form av lavere kostnad ved planering av tomt. Til denne anf\u00f8rselen vises det til utf\u00f8rendes redegj\u00f8relse hvor det fremg\u00e5r at kostnaden som f\u00f8lge av \u00e5 pr\u00f8ve \u00e5 bevare tr\u00e6rne ble mye h\u00f8yere enn ved grunnarbeider p\u00e5 en tilsvarende tomt uten tr\u00e6r som skulle hensyntas. I tillegg ville det som nevnt tidligere v\u00e6rt mye mer kostnadseffektivt for tiltakshaver \u00e5 ha lykkes i \u00e5 bevare tr\u00e6rne. Til sist i Karlsens klage anf\u00f8rer han at kommunens behandling av saken er lovstridig og at Sweco har n\u00e6r relasjon til byggesaksavdelingen. Vi kan ikke se at Karlsen har noen argumenter som underbygger at behandlingen av saken i kommunen er lovstridig. Videre fremhever vi at Sweco forholder seg profesjonelt til kommunen og ivaretar v\u00e5re plikter etter plan og bygningsloven, som ansvarlig s\u00f8ker. Vi ser heller ikke at anf\u00f8rslene har noen relevans for byggesaken. De kommenteres derfor ikke ytterligere. *** Eventuelle henvendelser i sakens anledning bes rettet til undertegnede p\u00e5 evelinewarpe.carlsen@sweco.no eller p\u00e5 telefon + 47 938 46 096. Med vennlig hilsen Sweco Norge AS Eveline Warpe Carlsen Jurist/r\u00e5dgiver "
}