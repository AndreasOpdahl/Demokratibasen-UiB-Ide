{
  "dokument_id": "6f92eaec-44c0-5524-b65b-f3a5b9a18135",
  "doc_type": "case_attachment",
  "kommune": 4601,
  "tittel": "Tilleggsinnspill vedr. omorganisering av kulturtilbud fra Laksev\u00e5g Kulturr\u00e5d",
  "url": "https://bergen.kommune.no/politikere-utvalg/api/fil/bk360/12148860/Tilleggsinnspill-vedr-omorganisering-av-kulturtilbud-fra-Laksevag-Kulturrad",
  "tekst": "Til Bergen Kommune Byr\u00e5dsavdeling for n\u00e6ring, kultur og idrett v/Leder Torbj\u00f8rn Torsvik og saksbehandler William Hazell TILLEGGSINNSPILL FRA LAKSEV\u00c5G KULTURR\u00c5D vedr. organiseringen av Bergen Kommunes kulturtilbud. Som det g\u00e5r fram av fellesuttalelsen fra de lokale kulturr\u00e5dene og Amat\u00f8rkulturr\u00e5det i Bergen, oppfordret vi hverandre til \u00e5 sende inn egne innspill som gjelder spesielle forhold i v\u00e5re respektive bydeler. Laksev\u00e5g Kulturr\u00e5d vil spesielt minne om bystyrevedtakene i forbindelse med at Omr\u00e5desatsing i indre Laksev\u00e5g og Ytre Arna ble avsluttet i 2022. Vi kan ikke se at disse vedtakene er omgjort, alts\u00e5 gjelder de fortsatt. \u00abBystyret vedtok 27. januar 2021 Plan for omr\u00e5desatsing 2020-2024. En del av arbeidet i denne perioden er \u00e5 fase ut omr\u00e5desatsingen i indre Laksev\u00e5g og Ytre Arna. Vedtaket bystyret fattet er som f\u00f8lger (punkt 3): Omr\u00e5desatsingen fases ut innen utgangen av 2022 i indre Laksev\u00e5g og Ytre Arna. Det gjenst\u00e5r fortsatt utfordringer knyttet til lokalbefolkningens levek\u00e5r. Derfor er det viktig at andre tjenester forsterkes i disse omr\u00e5dene. En utredning av hvordan avslutningen skal gjennomf\u00f8res, fremmes til bystyret i l\u00f8pet av 2021.\u00bb *Saksframstillingen sendes vedlagt (Deres referanse: 2021/37850-8) Laksev\u00e5g Kulturr\u00e5d forventer at denne blir grundig lest og tatt p\u00e5 alvor. *Behandlingen i Bystyret 24.11.2021 \u2013 sendes ogs\u00e5 vedlagt. (Saksnr 356/21 \u2013 arkivsak 2021/37850) Vi vil henlede oppmerksomheten til punkt 1 og 3, samt Merknad 1 i sistnevnte vedlegg: Punkt 1: Bystyret tar utredningen til orientering, og slutter seg til de anbefalinger som er beskrevet i saken. Punkt 3: Bystyret ber om at erfaringene og tilbakemeldingene fra omr\u00e5desatsing i Indre Laksev\u00e5g og Ytre Arna blir tatt med i videre arbeid, og at byr\u00e5det s\u00f8rger for at alle etatene i kommunen har kjennskap til omr\u00e5desatsing. Merknad 1: Bystyret ber byr\u00e5det om at de fire kulturkontorene i Bergen vil videref\u00f8re koordinatorene sine oppgaver med \u00e5 bist\u00e5 det frivillige kultur- og organisasjonslivet. Omr\u00e5desatsingen var gull verd, men n\u00e5 (som i 2022) er det \u00abfortsatt utfordringer knyttet til lokalbefolkningens levek\u00e5r\u00bb. - M\u00e5let med omr\u00e5desatsingen er \u00e5 skape vedvarende positive og robuste endringer. I forbindelse med omorganisering av kultur-/bibliotek-etatene, er det viktig at det som m\u00f8ysommelig er kommet i gang/bygget opp, ikke g\u00e5r til spille. Eks.: I fagnotatet foresl\u00e5r direkt\u00f8ren bl.a. \u00e5 avslutte alle juniortilbud utenom levek\u00e5rsutsatte omr\u00e5der. Vi er fortsatt et levek\u00e5rsutsatt omr\u00e5de, og dersom ikke koordinatorenes arbeid videref\u00f8res (slik Fyllingsdalen og Laksev\u00e5g Kulturkontor har gjort), er vi bl.a. sv\u00e6rt bekymret for at slike m\u00f8teplasser d\u00f8r hen /blir avviklet (- og at dette ogs\u00e5 vil skje andre steder n\u00e5r omr\u00e5desatsinger avsluttes). Det p\u00e5g\u00e5r store omr\u00e5deplaner, blant annet omr\u00e5deplanene for Laksev\u00e5gneset og Indre Laksev\u00e5g. Planene om \u00f8kt boligbygging vil f\u00f8re til stor befolknings\u00f8kning i omr\u00e5det, og i den forbindelse m\u00e5 sosial og kulturell infrastruktur ivaretas. Vi m\u00e5 forebygge, slik at vi bl.a. ikke f\u00e5r samme type ungdoms-problemer som har oppst\u00e5tt i forbindelse med \u00abfortettingen\u00bb langs bybanetras\u00e9en i Fana. Laksev\u00e5g Kulturr\u00e5d mener at amat\u00f8rkulturen og frivilligheten har en sv\u00e6rt viktig oppgave her, men vi klarer det ikke alene. Vi trenger bistand fra offentlig hold (kommunen) fra profesjonelle kulturarbeidere med god lokalkompetanse, relasjoner til akt\u00f8rene i v\u00e5rt frivillige kulturliv og spesialkompetanse i forhold til byr\u00e5kratiet. \u00c5 bist\u00e5 alle lokale lag, foreninger, organisasjoner \u2013 og ikke minst de som ikke har organisasjonsnummer / er medlemmer i en registrert organisasjon, men som gjerne vil gj\u00f8re en innsats i det lokale kulturlivet \u2013 kan ikke gj\u00f8res fra Bergen Sentrum. Det samme gjelder lavterskeltilbud til barn, ungdom og eldre \u2013 her er fysisk n\u00e6rhet ekstra viktig. Vi finner det sv\u00e6rt bekymringsfullt at v\u00e5re offentlige kulturtjenester kan komme til \u00e5 bli sentralisert. Dette strider med det overordnede m\u00e5let i omr\u00e5desatsingen, nemlig \u00ab\u00e5 beholde n\u00e6rhet og kvalitet i tjenestetilbud.\u00bb FYSISK N\u00c6RHET til tjenester og tjenestetilbud, har vist seg som en suksessfaktor. Det har v\u00e6rt uttrykt at det er viktig \u00e5 ivareta / tilrettelegge for brukermedvirkning i alle planprosesser. Flere byr\u00e5dsavdelinger skal ha kunnet vise til positive resultater som f\u00f8lge av \u00e5 f\u00f8lge prinsipper for medvirkning. Medvirkningsarbeid skulle ogs\u00e5 l\u00f8ftes fram som et grunnleggende prinsipp i omr\u00e5desatsingen. Da vi ble oppfordret til \u00e5 opprette kulturr\u00e5d p\u00e5 Indre Laksev\u00e5g, ble viktigheten av \u00e5 kunne medvirke og representere amat\u00f8rkulturen/frivilligheten framhevet - bl.a. ved \u00e5 kunne komme med innspill til diverse planer. Merknad 2 - saksnr.356/21 (- fremsatt fra FNB av Torunn Beate Remme i \u2013 vedtatt med 62 stemmer) Iht. til Hovedfunn i Avslutning av omr\u00e5desatsing i indre Laksev\u00e5g og Ytre Arna \u201cAv andre innspill er det mange som er opptatt av at kommunen fortsatt m\u00e5 gi god informasjon om planer og aktivitet i omr\u00e5dene, og at denne informasjonen b\u00f8r v\u00e6re enkel \u00e5 finne\u201d. Bystyret ber byr\u00e5det sikre at informasjonen til kommunens innbyggere er lett tilgjengelig og enkel og forst\u00e5. Vi er meget skuffet over mangelen p\u00e5 informasjon og \u00e5penhet, og over hvor lite det har v\u00e6rt lagt til rette for medvirkning i forb.med nedleggingen/omorganiseringen av kultur-/bibliotek-etaten. ------------------ \u00c5 overlate alle typer av kulturkontorenes oppgaver til frivillige, er s\u00e5rbart, og neppe i tr\u00e5d med Kulturloven og \u00abRom for deltakelse\u00bb. Frivillige er frivillige, og kan trekke seg fra oppgaver. De frivilliges kapasitet / ressurser kan variere. De lokale kulturkontorene var kommunens forlengede arm, og kunne p\u00e5legges oppgaver. Norges f\u00f8rste strategi for kulturfrivillighet, \u00abRom for deltagelse\u00bb, kom p\u00e5 plass i 2023. Den inneholder virkemidler for \u00e5 fjerne barrierer og \u00f8ke deltakelse. De lokale kulturkontorene er tenkt \u00e5 skulle effektuere den. Skal Bergen bare ignorere denne strategiplanen? I Kulturloven heter a det det offentlige skal legge til rette for et bredt spekter av kulturvirksomhet, slik at alle har mulighet til \u00e5 delta. Det betyr at det offentlige har lovp\u00e5lagte oppgaver p\u00e5 kulturfeltet utover bibliotek og kulturskole. Det finnes et aktivitetskort, men i Bergen er det mange familier med en trang \u00f8konomi som ikke kvalifiserer seg for et s\u00e5 sterkt behovspr\u00f8vd tiltak. Er det riktig av kommunen \u00e5 si at frivillige skal ha ansvaret for at de s\u00e5rbare barna f\u00e5r tilgang til kulturaktiviteter ? Ved sentralisering forsvinner viktig kompetanse i det lokale kulturlivet. Bydelene er forskjellige, og de forskjellige kulturkontorene innehar en betydelig innsikt i lokale behov og utfordringer. \u00c5 opparbeide s\u00e5 god kompetanse vi finner her, er ikke gjort p\u00e5 \u00e9n dag. Det vil v\u00e6re sl\u00f8sing med ressurser \u00e5 ignorere dette. Kulturskole, private tilbud og lavterskeltilbud. Laksev\u00e5g Kulturr\u00e5d st\u00f8tter at Kulturskolen videref\u00f8res som egen enhet, og h\u00e5per den kan utvikles til \u00e5 gi tilbud til alle barn, uansett familiens \u00f8konomi og bosted i Bergen. (Vi h\u00e5per alts\u00e5 at neste trinn blir \u00e5 samordne grunnskole og kulturskole.) Kulturskoletilbudene ser ut til i all hovedsak \u00e5 v\u00e6re situert i Fana og Bergenhus, noe som i seg selv begrenser deltakelse, spesielt for Laksev\u00e5gs yngste barn. Prisniv\u00e5et fungerer ekskluderende for mange, det samme gjelder private tilbud. Kulturkontorenes lavterskeltilbud innen musikk/dans/visuelle uttrykksformer har s\u00e5ledes v\u00e6rt sv\u00e6rt viktige tilbud for mange av v\u00e5re barn og ungdommer. P\u00e5 konferanser og ved h\u00f8ytidlige anledninger blir verdien og kraften i et allsidig kulturliv anerkjent og priset! Forskning sier at folkehelsen bedres i takt med folkets deltakelse i kulturliv og frivillighet. Kunst og kultur m\u00e5 utvikles i et samarbeid mellom det offentlige og det frivillige, mellom kulturlivets akt\u00f8rer \u2013 b\u00e5de amat\u00f8rer og profesjonelle \u2013 til nytte og glede for alle i v\u00e5rt samfunn. \u2013 MEN - i denne forbindelse kan kulturarbeidernes tilretteleggings-kompetanse i lokalmilj\u00f8ene ikke overvurderes. Vi ber innstendig om \u00e5 f\u00e5 beholde dem i aktivt arbeid ute i bydelen v\u00e5r (bydelene v\u00e5re). Laksev\u00e5g 3.februar 2025 Laksev\u00e5g Kulturr\u00e5d v/ Gisken Nyg\u00e5rd Leder "
}