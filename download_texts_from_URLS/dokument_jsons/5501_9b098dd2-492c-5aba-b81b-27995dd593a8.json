{
  "dokument_id": "9b098dd2-492c-5aba-b81b-27995dd593a8",
  "doc_type": "case_attachment",
  "kommune": 5501,
  "tittel": "Notat - alternative l\u00f8sninger for \u00e5 sikre god finansiering",
  "url": "https://innsyn.tromso.kommune.no/application/getMoteDokument?dokid=2002032686",
  "tekst": "Notat Ansvarlig advokat: Stian Berger R\u00f8sland Til: Gr\u00f8tsund Industripark AS Fra: Advokatfirmaet Selmer AS Dato: 14. november 2024 Emne: Alternative l\u00f8sninger til overdragelse av eiendommer for \u00e5 sikre god finansiering av GIP V\u00e5r ref.: 12506855 1 OPPSUMMERING Det er flere m\u00e5ter \u00e5 overdra eiendommene som utgj\u00f8r Gr\u00f8tsund Industripark til Gr\u00f8tsund Industripark AS (GIP). For \u00e5 oppn\u00e5 50/50 eierskap mellom Troms\u00f8 kommune og Troms\u00f8 Havn KF v/TG N\u00e6ringseiendom AS (TGN) og samtidig unng\u00e5 en tyngende gjeldsforpliktelse i GIP allerede ved oppstart av samarbeidet, fremst\u00e5r l\u00f8sningen presentert i punkt 3.1 som mest fordelaktig. Denne l\u00f8sningen g\u00e5r ut p\u00e5 \u00e5 skyte inn hele Kommuneeiendommen og en andel av Havneeiendommen, som verdimessig tilsvarer NOK 44 400 000, i GIP mot utstedelse av aksjer, samtidig som det inng\u00e5s en opsjonsavtale som gir GIP rett til \u00e5 kj\u00f8pe Opsjonsarealet etter hvert som industriakt\u00f8rer vil etablere seg i omr\u00e5det. Opsjonsavtalen m\u00e5 inng\u00e5s p\u00e5 markedsmessige vilk\u00e5r, men b\u00f8r og kan inneholde en stor grad av fleksibilitet for GIP til \u00e5 velge ut deler av Opsjonsarealet i flere omganger, basert p\u00e5 hvilke omr\u00e5der industriakt\u00f8rer viser interesse for. Hvordan GIP velger \u00e5 tilrettelegge for at industriakt\u00f8rer kan etablere seg i industriparken, vil ogs\u00e5 ha betydning for finansieringen av GIP. Valget mellom salg av tomter, oppf\u00f8ring av bygg i egenregi for utleie eller etablering av festeforhold eller en kombinasjon av disse, f\u00e5r betydning for kapitalbehovet i og kredittvurderingen av GIP. Det kan v\u00e6re hensiktsmessig \u00e5 ha et blikk mot fremtidig organisering n\u00e5r det tas et valg om hvordan eiendommene skal overdras til GIP. Eksempelvis vil kapitalbehovet i GIP kunne reduseres hvis det ut\u00f8ves opsjon p\u00e5 tomter som selges til industriakt\u00f8r og det avtales sammenfallende oppgj\u00f8rstidspunkt mellom TGN/GIP og GIP/industriakt\u00f8r. 2 BAKGRUNN1 Troms\u00f8 kommune og Troms\u00f8 Havn KF v/TG N\u00e6ringseiendom AS er i prosess med \u00e5 fremforhandle en aksjon\u00e6ravtale om felles samarbeid om utvikling av eiendommene som til sammen utgj\u00f8r Gr\u00f8tsund Industripark (Eiendommene) gjennom et felles aksjeselskap Gr\u00f8tsund Industripark AS. M\u00e5let er \u00e5 etablere en industripark for \u00e5 realisere m\u00e5l knyttet til gr\u00f8nn n\u00e6ringsutvikling og attraktivitet for n\u00e6ringsetablering. 1 Illustrasjonene i dette notatet er hentet fra presentasjon utarbeidet av PwC eller Newsec. Advokatfirmaet Selmer AS (Oslo) Advokatfirmaet Selmer AS (Stavanger) www.selmer.no Postboks 1324 Vika Postboks 16 +47 23 11 65 00 0112 Oslo 4068 Stavanger Foretaksnr. 920 969 798 I utkast til aksjon\u00e6ravtale er det p.t. skissert en l\u00f8sning hvor Troms\u00f8 kommune og Troms\u00f8 Havn/TGN skyter inn sine respektive eiendommer til GIP ved tingsinnskudd med etterf\u00f8lgende konvertering av utest\u00e5ende bel\u00f8p ved utstedelse av aksjer i GIP. Ettersom Newsec har taksert Troms\u00f8 kommunes eiendommer (Kommuneeiendommen) og Troms\u00f8 Havns eiendommer (Havneeiendommen) til ulike verdier, medf\u00f8rer l\u00f8sningen at GIP p\u00e5dras en gjeld til TGN/Troms\u00f8 Havn p\u00e5 NOK 123 700 000. Selmer er spurt om \u00e5 presentere alternative l\u00f8sninger for overdragelse av Eiendommene til GIP, som vil kunne v\u00e6re fordelaktige med tanke p\u00e5 videre finansiering av GIP. Vi forst\u00e5r det slik at det sentrale er \u00e5 se p\u00e5 muligheter for \u00e5 unng\u00e5 at GIP p\u00e5dras et tyngende l\u00e5n til en aksjon\u00e6r allerede ved oppstart av samarbeidet. VI forst\u00e5r det slik at det er en forutsetning for samarbeidet mellom Troms\u00f8 kommune og TGN at eierforholdet i GIP er 50/50. Hvis det kunne aksepteres en ulik eierbr\u00f8k, og dermed ulik rett til utbytte, ville alle Eiendommene kunne skytes inn i GIP ved tingsinnskudd mot konverting til aksjekapital uten at det oppst\u00e5r gjeld i GIP. Problemstillingene dette notatet reiser er f\u00f8rst aktuelle hvis en slik l\u00f8sning ikke er \u00f8nskelig. Vi g\u00e5r n\u00e6rmere inn p\u00e5 dette i punkt 3.3, under. I punkt 3 presenterer vi alternative l\u00f8sninger til overdragelse av eiendommene til GIP p\u00e5 et overordnet niv\u00e5 med fremheving av noen fordeler og ulemper. I punkt 4 lister vi opp forhold som b\u00f8r vurderes og reguleres i en eventuell opsjonsavtale. Punktet er relativt omfattende, men illustrerer omfanget av forhold som m\u00e5 vurderes og hvordan prosessen blir hvis GIP velger \u00e5 ikke overta alle eiendommene fra start. I punkt 5 er det inntatt alternative m\u00e5ter \u00e5 tilrettelegge for at industriakt\u00f8rer etablerer seg i industriparken og betydningen for GIPs finansieringsmuligheter. Skatte- og avgiftsmessige forhold er ikke omtalt i notatet og b\u00f8r vurderes for l\u00f8sningen som fremst\u00e5r som mest interessant. 3 ALTERNATIVE M\u00c5TER \u00c5 TILF\u00d8RE EIENDOMMENE TIL GIP 3.1 Tingsinnskudd fra begge parter av areal med verdi NOK 44 400 000 og opsjon p\u00e5 kj\u00f8p av resterende areal TK skyter inn Kommuneiendommen i GIP mot konvertering til aksjekapital, slik det er skissert i utkast til aksjon\u00e6ravtale. TGN skyter inn eiendommer innenfor Havneeiendommen i GIP, som verdimessig tilsvarer NOK 44 400 000, med etterf\u00f8lgende konvertering til aksjekapital ved utstedelse av nye aksjer. GIP f\u00e5r opsjon p\u00e5 kj\u00f8p av resterende del av Havneeiendommen (Opsjonsarealet). Forslag til forhold som b\u00f8r hensyntas i en opsjonsavtale er listet opp i punkt 4, under. 2/6 Fordel: \u2022 GIP beholder mulighet til \u00e5 innlemme resterende areal i industriparken etter hvert som GIP finner passende industriakt\u00f8rer som vil etablere seg i industriparken. \u2022 Eventuelle selgerkreditter/ekstern l\u00e5nefinansiering utsettes til behovet oppst\u00e5r. Kan f\u00e5 positiv betydning i kredittvurdering av GIP. \u2022 Kapitalbehovet reduseres forholdsmessig til det aktuelle omr\u00e5dets st\u00f8rrelse og det totale behovet for kapital oppst\u00e5r ikke samtidig. \u2022 Eierforholdet i GIP blir 50/50. \u2022 GIP utsetter \u00e5 overta kostnadsansvar for Opsjonsarealet. Ulempe: \u2022 Restarealets verdi vil sannsynligvis \u00f8ke etter hvert som industriparken utvikles. Ved at ikke alle eiendommene overdras samtidig, kan det oppst\u00e5 problemstillinger om verdsettelse som kan v\u00e6re krevende \u00e5 h\u00e5ndtere, f.eks. om det er GIP eller Troms\u00f8 Havn/TGN som skal ha gevinst av verdi\u00f8kning. Det b\u00f8r ogs\u00e5 vurderes om dette kan ha en side til statsst\u00f8tte. \u2022 Hvis Troms\u00f8 Havn/TGN skal ha gevinsten, kan utsettelse av kj\u00f8p medf\u00f8re st\u00f8rre samlet kapitalbehov. 3.1.1 Gradvise emisjoner i GIP som alternativ til opsjonsavtale Et alternativ til opsjonsavtale kunne v\u00e6rt emisjoner fra TGN i GIP ved gradvise innskudd av tomter etter hvert som den konkrete ettersp\u00f8rselen fra industriakt\u00f8rer oppst\u00e5r. L\u00f8sningen medf\u00f8rer imidlertid ujevnt eierskap og reiser i tillegg krevende sp\u00f8rsm\u00e5l om verdsettelse. Gradvise emisjoner \u00f8ker risikoen for at TGN f\u00e5r en enda h\u00f8yere eierandel i GIP som f\u00f8lge av verdi\u00f8kning av restarealet. 3.2 Tingsinnskudd med selgerkreditt Som skissert i utkast til aksjon\u00e6ravtale, legges til grunn at Troms\u00f8 Havn/TGN og TK skyte inn hhv. Havneeiendommen og Kommuneeiendommen i GIP med etterf\u00f8lgende konvertering av NOK 44 400 000 per part til nyutstedte aksjer i GIP. Verdiavviket p\u00e5 NOK 123 700 000 blir en selgerkreditt (et l\u00e5n) fra Troms\u00f8 Havn/TGN til GIP, som forrentes. Det m\u00e5 inng\u00e5s avtale om selgerkreditt p\u00e5 markedsmessige vilk\u00e5r mellom Troms\u00f8 Havn/TGN og GIP. Sikkerhetsstillelse i Eiendommene til fordel for Troms\u00f8 Havn/TGN m\u00e5 vurderes n\u00e6rmere. Fordel: \u2022 Eierforholdet blir 50/50. \u2022 Eiendommene eies av GIP fra oppstart av samarbeidet. Ikke behov for egne avtaler med TGN/Troms\u00f8 Havn. \u2022 GIP vil f\u00e5 gevinst av evt. verdi\u00f8kning. Ulemper: \u2022 GIP f\u00e5r betydelig gjeldsbelastning allerede fra oppstart av samarbeidet. Dette kan ha negativ betydning for kredittvurdering ved ekstern l\u00e5nefinansiering. \u2022 Det er ikke sikkert GIP har reelt behov for \u00e5 eie (og dermed ha kostnadsansvar for) alle Eiendommene fra oppstart. 3/6 3.3 Tingsinnskudd uten selgekreditt, men ujevnt eierskap TGN og TK skyter inn hhv. Havneeiendommen og Kommuneeiendommen i GIP mot konvertering av utest\u00e5ende bel\u00f8p til utstedelse av nye aksjer i GIP. TGN f\u00e5r h\u00f8yere eierandel i GIP som f\u00f8lge av h\u00f8yere verdier p\u00e5 eiendommene som tilf\u00f8res GIP. Fordel: \u2022 Eiendommene eies av GIP fra oppstart (ogs\u00e5 mulig ulempe). \u2022 Ikke behov for avtaler med TGN/Troms\u00f8 Havn. \u2022 Det oppst\u00e5r ikke gjeld i GIP. \u2022 GIP f\u00e5r gevinst av verdi\u00f8kning. Ulempe: \u2022 Eierforholdet, og dermed utbytteforholdet i GIP blir ujevnt. Vi forst\u00e5r det slik at 50/50 eierskap er en klar forutsetning for samarbeidet. 3.4 Rent eiendomskj\u00f8p GIP kj\u00f8per Eiendommene til markedspris. Alternativet n\u00f8dvendiggj\u00f8r egenkapital og tomtel\u00e5n i GIP. Det blir et sp\u00f8rsm\u00e5l om Eiendommene kan benyttes som sikkerhet for GIPs eksterne l\u00e5nefinansiering. Denne l\u00f8sningen fremst\u00e5r som mindre interessant. Vi har p.t. ikke vurdert adgang til sikkerhetsstillelse n\u00e6rmere. 4 HOVEDVILK\u00c5R I OPSJONSAVTALE En eventuell opsjonsavtale b\u00f8r fremforhandles parallelt med aksjon\u00e6ravtalen, og inntas som vedlegg til aksjon\u00e6ravtalen. Ved utforming av en eventuell opsjonsavtale mellom GIP og Troms\u00f8 Havn/TGN b\u00f8r f\u00f8lgende forhold reguleres eller tas stilling til: \u2022 Opsjonen gjelder hele Opsjonsarealet, men GIP b\u00f8r gis mulighet til \u00e5 gj\u00f8re opsjonen gjeldende helt eller delvis. Opsjonen skal fortsette \u00e5 gjelde for det til enhver tid restareal, uavhengig av hvor mange ganger opsjonen gj\u00f8res gjeldende. \u2022 GIP velger om arealet det ut\u00f8ves opsjon for skal fradeles til eget g\u00e5rds- og bruksnummer og om hjemmelen skal overdras til GIP eller direkte til tredjepart. GIP dekker kostnadene ved fradeling og dokumentavgift i forholdet mellom GIP og TGN/Troms\u00f8 Havn. o Det kan bli n\u00f8dvendig \u00e5 forhindre at opsjonsareal blir plukket ut slik at gjenst\u00e5ende areal blir upraktiske eller reduseres i verdi. \u2022 Tidsintervallet mellom ut\u00f8velse av opsjon og overtakelse avklares. \u2022 Det m\u00e5 avklares om opsjonen skal v\u00e6re vederlagsfri. Det m\u00e5 vurderes om dette evt. har en side mot statsst\u00f8tte. \u2022 Opsjonsarealet forutsettes \u00e5 ha en verdi p\u00e5 NOK 123 700 000 per avtaleinng\u00e5else. Verdien av Opsjonsarealet \u00f8ker sannsynligvis etter hvert som industriparken utvikles. Det m\u00e5 tas stilling til hvordan Opsjonsarealet skal verdsettes ved ut\u00f8velse av opsjonen, herunder om det er GIP eller TGN som skal f\u00e5 gevinsten av verdi\u00f8kning. 4/6 o Alternativ 1: Opsjonskj\u00f8pesummen per opsjonsut\u00f8velse tilsvarer det aktuelle omr\u00e5dets forholdsmessige verdi basert p\u00e5 st\u00f8rrelse og plassering, justert for KPI. \u25aa Dette alternativet medf\u00f8rer sannsynligvis at GIP f\u00e5r gevinst av verdi\u00f8kning. \u25aa Det m\u00e5 vurderes om dette har en side til statsst\u00f8tte. o Alternativ 2: Opsjonskj\u00f8pesummen tilsvarer markedsverdi for det aktuelle omr\u00e5det per ut\u00f8velse av opsjonen. \u25aa Dette alternativet medf\u00f8rer sannsynligvis at TGN/Troms\u00f8 Havn f\u00e5r gevinst av verdi\u00f8kning. \u2022 Eksempler p\u00e5 oppgj\u00f8rsformer: o GIP f\u00e5r selgerkreditt (l\u00e5n) p\u00e5 verdien av den konkrete opsjonseiendommen. Det inng\u00e5s avtale om selgekreditt p\u00e5 markedsmessige vilk\u00e5r. o GIP tar opp bankl\u00e5n o Opsjonskj\u00f8pesummen gj\u00f8res opp direkte fra tredjepart som kj\u00f8per tomten fra GIP. \u2022 Det m\u00e5 vurderes n\u00e6rmere om Opsjonsarealet (helt eller delvis etter fradeling) kan benyttes som sikkerhet for GIPs l\u00e5n. \u2022 Lovens lengstetid for opsjonsretter er 25 \u00e5r. Vi forst\u00e5r det slik at det ikke er \u00f8nskelig \u00e5 sette en opsjonsfrist som er kortere enn lovens lengstetid. \u2022 Selv om det er lite sannsynlig at Troms\u00f8 Havn skulle selge Opsjonsarealet til noen andre uten \u00e5 opplyse om opsjonsavtalen, kan det vurderes om opsjonen skal tinglyses p\u00e5 Opsjonsarealet. \u2022 Overdragelse skjer som ren eiendomsoverdragelse. \u2022 Opsjonsarealet overdras \"som det er\". \u2022 L\u00f8ysingsrettslova har en rekke bestemmelser som b\u00f8r fravikes i opsjonsavtalen. \u2022 Skatte- og avgiftsimplikasjoner m\u00e5 vurderes. 5 GIPS TILRETTELEGGING FOR ETABLERING AV INDUSTRIAKT\u00d8RER I GR\u00d8TSUND INDUSTRIPARK For helhetens skyld, tar vi ogs\u00e5 med noen betraktninger til hvordan GIP kan legge til rette for at industriakt\u00f8rer etablerer seg i industriparkene: 5.1 GIP selger tomt til industriakt\u00f8r til markedspris \u2022 GIP kan tilby tomter innenfor hele industriparken. \u2022 Hvis akt\u00f8ren \u00f8nsker plassering innenfor Opsjonsarealet, ut\u00f8ver GIP opsjon for det aktuelle omr\u00e5det. o GIP kj\u00f8per tomten fra Troms\u00f8 Havn/TGN mot (kortvarig) selgerkreditt, alternativt ved ekstern l\u00e5nefinansiering. o Alternativt kan GIP kreve at overtakelse under opsjonsavtalen sammenfaller med overtakelse i kj\u00f8pekontrakten med tredjepart, slik at oppgj\u00f8r for tomten kommer til GIP samme dag som oppgj\u00f8r til Troms\u00f8 Havn/TGN skal skje, alternativt direkte til Troms\u00f8 Havn/TGN fra tredjeparten. Fordelen med sistnevnte alternativ er at GIP ikke trenger \u00e5 innhente kapital. \u2022 Hjemmel til tomten (etter fradeling) overdras direkte fra TGN til tredjepart. \u2022 Det vurderes hvem som skal dekke kostnadene ved fradeling. Kj\u00f8peren b\u00f8r dekke dokumentavgiften. \u2022 Eiendomssalg vil medf\u00f8re inntekter til GIP og styrke egenkapital i GIP. Dette kan v\u00e6re fordelaktig ved kredittvurdering ifm. ekstern l\u00e5nefinansiering. Graden av inntekter vil variere avhengig av om det selges tomter som GIP allerede eier og hvem som evt. f\u00e5r gevinsten ved salg av tomter innenfor Opsjonsarealet. 5/6 5.2 GIP oppf\u00f8rer bygg, som leies ut til industriakt\u00f8r til markedspris (f\u00f8r eller etter oppf\u00f8ring) \u2022 Alternativet kan v\u00e6re aktuelt hvis GIP vil beholde eierskap til b\u00e5de grunnen og bygget. \u2022 GIP kan tilby tomt innenfor hele industriparken og ut\u00f8ver opsjon for omr\u00e5det, hvis n\u00f8dvendig. \u2022 Krever kapital til byggeprosessen (egenkapital + byggel\u00e5n), i tillegg til kj\u00f8pesum for evt. opsjonsareal (selgerkreditt eller l\u00e5n). \u2022 Klare holdepunkter for en sikker kontantstr\u00f8m (leieavtaler), vil kunne v\u00e6re positivt ved kredittvurdering ifm. ekstern l\u00e5nefinansiering. \u2022 Eierskap beholdes, og det aktuelle omr\u00e5det kan benyttes som sikkerhet for GIPs eksterne l\u00e5nefinansiering. \u2022 Det b\u00f8r gj\u00f8res en vurdering av forventet kontantstr\u00f8m opp mot investeringskostnadene. \u2022 Det kan vurderes om det er aktuelt \u00e5 invitere tredjepart som minoritetsaksjon\u00e6r i GIP mot tilf\u00f8rsel av kapital. 5.3 GIP fester bort tomt til tredjepart \u2022 Det inng\u00e5s festeavtale mellom GIP og industriakt\u00f8r. \u2022 GIP kan tilby festetomt innenfor hele industriparken og ut\u00f8ver opsjon for omr\u00e5det, hvis n\u00f8dvendig. \u2022 Dette alternativet fremst\u00e5r f\u00f8rst og fremst som aktuelt hvis GIP \u00f8nsker \u00e5 beholde eierskap til grunnen. \u2022 Krever kapital til kj\u00f8pesum for evt. opsjonsareal, alternativt at det gis selgerkreditt. \u2022 I festeforhold beholder GIP (bortfester) eierskap til grunnen, mens akt\u00f8ren (fester) selv m\u00e5 st\u00e5 for oppf\u00f8ring av bygget og er eier av dette. Tomtefesteloven har bestemmelser som regulerer hva som skjer med bygget ved utl\u00f8p av festetiden. \u2022 F\u00f8r det tilbys \u00e5 etablere festeforhold, b\u00f8r det gj\u00f8res en vurdering av betydningen av ufravikelige bestemmelser i tomtefesteloven. Det b\u00f8r bl.a. tas stilling til niv\u00e5 p\u00e5 festeavgift, adgang til forlengelser og innl\u00f8sning. \u2022 Mulighet for \u00e5 benytte festegrunnen som sikkerhetsstillelse for GIPs finansiering kan vurderes. Festeavgiftens niv\u00e5 vil trolig ogs\u00e5 ha betydning for kredittvurdering av GIP ifm. ekstern l\u00e5nefinansiering. \u2022 Hvis GIP utelukkende \u00f8nsker \u00e5 g\u00e5 for en l\u00f8sning med festeforhold, kan det ogs\u00e5 vurderes om det skal inng\u00e5s en festeavtale (med adgang til fremfeste) mellom GIP og TGN, som alternativ til en evt. opsjonsavtale. Hvis det blir aktuelt, b\u00f8r forholdet mellom festeavgift mellom GIP/TGN og GIP/akt\u00f8r vurderes n\u00e6rmere, inkludert om dette kan f\u00e5 en side til statsst\u00f8tte. 6/6 "
}