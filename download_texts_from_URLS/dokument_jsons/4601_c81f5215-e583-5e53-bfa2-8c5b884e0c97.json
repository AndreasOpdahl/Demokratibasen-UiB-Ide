{
  "dokument_id": "c81f5215-e583-5e53-bfa2-8c5b884e0c97",
  "doc_type": "case_presentation",
  "kommune": 4601,
  "tittel": "Oppf\u00f8lging - forvaltningsrevisjon av Bergen legevakt ",
  "url": "https://bergen.kommune.no/politikere-utvalg/api/fil/bk360/11137257/Framstilling-Oppfolging-forvaltningsrevisjon-av-Bergen-legevakt-",
  "tekst": " Kontrollutvalget Saksframstilling V\u00e5r referanse: 2023/02133-15 Saksbehandler: Eli Merete Velle Oppf\u00f8lging - forvaltningsrevisjon av Bergen legevakt Hva saken gjelder: Saken gjelder byr\u00e5dets oppf\u00f8lging av forvaltningsrevisjon av Bergen legevakt, utf\u00f8rt av Deloitte i perioden februar 2023 \u2013 januar 2024. Forvaltningsrevisjonen ble behandlet av kontrollutvalget 23. januar 2024 og av bystyret 6. mars 2024, sak 77/24. Bakgrunn Form\u00e5let med forvaltningsrevisjonsprosjektet har v\u00e6rt \u00e5 unders\u00f8ke: \u2022 Hva som kjennetegner Bergen legevakt med hensyn til tilgjengelighet per telefon og ventetid \u2022 Om legevakten har en hensiktsmessig organisering med hensyn til \u00e5 levere n\u00f8dvendige og akutte tjenester \u2022 Om legevakten har en tilstrekkelig internkontroll for \u00e5 sikre god styring og kontroll med tjenestetilbudet \u2022 Om det er etablert system og rutiner for \u00e5 forebygge og h\u00e5ndtere u\u00f8nskede hendelser knyttet til vold og trusler mot legevaktpersonell Unders\u00f8kelsen viste at Bergen kommune ikke oppfylte kravet om at 80 prosent av telefonhenvendelser normalt kan besvares innen to minutter. Videre ble det p\u00e5vist mangler ved styring og internkontroll. Det ble ogs\u00e5 identifisert svakheter ved organiseringen som kan inneb\u00e6re risiko for kvaliteten i tjenesten. Unders\u00f8kelsen viste ogs\u00e5 at legevakten ikke har gode nok system og rutiner for \u00e5 forebygge og h\u00e5ndtere u\u00f8nskede hendelser knyttet til vold og trusler mot ansatte ved legevakten. Basert p\u00e5 funn og vurderinger i unders\u00f8kelsen anbefaler Deloitte at Bergen kommune setter i verk f\u00f8lgende tiltak: 1. Gjennomf\u00f8re risikovurderinger av vold og trusler i samsvar med arbeidsmilj\u00f8loven og forskrift om utf\u00f8relse av arbeid, og ved behov iverksetter risikoreduserende tiltak 2. Gjennomf\u00f8re n\u00f8dvendig \u00f8ving p\u00e5 vold og trusselsituasjoner 3. F\u00f8lge opp at alle sykepleiere og ev. annet personell gjennomf\u00f8rer obligatorisk oppl\u00e6ring slik at de oppfyller kompetansekravene i akuttmedisinforskriften 4. Arbeide videre med \u00e5 sikre tilstrekkelig kapasitet i legevaktsentralen 5. Tydeliggj\u00f8re hvilke oppdrag legevaktbil skal prioritere ved samtidighetskonflikt 6. Arbeide videre med \u00e5 sikre hensiktsmessige system og rutiner for hastegradsvurdering/triagering av pasienter. Dette b\u00f8r ta hensyn til de forhold som har kommet frem i unders\u00f8kelsen, slik som at det per i dag blir gjennomf\u00f8rt fullstendig triagering i alle tilfeller, ogs\u00e5 der det er un\u00f8dvendig, samt forhold knyttet til at triagesykepleier kan ha ventetid p\u00e5 triagering mens lege har ledig kapasitet 1 7. Sikre at journalsystemet fungerer tilfredsstillende 8. Forbedre internkontrollen, herunder: a) Tydeliggj\u00f8re hvem som har ansvar for \u00e5 s\u00f8rge for oppl\u00e6ring og oppf\u00f8lging av fastleger og andre leger i vakt b) Utarbeide/oppdatere m\u00e5l og planer for virksomheten c) Sikre at n\u00f8dvendige legeprosedyrer etableres, vedlikeholdes og gj\u00f8res kjent i virksomheten d) Sikre at det gjennomf\u00f8res risikovurderinger av alle relevante deler av driften ved legevakten e) Utarbeide prosedyrer for \u00e5 melde og f\u00f8lge opp avvik og pasientklager, inkludert tydeliggj\u00f8re hvem som er ansvarlig for \u00e5 f\u00f8lge opp avvik og klager fra pasienter f) Arbeide videre med \u00e5 sikre en god meldekultur blant alt legevaktpersonell Bergen bystyre behandlet saken i m\u00f8tet 06.03.2024 sak 77/24 og fattet f\u00f8lgende vedtak: 1. Bystyret tek Deloitte sin forvaltningsrevisjonsrapport om Bergen legevakt til orientering. 2. Bystyret ber byr\u00e5det f\u00f8lge opp anbefalingane til tiltak som g\u00e5r fram av forvaltningsrevisjonsrapporten. 3. Bystyret ber byr\u00e5det rapportere til kontrollutvalet om korleis revisor sine anbefalingar er f\u00f8lgde opp innan utgangen av august 2024. Vedtaket var i samsvar med innstillingen fra kontrollutvalget. I tillegg vedtok bystyret fire merknader i saken, som lyder slik: Merknad 1 Bystyret ser med bekymring p\u00e5 at legevakten ikke klarer \u00e5 oppfylle den lovp\u00e5lagte plikten om at 80 prosent av telefonsamtalene skal svares innen to minutter. Bekymringen ble ogs\u00e5 l\u00f8ftet f\u00f8r innf\u00f8ringen av ring f\u00f8rst-ordningen i april 2022, da ogs\u00e5 andre byer, som f.eks. Trondheim, tidligere har slitt med samme utfordring. P\u00e5 tross av at legevakten tilsynelatende har innf\u00f8rt flere tiltak for \u00e5 bedre situasjonen, er telefonk\u00f8en for helsehjelp fortsatt lengre enn det Bergen kommune b\u00f8r v\u00e6re kjent med og loven stiller krav om. Bystyret ber byr\u00e5det om \u00e5 se p\u00e5 muligheten for ytterligere tiltak for \u00e5 f\u00e5 ned ventetiden p\u00e5 telefon og levere tjenester i tr\u00e5d med akuttmedisinforskriften innenfor dagens budsjettrammer. Merknad 2 Bystyret viser til at det i Solheimsviken er to legevakter, der ene er kommunal og den andre er skadepoliklinikken til Helse Bergen. Bergen kommunes legevakt krever at man ringer inn f\u00f8rst, mens det p\u00e5 skadepoliklinikken bare er \u00e5 m\u00f8te opp. Mange pasienter vil i praksis da ringe inn for brudd, kutt, s\u00e5r og brannskader, som skadepoliklinikken behandler, n\u00e5r de egentlig bare skulle ha m\u00f8tt opp. Systemet oppleves derfor ikke n\u00f8dvendigvis som intuitivt. Bystyret ber byr\u00e5det om \u00e5 gjennomg\u00e5 informasjon p\u00e5 nettsider og andre steder, med m\u00e5l om at det skal bli enda enklere for pasientene \u00e5 vite hvordan man skal forholde seg til de to legevaktene. Bystyret merker seg at legevakten i dag ikke har styringsdata som gj\u00f8r det mulig \u00e5 besvare hva som er ventetiden for personer som opps\u00f8ker legevakten for helsehjelp, utover at ventetiden kan v\u00e6re varierende \u2013 og til dels sv\u00e6rt lang. N\u00e5r dette ikke dokumenteres kan det ogs\u00e5 v\u00e6re vanskelig \u00e5 foreta vurderinger for eksempel knyttet til om ressurssituasjonen p\u00e5 den kommunale legevakten er tilstrekkelig for \u00e5 m\u00f8te behovet. Bystyret ber derfor byr\u00e5det om \u00e5 vurdere og innf\u00f8re m\u00e5ling av ventetid i pasientmottaket. Merknad 3 Bystyret er urolig for at legevakten ikke har tilfredsstillende rutiner for hvordan avvik skal f\u00f8lges opp. Forvaltningsrevisjonen viser at avvik i varierende grad blir meldt inn, der sykepleiere i st\u00f8rre grad enn leger melder avvik. Det er ogs\u00e5 bekymringsfullt at flere ansatte sier at de ikke f\u00e5r tilbakemelding p\u00e5 avvik som de har meldt inn. Bystyret ber byr\u00e5det om \u00e5 intensivere arbeidet med \u00e5 f\u00e5 p\u00e5 plass skikkelige rutiner knyttet til avviksh\u00e5ndtering p\u00e5 2 legevakten Merknad 4 Bystyret ber byr\u00e5det sikre at erfaringer og tilbakemeldinger fra pasienter og p\u00e5r\u00f8rende innhentes systematisk og benyttes aktivt i kvalitets- og forbedringsarbeidet ved Bergen legevakt. Bystyret ber Kontrollutvalget om \u00e5 vurdere og gjennomf\u00f8re en forvaltningsrevisjon av bydelslegevaktene Byr\u00e5dets tilbakemelding Byr\u00e5d for eldre, helse og omsorg, Marte Joan Monstad, har i vedlagte brev gjort rede for byr\u00e5dets oppf\u00f8lging i saken. Hun oppsummerer blant annet slik: \u25aa Legevakten har gjort betydelige forbedringer innen risikovurdering, oppl\u00e6ring, kapasitet, og internkontroll. \u25aa Det er fortsatt utfordringer knyttet til journalsystemet og kapasiteten i legevaktsentralen, men tiltak er iverksatt for \u00e5 forbedre disse omr\u00e5dene. Videre er hver av anbefalingene fra Deloitte besvart punktvis. Hele denne delen av svaret f\u00f8lger under: \u00abAnbefalingene fra Deloitte og gjennomf\u00f8rte tiltak Anbefaling 1: Gjennomf\u00f8re risikovurderinger av vold og trusler i samsvar med arbeidsmilj\u00f8loven og forskrift om utf\u00f8relse av arbeid, og ved behov iverksetter risikoreduserende tiltak. Anbefaling 2: Gjennomf\u00f8re n\u00f8dvendig \u00f8ving p\u00e5 vold og trusselsituasjoner Vurdering Arbeid ved legevakt medf\u00f8rer vesentlig \u00f8kt risiko for \u00e5 bli utsatt for vold (Johnsen et al., 2020), og legevakten tar dette p\u00e5 dypeste alvor. V\u00e5rt m\u00e5l er at denne risikoen skal reduseres s\u00e5 langt det er mulig. Gjennomf\u00f8rte tiltak \u25aa Alle medarbeiderne ved legevakten skal gjennomf\u00f8re et nettbasert kurs i h\u00e5ndtering av vold og trusler. \u25aa Alle medarbeidere skal gjennomf\u00f8re et MAP-kurs (M\u00f8te med Aggresjonsproblematikk) og legevakten skal utdanne egne instrukt\u00f8rer i denne metodikken, slik at legevakten selv kan arrangere framtidige kurs uten \u00e5 bruke ekstern leverand\u00f8r. \u25aa Legevakten har startet et arbeid med risiko- og s\u00e5rbarhetsanalyser (ROS-analyser) for en rekke aspekter for virksomheten. Vold og trusler mot ansatte er ett av omr\u00e5dene som vil bli risiko- og s\u00e5rbarhetsvurdert. Anbefaling 3: F\u00f8lge opp at alle sykepleiere og ev. annet personell gjennomf\u00f8rer obligatorisk oppl\u00e6ring slik at de oppfyller kompetansekravene i akuttmedisinforskriften Vurdering Akuttmedisinforskriften stiller kompetansekrav i \u00a7\u00a7 7 (leger) og 8 (annet helsepersonell). Kravet for alt personell som arbeider med pasienter i en pleiesituasjon, er at de har gjennomf\u00f8rt kurs i akuttmedisin og kurs i vold- og overgrepsh\u00e5ndtering. 3 For leger er det i tillegg et kompetansekrav om 40 legevakter og 2,5 \u00e5r med klinisk arbeid, f\u00f8r legen kan arbeide selvstendig p\u00e5 legevakt. Innen dette kompetansekravet er oppn\u00e5dd, m\u00e5 annen selvstendig vaktkompetent lege v\u00e6re tilgjengelig enten fysisk eller per telefon. Bergen legevakt s\u00f8rger i dag for at det alltid er en lege som tilfredsstiller disse kompetansekravene til stede p\u00e5 legevakten ved at det er en lege som fyller en egen rolle som kun kan innehas av en selvstendig vaktkompetent lege. For sykepleierne har legevakten ikke hatt god nok oversikt over hvem som tilfredsstiller kompetansekravene, og det har forekommet at sykepleiere uten tilstrekkelig formalkompetanse har arbeidet ved legevakten. Gjennomf\u00f8rte tiltak \u25aa Nyansatte sykepleiere og leger m\u00e5 gjennomf\u00f8re kurs om akuttmedisin og kurs i vold- og overgrepsh\u00e5ndtering, for \u00e5 sikre at de tilfredsstiller kompetansekravene som nevnt over. \u25aa Bergen legevakt arrangerer n\u00e5 to \u00e5rlige kurs i akuttmedisin med ca. 40 deltagere p\u00e5 hvert kurs. I tillegg til \u00e5 l\u00e6re opp egne ansatte, bidrar legevakten til akuttmedisinsk kompetanse i regionen. Anbefaling 4: Arbeide videre med \u00e5 sikre tilstrekkelig kapasitet i legevaktsentralen Vurdering Legevaktsentralens hovedoppgaver er \u00e5 gi r\u00e5d og veiledning i akutte helsemessige sp\u00f8rsm\u00e5l, og hastegradsvurdere publikums henvendelser til legevaktsentralen. Da akuttmedisinforskriften ble innf\u00f8rt i 2015, kom den med et krav om svartid for legevaktsentralene i forskriftens \u00a7 13 d. Kravet er at 80 prosent av alle henvendelser til legevaktsentralen normal skal besvares innen to minutter. Dette kravet har vist seg \u00e5 v\u00e6re s\u00e6rdeles vanskelig \u00e5 tilfredsstille ved landets st\u00f8rste legevakter og Bergen skiller seg ikke vesentlig fra disse. Andelen besvarte samtaler innen to minutter, om man ser bort fra dem som legger p\u00e5 f\u00f8r det har g\u00e5tt to minutter, er 56,54 prosent per 6. august 2024. Gjennomf\u00f8rte tiltak 1) Det siste \u00e5ret har Bergen legevakt sertifisert 20 nye operat\u00f8rer til arbeid ved legevaktsentralen. F\u00f8r en sykepleier kan v\u00e6re operat\u00f8r ved legevaktsentralen, m\u00e5 vedkommende ha klinisk erfaring fra legevaktsarbeid og gjennomf\u00f8re fem dagers spesialisert oppl\u00e6ring. F\u00f8r operat\u00f8ren kan arbeide selvstendig, blir det ogs\u00e5 gjennomf\u00f8rt klinisk oppl\u00e6ring sammen med annen kvalifisert operat\u00f8r. 2) Det er store utfordringer knyttet til arealer. Helse Bergen vil flytte ut fra lokaler i Bergen helsehus i Solheimsviken, og disse lokalene vil da bli ny legevaktsentral for Bergen legevakt. 3) I tillegg til \u00e5 \u00f8ke antall operat\u00f8rer i legevaktsentralen, har legevakten vurdert og iverksatt tiltak for \u00e5 redusere bruken av legevaktsentralen: 4 a. Velkomstmelding som m\u00f8ter innringerne er endret, slik at personer som ringer for administrative henvendelser eller sp\u00f8rsm\u00e5l knyttet til Helse Bergens skadepoliklinikk n\u00e5 blir henvist til korrekt mottaker. b. Legevakten er i dialog med Enhet for allmennmedisin hvor det er rettet s\u00f8kelyset mot pasienter som opps\u00f8ker hjelp hos legevakten for tilstander som normalt tilh\u00f8rer fastlegens ansvarsomr\u00e5de. Enhet for allmennmedisin er bedt om \u00e5 medvirke til at legekontor ikke stenger ned i ferier og ved akutt sykdom, men sikrer samarbeid med andre legekontor for \u00e5 tilfredsstille kravet om mottak av pasienter som trenger \u00f8yeblikkelig hjelp iht. fastlegeforskriften \u00a7 10 annet ledd. c. Legevakten har v\u00e6rt aktiv i media for \u00e5 gi informasjon om bruk av legevakten i forkant av sommerferien1, blant annet gjengitt av Bergens Tidende. M\u00e5let har v\u00e6rt \u00e5 redusere antall un\u00f8dvendige henvendelser til legevaktsentralen. d. Legevakten er i dialog med Enhet for sykehjemsmedisin for \u00e5 se p\u00e5 denne enhetens bruk av legevaktsentralen p\u00e5 dagtid i ukedager, hvor det kan forventes at Enhet for sykehjemsmedisin selv er i stand til \u00e5 h\u00e5ndtere medisinske problemstillinger som oppst\u00e5r. Det er utfordrende at det ikke er noen sortering av innkomne anrop. Personer som s\u00f8ker hjelp for meget akutte og/eller alvorlige tilstander og personer som tar kontakt for vesentlig mindre akutte og/eller alvorlige tilstander, havner i samme telefonk\u00f8. Legevakten unders\u00f8ker om det finnes systemer som kan b\u00f8te p\u00e5 dette strukturelle problemet utover tiltak 3a) som nevnt over. Anbefaling 5: Tydeliggj\u00f8re hvilke oppdrag legevaktbil skal prioritere ved samtidighetskonflikt Vurdering Deloitte anbefaler rutine for h\u00e5ndtering av samtidighetskonflikter. Anbefalingen er basert p\u00e5 at dette forholdet ikke er omtalt i legebilens prosedyrer. Legevakten har plikt til \u00e5 rykke ut og yte hjelp ved ulykker og andre akutte situasjoner n\u00e5r det er n\u00f8dvendig. I 2023 rykket legebilen ut 10 953 ganger2, som svarer til omtrent 1,25 utrykninger per time gjennom hele \u00e5ret, hele d\u00f8gnet. Legevaktbilens virksomhet er vesentlig ulik ordin\u00e6r drift i legevaktens lokaler. Lege i legevaktsbilen mottar melding via radio fra akuttmedisinsk kommunikasjonssentral (AMK) eller via telefon fra legevaktsentral. Basert p\u00e5 meldingen, er det legen selv som vurderer hvilke(t) oppdrag som legebilen rykker ut til. Slike prioriteringer av samtidighetskonflikt er vanlig i ordin\u00e6r medisinsk praksis i de aller fleste virksomheter, herunder sykehus. Tiltak V\u00e5r praksis er lik den som man finner i andre legevakter, og Bergen legevakt har derfor ikke valgt \u00e5 gripe inn i legevaktbilens lege sine vurderinger ved samtidighetskonflikter. 1 https://www.bergen.kommune.no/hvaskjer/helse-omsorg-og-inkludering/legehjelp-i-sommerferien 2 Hentet fra journalsystemets rapportmodul. 5 Anbefaling 6: Arbeide videre med \u00e5 sikre hensiktsmessige system og rutiner for hastegradsvurdering/triagering av pasienter. Dette b\u00f8r ta hensyn til de forhold som har kommet frem i unders\u00f8kelsen, slik som at det per i dag blir gjennomf\u00f8rt fullstendig triagering i alle tilfeller, ogs\u00e5 der det er un\u00f8dvendig, samt forhold knyttet til at triagesykepleier kan ha ventetid p\u00e5 triagering mens lege har ledig kapasitet. Vurdering Forvaltningsrevisjonen har p\u00e5pekt en rekke forhold innen dette fagomr\u00e5det som allerede var under utvikling da revisjonen ble gjennomf\u00f8rt. Legevakten har gjennomf\u00f8rt vesentlige endringer av sitt system for hastegradsvurdering. Legevakten har n\u00e5 et hastegradsvurderingssystem som hensyntar anbefalingene til Deloitte. Legevakten mangler derimot et effektivt system for pasientlogistikk og har i dag ikke systemer for \u00e5 overv\u00e5ke blant annet ventetider for pasienter. Dette \u00f8nsket kan tilfredsstilles om n\u00f8dvendige midler til investering gj\u00f8res tilgjengelig. Legevakten mener at systemet DNV Imatis kan l\u00f8se denne utfordringen og samtidig redusere behovet for merkantilt personell. Systemet er allerede i bruk ved skadepoliklinikken og andre deler av Helse Bergen. Dette verkt\u00f8yet vil ogs\u00e5 effektivisere kommunikasjon mellom sykepleiere og leger ved legevakten. Systemet legger ogs\u00e5 opp til at pasienter kan registrere seg selv, og styrer pasientene til riktig behandlingsrom. Asker og B\u00e6rum legevakt bruker samme journalsystem som Bergen legevakt, og skal ta i bruk DNV Imatis h\u00f8sten 2024. Legevakten i Bergen vil ha dialog med Asker og B\u00e6rum legevakt for \u00e5 h\u00f8ste erfaringer derfra. Tiltak I dag blir hastegradsvurdering fra telefonkontakt med legevakt brukt som grunnlag for hastegradsvurdering ved oppm\u00f8te, som blir supplert med klinisk unders\u00f8kelse av sykepleier. I tillegg blir flere pasientgrupper n\u00e5 ikke hastegradsvurdert av sykepleier, men beholder sin hastegradsvurdering fra telefon uten videre unders\u00f8kelser. Anbefaling 7: Sikre at journalsystemet fungerer tilfredsstillende Vurdering Det er vanskelig \u00e5 knytte m\u00e5loppn\u00e5else til revisjonens anbefaling om \u00abtilfredsstillende\u00bb. Tilfredshet eller tilfredsstillelse er en sterk subjektiv f\u00f8lelse og vanskelig \u00e5 oppn\u00e5 for alle brukerne. Legevakten har fortsatt utfordringer knyttet til journalsystemet CGM Allmenn. Dette er et system i kontinuering utvikling og det har v\u00e6rt utf\u00f8rt en rekke mindre forbedringer fra forvaltningsrevisjonen til Deloitte ble publisert. Samtidig har brukerne blitt bedre kjent med systemet, og det oppleves at systemet fungerer bedre n\u00e5 enn tidligere. Kommunaldirekt\u00f8ren har v\u00e6rt aktivt involvert i kontakten med leverand\u00f8r, som legevakten opplever har gitt en bedre dialog med CGM. 6 Tiltak Legevakten har opprettet kontakt med Asker og B\u00e6rum legevakt, som ogs\u00e5 bruker CGM Allmenn ved sin legevakt. Denne kontakten forventes \u00e5 gi gevinster gjennom innsikt i deres erfaringer med journalsystemet i l\u00f8pet av 2024. Etat for helsetjenester har f\u00f8rste halv\u00e5r 2024 ansatt en IKT-konsulent som blant annet vil bist\u00e5 legevakten i dialog med CGM. Anbefaling 8: Forbedre internkontrollen, herunder (bokstavene a-f): Vurdering Forskrift om ledelse og kvalitetsforbedring i helse- og omsorgstjenesten og helse- og omsorgstjenesteloven \u00a7 3-1 p\u00e5legger legevakten \u00e5 ha et velfungerende internkontrollsystem. Drift av legevakt har iboende risiko for feil med alvorlige konsekvenser. Internkontroll vil derfor v\u00e6re et satsningsomr\u00e5de for legevakten de kommende \u00e5rene. a) Tydeliggj\u00f8re hvem som har ansvar for \u00e5 s\u00f8rge for oppl\u00e6ring og oppf\u00f8lging av fastleger og andre leger i vakt Legevakten har nylig utarbeidet en h\u00e5ndbok for nyansatte leger ved legevakten. H\u00e5ndboken tydeliggj\u00f8r hvilken kompetanse som kreves av legene, og hvordan legevakten legger til rette for at legene oppn\u00e5r denne. Legevakten har ogs\u00e5 en strukturert oppl\u00e6ring av nye leger i bruk av journalsystemet. Ansvar for oppl\u00e6ring av nye leger ved legevakten er et samarbeid mellom flere faggrupper, og er for noen leger ogs\u00e5 koordinert med Helse Bergen. Systemet for dette er fremdeles under utvikling, men er blitt mer str\u00f8mlinjeformet og vesentlig forbedret i tiden etter forvaltningsrevisjonen.. b) Utarbeide/oppdatere m\u00e5l og planer for virksomheten Legevakttjenesten er omfattet av strenge reguleringer (akuttmedisinforskriften, helse- og omsorgstjenesteloven). Disse sentrale m\u00e5lene ligger utenfor legevaktens kontroll og p\u00e5virkning. Legevakt er en tjeneste som skal sikre innbyggerne \u00f8yeblikkelig helsehjelp hele d\u00f8gnet, hele \u00e5ret. Legevakten har samtidig identifisert et behov for \u00e5 avgrense sin virksomhet og har p\u00e5 bakgrunn av dette utviklet mottoet: \u00abLegevakt for alle, men ikke for alt.\u00bb I tr\u00e5d med dette, har legevakten innf\u00f8rt \u00abRing f\u00f8rst\u00bb, slik at pasienter kan veiledes til \u00e5 s\u00f8ke hjelp annet sted, om det er relevant. Telefonkontakten i forkant av oppm\u00f8te p\u00e5 legevakten, gir mulighet til bedre \u00e5 tilfredsstille det allmennmedisinske prinsippet om at \u00abdem som trenger det mest, skal f\u00e5 mest\u00bb. c) Sikre at n\u00f8dvendige legeprosedyrer etableres, vedlikeholdes og gj\u00f8res kjent i virksomheten Det vises til h\u00e5ndboken som er nevnt under punkt a). I tillegg anbefaler legevaktens ledelse at legene bruker Legevakth\u00e5ndboken og Norsk elektronisk legeh\u00e5ndbok som 7 referansedokumenter for sin virksomhet ved Bergen legevakt. Disse kildene brukes som normerende verkt\u00f8y av fylkeslegene. Bruk av disse sikrer at virksomheten er innenfor god medisinsk praksis og alltid oppdatert. d) Sikre at det gjennomf\u00f8res risikovurderinger av alle relevante deler av driften ved legevakten Legevakten er i gang med ROS-analyser knyttet til bemanning, infrastruktur og bygg. Beredskapsplaner er oppdaterte for legevakten i Solheimsviken og ved legevaktens avdelinger i Fana, Loddefjord og \u00c5sane. e) Utarbeide prosedyrer for \u00e5 melde og f\u00f8lge opp avvik og pasientklager, inkludert tydeliggj\u00f8re hvem som er ansvarlig for \u00e5 f\u00f8lge opp avvik og klager fra pasienter Legevakten har igangsatt et prosjekt for \u00e5 motta pasientklager via elektronisk meldeportal, slik at de kan behandles p\u00e5 en sikker og effektiv m\u00e5te. Medisinske klager behandles av medisinsk fagsjef. Driftsavvik behandles av den enkelte avdelingsleder som rapporterer i linje til n\u00e6rmeste leder. Legevakten benytter Bergen kommunens system for avviksrapportering og - behandling. f) Arbeide videre med \u00e5 sikre en god meldekultur blant alt legevaktpersonell For \u00e5 senke terskelen for \u00e5 melde avvik, vil avviksportalen om kort tid v\u00e6re gjort enkelt tilgjengelig for alle medarbeidere som et fast ikon p\u00e5 deres personlige Windows-skrivebord. Legevaktens ledelse forventer at dette tiltaket, sammen med ledelsens tydelige oppfordringer om \u00e5 melde avvik, vil senke terskelen for \u00e5 melde avvik.\u00bb Sekretariatets vurdering Det er kontrollutvalgets og sekretariatets oppgave \u00e5 p\u00e5se at revisors anbefalinger og bystyrets vedtak f\u00f8lges opp, jf. kommuneloven \u00a7 23-2 bokstav e). N\u00e5r det gjelder oppf\u00f8lgingen av merknader i bystyret, legger vi til grunn at det prim\u00e6rt er opp til bystyret selv \u00e5 kontrollere at disse er fulgt opp. I denne saken har sekretariatet i oversendelsesbrevet bedt om at byr\u00e5det ogs\u00e5 rapporterer tilbake p\u00e5 de fire merknadene som er vedtatt av bystyret. Vi kan ikke se at det eksplisitt er gjort. Sekretariatet vurderer likevel at merknadene er tilstrekkelig besvart gjennom byr\u00e5dens svar til revisors anbefalinger. N\u00e5r det gjelder merknad 4, lyder andre setning slik: \u00abBystyret ber Kontrollutvalget om \u00e5 vurdere og gjennomf\u00f8re en forvaltningsrevisjon av bydelslegevaktene.\u00bb Sekretariatet anbefaler at kontrollutvalget noterer seg merknaden. Ny plan for forvaltningsrevisjon 2024 \u2013 2028 ble vedtatt av bystyret 19.06.24, og denne planen skal rulleres ved behov, senest h\u00f8sten 2026. N\u00e5r det gjelder oppf\u00f8lgingen av revisors anbefalinger, vurderer vi svarene slik at byr\u00e5det er i gang med forbedringsarbeid. Det er likevel fortsatt noen problemer, for eksempel med journalsystemet og h\u00e5ndtering og prioritering av telefonhenvendelser. Det er derfor sv\u00e6rt viktig at legevakten \u2013 og byr\u00e5det - fortsetter arbeidet med \u00e5 oppfylle anbefalingene i forvaltningsrevisjonen. 8 For \u00f8vrig er alle anbefalingene i revisjonsrapporten besvart, og vi anbefaler at saken blir sendt til bystyret til orientering. Byr\u00e5d for eldre, helse og omsorg, Marte Joan Monstad, er invitert til kontrollutvalgets m\u00f8te for \u00e5 orientere og svare p\u00e5 sp\u00f8rsm\u00e5l i saken. Forslag til vedtak: 1. Kontrollutvalget tar tilbakemeldingen og presentasjonen fra byr\u00e5d for eldre, helse og omsorg om oppf\u00f8lging av rapporten \u00abForvaltningsrevisjon av Bergen legevakt\u00bb, til orientering. 2. Kontrollutvalget sender saken til bystyret til orientering. Forslag til innstilling: 1. Bystyret tar tilbakemeldingen fra byr\u00e5d for eldre, helse og omsorg om oppf\u00f8lging av rapporten \u00abForvaltningsrevisjon av Bergen legevakt\u00bb, til orientering. Dato: 14. september 2024 - Eli M. Velle - leder Dokumentet er godkjent elektronisk. Vedlegg: Oppf\u00f8lging av forvaltningsrevisjon av Bergen legevakt \u2013 brev fra BEHO 26. august 2024 9 "
}