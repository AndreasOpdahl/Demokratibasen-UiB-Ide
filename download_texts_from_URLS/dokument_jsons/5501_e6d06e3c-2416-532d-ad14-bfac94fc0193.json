{
  "dokument_id": "e6d06e3c-2416-532d-ad14-bfac94fc0193",
  "doc_type": "case_presentation",
  "kommune": 5501,
  "tittel": "Forslag til uttalelse fra kommunestyret 21.05.2025 - Ulike r\u00f8tter, felles fremtid",
  "url": "https://innsyn.tromso.kommune.no/application/getMoteDokument?dokid=2002095557",
  "tekst": "Arkivsaksnr. 25/09254-3 Saksbehandler Espen Henriksen Harper Saksgang M\u00f8tedato Kommunestyret Forslag til uttalelse fra kommunestyret 21.05.2025 - Ulike r\u00f8tter, felles fremtid Forslag til vedtak: Ulike r\u00f8tter, felles fremtid Troms\u00f8 er en mangfoldig og flerkulturell by. Byen har alltid v\u00e6rt formet av m\u00f8tet mellom samisk, norsk og kvensk kulturarv, og i dag har 16,8 prosent av innbyggerne utenlandsk opprinnelse. I februar 2025 alene passerte over 110 000 mennesker gjennom den internasjonale terminalen p\u00e5 Troms\u00f8 lufthavn \u2013 mer enn tre ganger s\u00e5 mange som to \u00e5r tidligere. Troms\u00f8 er med andre ord et levende knutepunkt der kulturer krysser hverandre daglig. Dette mangfoldet gj\u00f8r byen levende i utallige fasetter og knytter mennesker fra hele verden \u2013 b\u00e5de bes\u00f8kende og dem som har gjort Troms\u00f8 til sitt hjem. Flerkulturelt mangfold er en ressurs som gir oss nye perspektiver, ferdigheter og erfaringer som beriker fellesskapet og driver utviklingen fremover. I dag den 21. mai markerer vi FNs dag for kulturelt mangfold for dialog og utvikling. Dagen, etablert av FNs generalforsamling i 2002 etter UNESCOs Verdenserkl\u00e6ring om kulturelt mangfold, minner oss om kulturens kraft som drivstoff for velstand, b\u00e6rekraftig utvikling og fredelig sameksistens. Denne dagen gir oss anledning til \u00e5 feire og l\u00f8fte frem det kulturelle mangfoldet som former Troms\u00f8-samfunnet. I en stadig mer fragmentert verden gir 21 mai oss anledning til \u00e5 reflektere over og v\u00e6re stolt av v\u00e5rt kulturelle s\u00e6rpreg. Folk kommer til Troms\u00f8 av mange grunner og p\u00e5 mange m\u00e5ter. N\u00e5r vi m\u00f8tes her, m\u00e5 vi gj\u00f8re v\u00e5rt kulturelle mangfold til en styrke \u2013 og sammen forme byen vi deler. I en relativt liten og tett sammensveiset by som Troms\u00f8 er det like viktig \u00e5 fremme interkulturell dialog for \u00e5 motvirke isolasjon og misforst\u00e5elser. Vi m\u00e5 bygge gjensidig respekt mellom fastboende og nykommere og styrke antirasisme og inkludering. La FNs verdensdag inspirere oss til \u00e5 se, verdsette og utforske kulturene rundt oss. Kanskje \u00e5pner det d\u00f8ren til en verden vi enn\u00e5 ikke har tr\u00e5dt inn i \u2013 men som allerede finnes midt iblant oss. I en tid hvor globale utfordringer som klimaendringer, krig og sosiale ulikheter blir mer fremtredende, er det viktigere enn noen gang \u00e5 bygge broer mellom milj\u00f8er og skape et samfunn der alle kan blomstre. Ved \u00e5 anerkjenne, fremme og feire flerkulturelt mangfold, kan Troms\u00f8 fortsette \u00e5 v\u00e6re en fremtidsrettet kommune, hvor alle innbyggere f\u00f8ler seg verdsatt og inkludert. Fartun Hussein Kommunestyremedlem 1 2 "
}