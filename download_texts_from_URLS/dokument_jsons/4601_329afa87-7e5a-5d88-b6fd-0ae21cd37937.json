{
  "dokument_id": "329afa87-7e5a-5d88-b6fd-0ae21cd37937",
  "doc_type": "case_minutes",
  "kommune": 4601,
  "tittel": "Saksprotokoll Bystyret, 29012025, Sak 23/25, H\u00f8ringsuttalelse til NOU 2024 - 20 Det digitale (i) livet. Balansert oppvekst i skjermens tid (Skjermbrukutvalget)",
  "url": "https://bergen.kommune.no/politikere-utvalg/api/fil/bk360/12049169/Innstilling-vedtak-Horingsuttalelse-til-NOU-2024-20-Det-digitale-i-livet-Balansert-oppvekst-i-skjermens-tid-Skjermbrukutvalget-",
  "tekst": "H\u00f8ringsuttalelse til NOU 2024 - 20 Det digitale (i) livet. Balansert oppvekst i skjermens tid (Skjermbrukutvalget) Bergen bystyre behandlet saken i m\u00f8tet 29.01.2025 sak 23/25 og fattet f\u00f8lgende vedtak: 1. Bergen kommune avgir h\u00f8ringsuttalelse til NOU 2024: 20 Det digitale (i) livet. Balansert oppvekst i skjermens tid (Skjermbrukutvalget) slik den fremkommer av byr\u00e5dets forslag, med f\u00f8lgende endring: Avsnitt 6, 7 og 8 p\u00e5 side 2 og 3 strykes og erstattes av: Bergen kommune st\u00f8tter ogs\u00e5 anbefalingen om at man i utgangspunktet skal unng\u00e5 skjermtid under m\u00e5ltider i skolen. M\u00e5ltider i skolen skal v\u00e6re en sosial arena for barna, og en eventuell praksis med skjermtid under m\u00e5ltider b\u00f8r begrenses. 2. Det er behov for mer forskning p\u00e5 hvordan skjermbruk p\u00e5virker barn og unge, spesielt n\u00e5r det gjelder psykisk helse, s\u00f8vn og hvile. 3. Legg til f\u00f8lgende avsnitt etter tredje avsnitt p\u00e5 side 3: \u00abBergen kommune st\u00f8tter utvalgets konklusjon om at konsentrasjonsvansker og mediemultitasking er blant utfordringene knyttet til utstrakt skjermbruk. Barn og unge har behov for st\u00f8tte til \u00e5 regulere egen skjermbruk og b\u00f8r f\u00e5 oppl\u00e6ring i arbeidsmetoder og studieteknikker som kan bidra til \u00e5 begrense mediemultitasking. Bergen kommune anerkjenner ogs\u00e5 betydningen av \u00e5 fremme lesing av lengre, sammenhengende tekster og h\u00f8ytlesning i barnehagen, som anbefalt av utvalget. Dette kan styrke barns konsentrasjonsevne og evne til \u00e5 effektivt benytte digitale verkt\u00f8y p\u00e5 en egnet m\u00e5te\u00bb. 4. F\u00f8lgende formulering i byr\u00e5dets h\u00f8ringsuttalelse endres fra: \u00abBergen kommune mener utvalgets anbefaling om \u00e5 ikke innf\u00f8re en myndighetsbestemt aldersgrense ikke er godt nok utredet til \u00e5 ta stilling til. Flere plattformer har i dag egne aldersgrenser for bruk av sine tjenester.\u00bb Til: Bystyret st\u00f8tter regjeringens initiativ om en aldersgrense p\u00e5 15 \u00e5r for n\u00e5r barn selv kan samtykke til at sosiale medier behandler personopplysningene deres og understreker viktigheten av en absolutt aldersgrense for sosiale medium.\u00bb Bergen bystyres behandling F\u00f8lgende representanter tok ordet: Linn Kristin Langley-Rasmussen Eng\u00f8 (A), Camilla N\u00f8ttveit (H), Martine Jordana Baarholm (FrP), Mikkel Gr\u00fcner (SV), Cecilie Torsvik H\u00f8is\u00e6ter (MDG), Per-Arne Hvidsten Larsen (V), Sunniva Andresdottir Vik (R), Joel Ysteb\u00f8 (KrF), Thomas Modulv Flesland (Sp), Caroline Sandven Taule (H). Forslag fremsatt i bystyret: Katrine Berg N\u00f8dtvedt (MDG) fremsatte p\u00e5 vegne av H, FRP, BL, INP, SP og PP f\u00f8lgende alternative forslag til innstillingens punkt 1: Bergen kommune avgir h\u00f8ringsuttalelse til NOU 2024: 20 Det digitale (i) livet. Balansert oppvekst i skjermens tid (Skjermbrukutvalget) slik den fremkommer av byr\u00e5dets forslag, med f\u00f8lgende endring: Avsnitt 6, 7 og 8 p\u00e5 side 2 og 3 strykes og erstattes av: Bergen kommune st\u00f8tter ogs\u00e5 anbefalingen om at man i utgangspunktet skal unng\u00e5 skjermtid under m\u00e5ltider i skolen. M\u00e5ltider i skolen skal v\u00e6re en sosial arena for barna, og en eventuell praksis med skjermtid under m\u00e5ltider b\u00f8r begrenses. Linn Kristin Eng\u00f8 (A) fremsatte p\u00e5 vegne av A f\u00f8lgende tilleggsforslag: F\u00f8lgende formulering i byr\u00e5dets h\u00f8ringsuttalelse endres fra: \u00abBergen kommune mener utvalgets anbefaling om \u00e5 ikke innf\u00f8re en myndighetsbestemt aldersgrense ikke er godt nok utredet til \u00e5 ta stilling til. Flere plattformer har i dag egne aldersgrenser for bruk av sine tjenester.\u00bb Til: \u00abBystyret st\u00f8tter regjeringens initiativ om en aldersgrense p\u00e5 15 \u00e5r for n\u00e5r barn selv kan samtykke til at sosiale medier behandler personopplysningene deres og understreker viktigheten av en absolutt aldersgrense for sosiale medium.\u00bb Mikkel Gr\u00fcner (SV) fremsatte p\u00e5 vegne av SV f\u00f8lgende tilleggsforslag i 12 punkt: 1. L\u00e6rerne og skolene m\u00e5 ha metodefrihet i valg av l\u00e6ringsverkt\u00f8y. 2. Skjerm i barnehage og skole skal brukes p\u00e5 en l\u00e6ringsfremmende m\u00e5te. Bruk av skjerm skal ikke v\u00e6re en erstatter for l\u00e6rers tilstedev\u00e6relse, og bruk av digitale l\u00e6ringsressurser skal utelukkende v\u00e6re pedagogisk begrunnet og ikke et innsparingstiltak. 3. Un\u00f8dvendig skjermbruk under m\u00e5ltider kan delvis v\u00e6re et resultat av utilstrekkelig bemanning. For \u00e5 unng\u00e5 at skole, barnehage og SFO bruker skjermen som \u201cdigital vikar\u201d eller bel\u00f8nning m\u00e5 det sikres tilstrekkelig grunnbemanning. 4. Skolene skal selv kunne velge \u00e5 innf\u00f8re mobilforbud. 5. Elevenes foreldre skal ikke st\u00e5 \u00f8konomisk ansvarlig for skoleutstyr. 6. B\u00e5de l\u00e6rere og foreldre skal ha rettigheter til \u00e5 kontrollere elevens bruk av digitale l\u00e6ringsressurser som sendes med barna hjem, slik som applikasjoner og tidsbruk. 7. Det m\u00e5 utvikles egne l\u00e6ringsressurser og l\u00e6ringsplattformer for skoleverket, der elevenes personvern blir ivaretatt. 8. Barn trenger voksne som har digital d\u00f8mmekraft. L\u00e6rere m\u00e5 f\u00e5 tilbud om etter- og videreutdanning for pedagogisk bruk av digitale l\u00e6ringsverkt\u00f8y. 9. N\u00e5r ansatte i skole og barnehage oppdateres p\u00e5 den digitale utviklingen m\u00e5 hele personalgruppen inkluderes. Ansatte m\u00e5 ha tilstrekkelig kunnskap om digital avhengighet. 2 10. Skolebibliotekene har en viktig rolle i \u00e5 fremme kildekritikk, leselyst og balansert skjermbruk. 11. For innkj\u00f8p av digitale l\u00e6ringsverkt\u00f8y m\u00e5 det stilles krav om innkj\u00f8p av digitale pedagogiske l\u00e6ringsressurser. 12. Oppl\u00e6ringsloven skal utformes slik at det ogs\u00e5 blir stilt parallelle krav til l\u00e6ringsressurser, slik at de finnes p\u00e5 nynorsk, bokm\u00e5l og samisk, og at myndighetene stiller krav til digitale verkt\u00f8y slik at barn f\u00e5r m\u00f8te sitt spr\u00e5k, enten det er ett av de norske skriftspr\u00e5kene eller ett av de samiske, ogs\u00e5 p\u00e5 skjerm. Cecilie Torsvik H\u00f8is\u00e6ter (MDG) fremsatte p\u00e5 vegne av MDG f\u00f8lgende tilleggsforslag i 2 punkt: 1. Bergen kommune mener at elever som har kommunikasjonshjelpemiddel ikke m\u00e5 f\u00e5 begrenset tilgangen til \u00e5 bruke n\u00f8dvendig utstyr for \u00e5 kommunisere. Alle som h\u00e5ndhever regelverk knyttet til skjermbruk i skolehverdagen skal sikres god kunnskap om kommunikasjonshjelpemidler. 2. Bergen kommune mener at digitale enheter ikke skal sendes hjem med elevene i 1.-4. trinn. Sunniva Andresdottir Vik (R) fremsatte p\u00e5 vegne av R f\u00f8lgende tilleggsforslag i 2 punkt: 1. Legge til f\u00f8lgende kulepunkt under overskriften \u00abBergen kommune st\u00f8tter ogs\u00e5 anbefalingene\u00bb p\u00e5 side 4: - Bidra til at foreldrene til skoleelever har tilstrekkelig digital kompetanse til \u00e5 f\u00f8lge opp barnas digitale skolehverdag, og at foreldre til barnehagebarn er informert om barnehagens digitale praksis. 2. Skolene m\u00e5 bevilges tilstrekkelig med midler til \u00e5 anskaffe trykte l\u00e6reb\u00f8ker, samt andre fysiske l\u00e6remidler og materiell. Dette er avgj\u00f8rende for \u00e5 opprettholde en god balanse mellom digitale og analoge l\u00e6remidler, og for \u00e5 sikre l\u00e6rernes metodefrihet. Merknader fremsatt i bystyret: Sunniva Andresdottir Vik (R) fremsatte p\u00e5 vegne av R f\u00f8lgende merknader: Merknad 1 Det skal v\u00e6re ingen eller lite skjermbruk i barnehagen. Merknad 2 Bystyret i Bergen uttrykker bekymring over hvordan barn og unges oppmerksomhet i \u00f8kende grad utnyttes av teknologiselskaper drevet av kommersielle profittmotiver. Selskapene bak de st\u00f8rste sosiale medieplattformene er i liten grad underlagt regulering som begrenser manipulerende design, algoritmestyrt og misvisende innhold. Dette gj\u00f8r det vanskeligere for barn og unge \u00e5 utvikle evnen til \u00e5 regulere egen skjermtid. De eksponeres for grensesnitt som er n\u00f8ye utformet for \u00e5 maksimere brukstiden p\u00e5 plattformene, gjennom avansert datainnsamling og skreddersydde anbefalinger. Merknad 3 S\u00e5 lenge teknologibransjen forblir uregulert har nasjonale myndigheter, kommunene og foreldre et ansvar for \u00e5 beskytte barn og unge mot de negative effektene av skjermbruk. I skolen og barnehagen kan dette inneb\u00e6re \u00e5 prioritere aktiviteter som styrker konsentrasjonsevnen, fremmer sosial samhandling og gir rom for refleksjon uten digitale 3 distraksjoner. Samtidig b\u00f8r det legges vekt p\u00e5 \u00e5 l\u00e6re barn og unge kritisk medieforst\u00e5else, slik at de bedre kan navigere et digitalt landskap preget av markedsstyring. Votering: Alternativt forslag til punkt 1 fra H, FRP, BL, INP, SP og PP fremsatt av Camilla N\u00f8ttveit (H), ble vedtatt med 57 stemmer (H, A, FrP, MDG, BL, V, INP, KrF, Sp, PP). Innstillingens punkt 1 fikk 29 stemmer (A, SV, MDG, R, KrF) og var dermed falt. Innstillingen punkt 2 - 3 ble vedtatt enstemmig. Tilleggsforslag fra A fremsatt av Linn Kristin Langley-Rasmussen Eng\u00f8 (A), ble vedtatt med 49 stemmer (H, A, MDG, BL, INP, R, KrF, Sp). Tilleggsforslag 1, 3, 5, 7, 8 og 10 - 12 fra SV fremsatt av Mikkel Gr\u00fcner (SV), fikk 29 stemmer (A, SV, MDG, R, KrF,) og var dermed falt. Tilleggsforslag 2 og 6 fra SV fremsatt av Mikkel Gr\u00fcner (SV), fikk 25 stemmer (A, SV, R, KrF,) og var dermed falt. Tilleggsforslag 4 fra SV fremsatt av Mikkel Gr\u00fcner (SV), fikk 14 stemmer (SV, MDG, R) og var dermed falt. Tilleggsforslag 9 fra SV fremsatt av Mikkel Gr\u00fcner (SV), fikk 27 stemmer (A, SV, MDG, R) og var dermed falt. Tilleggsforslag 1 fra MDG fremsatt av Cecilie Torsvik H\u00f8is\u00e6ter (MDG), fikk 29 stemmer (A, SV, MDG, R, KrF), og var dermed falt. Tilleggsforslag 2 fra MDG fremsatt av Cecilie Torsvik H\u00f8is\u00e6ter (MDG), fikk 6 stemmer (MDG, KrF), og var dermed falt. Tilleggsforslag 1 - 2 fra R fremsatt av Sunniva Andresdottir Vik (R), fikk 16 stemmer (SV, MDG, R, KrF) og var dermed falt. Merknad 1 fra R fremsatt av Sunniva Andresdottir Vik (R), fikk 12 stemmer (MDG, INP, R, KrF), og var dermed falt. Merknad 2 - 3 fra R fremsatt av Sunniva Andresdottir Vik (R), fikk 29 stemmer (A, SV, MDG, R, KrF), og var dermed falt. Utvalg for barnehage, skole og idrett behandlet saken i m\u00f8tet 14.01.2025 sak 4/25 og avga f\u00f8lgende innstilling: 1. Bergen kommune avgir h\u00f8ringsuttalelse til NOU 2024: 20 Det digitale (i) livet. Balansert oppvekst i skjermens tid (Skjermbrukutvalget) slik den fremkommer av byr\u00e5dets forslag. 2. Det er behov for mer forskning p\u00e5 hvordan skjermbruk p\u00e5virker barn og unge, spesielt n\u00e5r det gjelder psykisk helse, s\u00f8vn og hvile. 3. Legg til f\u00f8lgende avsnitt etter tredje avsnitt p\u00e5 side 3: \u00abBergen kommune st\u00f8tter utvalgets konklusjon om at konsentrasjonsvansker og mediemultitasking er blant utfordringene knyttet til utstrakt skjermbruk. Barn og unge har behov for st\u00f8tte til \u00e5 regulere egen skjermbruk og b\u00f8r f\u00e5 oppl\u00e6ring i arbeidsmetoder og studieteknikker som kan bidra til \u00e5 begrense mediemultitasking. Bergen kommune anerkjenner ogs\u00e5 betydningen av \u00e5 fremme lesing av lengre, sammenhengende tekster og h\u00f8ytlesning i barnehagen, som 4 anbefalt av utvalget. Dette kan styrke barns konsentrasjonsevne og evne til \u00e5 effektivt benytte digitale verkt\u00f8y p\u00e5 en egnet m\u00e5te\u00bb. Byr\u00e5det behandlet saken i m\u00f8tet 19.12.2024 sak 385/24 Byr\u00e5det innstiller til bystyret \u00e5 fatte f\u00f8lgende vedtak: Bergen kommune avgir h\u00f8ringsuttalelse til NOU 2024: 20 Det digitale (i) livet. Balansert oppvekst i skjermens tid (Skjermbrukutvalget) slik den fremkommer av byr\u00e5dets forslag. 5 "
}