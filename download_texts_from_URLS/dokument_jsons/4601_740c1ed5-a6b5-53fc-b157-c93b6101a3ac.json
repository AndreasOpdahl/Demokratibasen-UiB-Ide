{
  "dokument_id": "740c1ed5-a6b5-53fc-b157-c93b6101a3ac",
  "doc_type": "case_minutes",
  "kommune": 4601,
  "tittel": "Saksprotokoll , 17042024, Sak 54/24, \u00c5pen halvtime",
  "url": "https://bergen.kommune.no/politikere-utvalg/api/fil/bk360/10320945/Innstilling-vedtak-Apen-halvtime",
  "tekst": "\u00c5pen halvtime Eldrer\u00e5det behandlet saken i m\u00f8tet 17.04.2024 sak 54/24 og fattet f\u00f8lgende vedtak: F\u00f8lgende brev sendes til \u00d8konomitjenester i kommunen. Eldrer\u00e5det fikk i m\u00f8te 16. april, under \u00e5pen halvtime, bes\u00f8k av en innbygger som hadde sp\u00f8rsm\u00e5l om fakturaer fra kommunen. Han opplyste at han og flere andre f\u00e5r faktura digitalt selv om de ikke har samtykket til dette. Han har opplevd \u00e5 f\u00e5 innkassokrav p\u00e5 fakturaer som han ikke har sett at han har mottatt, og han har pr\u00f8vd \u00e5 be om \u00e5 f\u00e5 faktura i papirutgave, uten \u00e5 f\u00e5 svar p\u00e5 dette. Eldrer\u00e5det er opptatt av at ogs\u00e5 eldre som ikke er digitale skal kunne leve fullverdige liv i Bergen og skal kunne klare seg selv. Det skal derfor v\u00e6re mulig \u00e5 f\u00e5 faktura i papirutgave for personer som \u00f8nsker det. Eldrer\u00e5det vil gjerne be om informasjon om hvordan kommunen sikrer seg at de som mottar faktura faktisk f\u00e5r faktura i en form som de forst\u00e5r og som de kan f\u00e5 betalt. Eldrer\u00e5det vil gjerne ogs\u00e5 be om informasjon om hvordan \u00f8konomitjenesten i kommunen arbeider for \u00e5 ogs\u00e5 m\u00f8te ikke-digitale eldre. Eldrer\u00e5dets behandling Mons Einar Troland informerte om problemer med faktura fra kommunen. "
}