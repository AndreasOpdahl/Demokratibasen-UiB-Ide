{
  "dokument_id": "7768dd36-d7a4-5e61-8822-db75a250e704",
  "doc_type": "case_presentation",
  "kommune": 4601,
  "tittel": "L\u00f8nns- og arbeidsvilk\u00e5r for ansatte i serveringsbransjen",
  "url": "https://bergen.kommune.no/politikere-utvalg/api/fil/bk360/11436335/Framstilling-Lonns-og-arbeidsvilkar-for-ansatte-i-serveringsbransjen",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/278789-15 L\u00f8nns- og arbeidsvilk\u00e5r for ansatte i serveringsbransjen Hva saken gjelder: Saken gjelder l\u00f8nns- og arbeidsvilk\u00e5r for ansatte i serveringsbransjen, og kommunens anledning til \u00e5 sette vilk\u00e5r i forbindelse med tildeling av skjenkebevillinger. Slike vilk\u00e5r stilles ved at de eventuelt tas inn i Bergen kommune sine retningslinjer for tildeling av salgs- og skjenkebevillinger. Gjeldende retningslinjer ble vedtatt av Bergen bystyre i m\u00f8tet 19.06.2024 (sak 182/24) for bevillingsperioden 2024 \u2013 2028. Bystyret fattet i m\u00f8tet 02.10.2024 (sak 365/24) f\u00f8lgende vedtak: \u00abBystyret ber byr\u00e5det fremme en sak om hvordan Bergen kommune kan bidra til mer seri\u00f8se l\u00f8nns- og arbeidsvilk\u00e5r i serveringsbransjen. Saken skal ogs\u00e5 inneholde en vurdering om hvordan ryddige arbeidsforhold og tariffavtale kan anses \u00e5 bidra til \u00f8kt etterlevelse av alkoholregelverket.\u00bb Kontor for skjenkesaker sin vurdering og anbefaling: Notat fra Kontor for skjenkesaker er vedlagt saken, og det vises til dette i sin helhet. Kontor for skjenkesaker har tidligere gjort en vurdering av \u00e5 innta allmenngjort minstel\u00f8nn som vilk\u00e5r for tildeling av bevilling. Dette ble gjort sist i forbindelse med rullering av retningslinjene som Bergen bystyre vedtok i m\u00f8tet 19.06.2024 (sak 182/24). Det skal ogs\u00e5 nevnes, som et utgangspunkt, at det er Arbeidstilsynet som har tilsyn med at bedriftene etterlever arbeidsmilj\u00f8regelverket. Arbeidstilsynet kan varsle bevillingsmyndigheten dersom det er alvorlige eller gjentatte brudd p\u00e5 bestemmelsene. Dette kan gi grunnlag for bevillingsmyndigheten til \u00e5 vurdere om det er \u00e5 anse som et brudd p\u00e5 kravet om forsvarlig drift. I henhold til vedtak i Bergen bystyre 02.10.2024 skal det vurderes hvordan ryddige arbeidsforhold og tariffavtale kan anses \u00e5 bidra til \u00f8kt etterlevelse av alkoholregelverket. Kontor for skjenkesaker er av den oppfatning at det er forskjeller p\u00e5 allmenngjort minstel\u00f8nn og det \u00e5 ha inng\u00e5tt tariffavtaler. Med allmenngjort minstel\u00f8nn menes den minstel\u00f8nnen som gjelder for alle ansatte i overnattings-, serverings- og cateringbransjen med hjemmel i allmenngj\u00f8ringsloven. Denne minstel\u00f8nnen gjelder uavhengig av om de ansatte er fagorganisert eller har tariffavtale. En slik forst\u00e5else er omtalt i vedlagte brev fra Helse- og omsorgsdepartementet datert 15.11.2023, fjerde avsnitt. B\u00e5de alkoholloven, forvaltningsloven og alminnelige forvaltningsrettslige prinsipper trekker opp rammene for hva kommunen kan vektlegge i bevillingspolitikken. Rammene er vide, men ikke uten begrensninger. 1 I saken beskrives hensyn som er saklige \u00e5 vektlegge. Et saklig hensyn kan for eksempel v\u00e6re et m\u00e5l om \u00e5 begrense tilgjengeligheten av alkohol. Dette f\u00f8lger da ogs\u00e5 direkte av lovens form\u00e5l. Videre kan kontrollhensyn og hensynet til forsvarlig drift, herunder konsept og fysisk utforming, v\u00e6re eksempler p\u00e5 slike saklige hensyn. Kontor for skjenkesaker sin vurdering legger til grunn at alle vilk\u00e5r som skal settes m\u00e5 v\u00e6re knyttet til alkohollovens form\u00e5l om \u00e5 begrense de samfunnsmessige og individuelle skadevirkningene av alkoholbruk. Det vises til det som er sagt om dette fra direktoratet, departementet og det som kommer frem av de alminnelige forvaltningsrettslige regler. Dersom det er et politisk \u00f8nske \u00e5 innta slike vilk\u00e5r i retningslinjene, m\u00e5 det anf\u00f8res en begrunnelse om at dette er gjort for \u00e5 fremme alkohollovens form\u00e5l. I de vedlagte brevene fra henholdsvis Helse- og omsorgsdepartementet og Arbeids- og inkluderingsdepartementet er det \u00e5pnet for at det kan tenkes tilfeller hvor det er grunn til \u00e5 si at de ansattes l\u00f8nns- og arbeidsforhold kan ha betydning. Det nevnes blant annet at minstel\u00f8nn kan bidra til etterlevelse av alkoholregelverket ved at de ansatte ikke i samme grad vil v\u00e6re avhengige av tips. Allmenngjort minstel\u00f8nn er lovfestet, i likhet med f.eks. kravet om \u00e5 ha verneombud. Kontor for skjenkesaker er av den oppfatning at dette er forhold som Arbeidstilsynet skal f\u00f8re tilsyn og kontroll med. Arbeidstilsynet har da ogs\u00e5 langt bedre forutsetninger enn kommunen for \u00e5 gj\u00f8re dette. Det vises til Helsedirektoratet sin veileder pkt. 4.3.1: \u00abKommunen kan ikke uten videre stille vilk\u00e5r om gjennomf\u00f8ring av noe som samfunnsmessig sett er \u00f8nskelig, men som lovgivningen g\u00e5r inn for \u00e5 fremme gjennom andre lover og andre organer. For eksempel vil krav om overholdelse av arbeidsmilj\u00f8loven, tobakkskadeloven \u00a7 25 (r\u00f8ykeloven) eller krav for \u00e5 fremme milj\u00f8hensyn normalt ikke oppfylle saklighetskravet. Imidlertid er det eksplisitt nevnt i bestemmelsens forarbeider at kommunen kan sette vilk\u00e5r om at stedet er godkjent av brannvernmyndighetene, Mattilsynet etc.\u00bb Muligheten for kommunene til \u00e5 ut\u00f8ve kontroll er av stor betydning. Kontor for skjenkesaker utf\u00f8rer p\u00e5 vegne av Bergen kommune kontroll av alkoholh\u00e5ndteringen p\u00e5 salgs- og skjenkesteder. Dette er en lovp\u00e5lagt oppgave. Kontroller skjer i st\u00f8rst grad p\u00e5 tidspunkter der det er stort antall gjester til stede, oftest p\u00e5 kveld og nattestid i helger. Hvis l\u00f8nnsforhold og andre forhold knyttet til arbeidsforholdene skal kontrolleres, vil dette m\u00e5tte gj\u00f8res til andre tider. Dette vil medf\u00f8re en betydelig endring i ut\u00f8velsen av kontrollene. Det er ogs\u00e5 Kontor for skjenkesaker sin oppfatning at kommunen da g\u00e5r langt inn i \u00e5 kontrollere p\u00e5 de felt som ligger innenfor Arbeidstilsynet sine oppgaver. Oppsummert er Kontor for skjenkesaker av den oppfatning at en skal v\u00e6re forsiktig med \u00e5 sette slike vilk\u00e5r. Dersom slike vilk\u00e5r settes, m\u00e5 de v\u00e6re grunngitt i alkohollovens form\u00e5l. Kontor for skjenkesaker er ogs\u00e5 av den oppfatning at dersom slike vilk\u00e5r skal settes, m\u00e5 en avklare hvordan kontrollene fra Kontor for skjenkesaker skal gjennomf\u00f8res. \u00d8konomiske konsekvenser: Ingen \u00f8konomiske konsekvenser utover vedtatt handlings- og \u00f8konomiplan. Byr\u00e5dets vurdering og anbefaling/konklusjon: Overnattings- og serveringsbransjen er preget av mange sm\u00e5 virksomheter og h\u00f8y turnover. I tillegg er det en h\u00f8y andel unge og utenlandske arbeidstakere, og mange er ikke fagorganisert. 2 I Retningslinjer for tildeling av salgs- og skjenkebevillinger i Bergen kommune for perioden 2024 \u2013 2028 som ble fastsatt av bystyret 19.06.2024, st\u00e5r f\u00f8lgende i kapitel 2: \u00abEtter at det er fattet vedtak om f\u00f8rstegangstildeling av ny bevilling, m\u00e5 bevillingshaver f\u00f8r bevillingsdokumentet blir utferdiget, og f\u00f8r bevillingen kan tas i bruk, sende inn f\u00f8lgende dokumentasjon til Kontor for skjenkesaker\u00bb Videre st\u00e5r det under pkt. 2.4: \u00abKopi av dokumentasjon som viser at alle ansatte har lovlige arbeidskontrakter og at det er tegnet yrkesskadeforsikring for alle ansatte. Alle ansatte skal registreres i arbeidstakerregisteret s\u00e5 snart som mulig, og senest innen en m\u00e5ned fra oppstart\u00bb I tidligere retningslinjer (2020-2024) sto det ogs\u00e5 under pkt. 2.4 at arbeidskontraktene skal oppfylle kravene til allmenngjort minstel\u00f8nn. I n\u00e5v\u00e6rende retningslinjer st\u00e5r det at alle ansatte skal ha lovlige arbeidskontrakter, men punktet om minstel\u00f8nn er tatt ut da dette er en formulering som er dekket gjennom lovverket, og derfor anses som overfl\u00f8dig. Serveringsbransjen ble allmenngjort i 2018, noe som betyr at ansatte har lovmessig krav p\u00e5 minstel\u00f8nn. Allmenngj\u00f8ring er et grep for \u00e5 hindre sosial dumping og konkurransevridning. Dette skjer ved at man gj\u00f8r deler av de fagorganisertes tariffavtaler til standard for hele bransjen. I praksis inneb\u00e6rer allmenngjort tariffl\u00f8nn at man innf\u00f8rer en offentlig bestemmelse om minstel\u00f8nn i en bransje. Minstel\u00f8nnen er blant annet fastsatt for \u00e5 sikre like l\u00f8nnsvilk\u00e5r i bransjer der ansatte kan v\u00e6re s\u00e5rbare for \u00e5 bli utnyttet, og gjelder uavhengig av om arbeidstaker er norsk eller utenlandsk. Det har heller ingen betydning om arbeidstaker er fagorganisert, fast eller midlertidig ansatt eller jobber i hel- eller deltidsstilling. Det er Arbeidstilsynets oppgave \u00e5 f\u00f8lge opp arbeidskontrakter, og de har et s\u00e6rlig s\u00f8kelys p\u00e5 allmenngjort bransjer, slik som overnatting og servering, renhold, bygg og transport. Videre skal \u00e5penhetsloven fremme virksomheters respekt for grunnleggende menneskerettigheter og anstendige arbeidsforhold. Den stiller ogs\u00e5 krav til \u00e5penhet og innsyn for offentligheten i hvordan virksomhetene jobber med dette. Det er Forbrukertilsynet som f\u00f8lger opp denne loven. Byr\u00e5det mener at Bergen kommune kan bidra til mer seri\u00f8se l\u00f8nns- og arbeidsvilk\u00e5r i serveringsbransjen og at en bedring av forholdene i bransjen m\u00e5 gj\u00f8res i samarbeid med andre h\u00e5ndhevere av lovverket, fagforeninger med flere. Begrunnelse for framleggelse til bystyret: Bystyret fattet i m\u00f8tet 02.10.2024 (sak 365/24) f\u00f8lgende vedtak: \u00abBystyret ber byr\u00e5det fremme en sak om hvordan Bergen kommune kan bidra til mer seri\u00f8se l\u00f8nns- og arbeidsvilk\u00e5r i serveringsbransjen. Saken skal ogs\u00e5 inneholde en vurdering om hvordan ryddige arbeidsforhold og tariffavtale kan anses \u00e5 bidra til \u00f8kt etterlevelse av alkoholregelverket.\u00bb Byr\u00e5det innstiller til bystyret \u00e5 fatte f\u00f8lgende vedtak: 1. Gjennom faste m\u00f8teplasser skal kommunen samarbeide tettere med relevante fagforeninger, for \u00e5 bidra til at arbeidstakernes rettigheter blir ivaretatt. 2. Kommunen skal g\u00e5 i dialog med Arbeidstilsynet for \u00e5 fremme hyppigere kontroller. Det er Arbeidstilsynets oppgave \u00e5 utf\u00f8re tilsyn med serveringssteder for \u00e5 sikre at arbeidsgiverne gir sine ansatte rettferdige l\u00f8nnsvilk\u00e5r. 3. Gjennom Etablerersenteret skal kommunen tilby m\u00e5lrettet etablereroppl\u00e6ring for nye akt\u00f8rer i serveringsbransjen for \u00e5 bidra til \u00e5 forbedre arbeidsgivers kunnskap om, og 3 forst\u00e5else for, lovverk og arbeidsmilj\u00f8krav. 4. Kommunen skal informere b\u00e5de arbeidstakere og arbeidsgivere om rettigheter og plikter knyttet til l\u00f8nns- og arbeidsvilk\u00e5r, for \u00e5 bidra til at alle blir klar over hva som er forventet og rettferdig. Kommunen skal g\u00e5 i dialog med Forbrukertilsynet, som er h\u00e5ndhever av \u00e5penhetsloven, for \u00e5 samarbeide om \u00e5 fremme slik informasjon. Dato: 10. desember 2024 Christine B. Meyer Reidar Digranes Byr\u00e5dsleder Byr\u00e5d for n\u00e6ring, kultur og idrett Dokumentet er godkjent elektronisk. Vedlegg: 1. Fagnotat datert 1. november 2024 - L\u00f8nns- og arbeidsvilk\u00e5r for ansatte i serveringsbransjen 2. Svar p\u00e5 henvendelse om tariffl\u00f8nn og alkoholloven 3. Representantforslag 279 S (2021-2022) 4 "
}