{
  "dokument_id": "a8796fd4-bb9a-5061-868c-d3aafe631df9",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 57 fra Katrine N\u00f8dtvedt (MDG) om plan for fjerning av ulovlig massedeponi - Utvalg for milj\u00f8 og byutvikling",
  "url": "https://bergen.kommune.no/politikere-utvalg/api/fil/bk360/9992037/Svar-pa-skriftlig-sporsmal-nr-57-fra-Katrine-Nodtvedt-MDG-om-plan-for-fjerning-av-ulovlig-massedeponi-Utvalg-for-miljo-og-byutvikling",
  "tekst": " Byr\u00e5dsavdeling for byutvikling Til Intern korrespondanse Bystyrets kontor V\u00e5r referanse: 2024/33392-3 Saksbehandler: Malene Nesse Gr\u00f8nningen Fra Dato: 1. mars 2024 Byr\u00e5d for byutvikling Svar p\u00e5 skriftlig sp\u00f8rsm\u00e5l nr. 57 fra Katrine N\u00f8dtvedt (MDG) om plan for fjerning av ulovlig massedeponi - Utvalg for milj\u00f8 og byutvikling Bakgrunn: Det er startet er planarbeid for Fana, Gnr. 7, Bnr. 6, Helgeseter. Tema er massedeponi og saksnummeret er PLAN-2023/17007. Form\u00e5let med planen oppsummeres slik av tiltakshaver: \u00abForm\u00e5let med planen er \u00e5 s\u00f8ke om legalisering av ulovlige terrenginngrep gjennomf\u00f8rt p\u00e5 deler av planomr\u00e5det i perioden 2016 \u2013 2020. Det er gjennomf\u00f8rt ulovlig deponering av omtrent 19 000 m3 masser fordelt p\u00e5 8 000 m2 p\u00e5 gbnr 7/6 og 7/38. Det foresl\u00e5s \u00e5 regulere omr\u00e5det hvor massene er deponert til massedeponi. Resten av planomr\u00e5det planlegges videref\u00f8rt, og reguleres i tr\u00e5d med eksisterende situasjon.\u00bb Statsforvalter har slik representanten forst\u00e5r det fattet et endelig vedtak om at massene m\u00e5 bort og omr\u00e5det tilbakef\u00f8res til slik det f\u00f8r var den ulovlige deponeringen fant sted. Det er ikke tydelig for representanten om PBE har godkjent oppstart av detaljreguleringsplanen, som har som sitt form\u00e5l \u00e5 legalisere det ulovlige deponiet. Sp\u00f8rsm\u00e5l til byr\u00e5den: Hvor lang tid kan det g\u00e5 f\u00f8r omr\u00e5det m\u00e5 tilbakef\u00f8res, alts\u00e5 at de ulovlige massene fjernes? Har Plan- og bygningsetaten godtatt oppstart av detaljreguleringsarbeid? Svar fra byr\u00e5den: Plan- og bygningsetaten mottok et planinitiativ for omr\u00e5det i november 2023, og status for saken er at det er avtalt med Plan- og bygningsetaten at oppdatert materiale sendes inn i april. Deretter vil Plan- og bygningsetaten gj\u00f8re en vurdering av planinitiativet. Det er ikke gjennomf\u00f8rt oppstartsm\u00f8te for detaljreguleringsarbeid, og det er heller ikke tatt stilling til om planinitiativet kan starte opp eller ikke. Den 14.03.2024 stadfestet Statsforvalteren avslag p\u00e5 dispensasjon og tillatelse til deponering av masser p\u00e5 eiendommen. Det er en p\u00e5g\u00e5ende sak om ulovlighetsoppf\u00f8lging p\u00e5 eiendommen, som har v\u00e6rt stilt noe i bero p\u00e5 grunn av klagebehandling og avklaring av sp\u00f8rsm\u00e5l om planarbeid. Byr\u00e5den har f\u00e5tt opplyst fra PBE at de vil avklare videre oppf\u00f8lging av saken snarlig. Christine Kahrs \u2013 Byr\u00e5d for byutvikling Dokumentet er godkjent elektronisk. "
}