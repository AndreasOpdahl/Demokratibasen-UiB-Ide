{
  "dokument_id": "81444b35-4ff0-5be0-993c-fc96c1f70624",
  "doc_type": "case_presentation",
  "kommune": 4601,
  "tittel": "Fana gnr 13 bnr 398 Statsminister Michelsens veg 54. Klage over avslag p\u00e5 s\u00f8knad om oppf\u00f8ring av garasje m.m.",
  "url": "https://bergen.kommune.no/politikere-utvalg/api/fil/bk360/11474444/Framstilling-Fana-gnr-13-bnr-398-Statsminister-Michelsens-veg-54-Klage-over-avslag-pa-soknad-om-oppforing-av-garasje-m-m-",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/113021-5 Fana gnr 13 bnr 398 Statsminister Michelsens veg 54. Klage over avslag p\u00e5 s\u00f8knad om oppf\u00f8ring av garasje m.m. Hva saken gjelder: Saken gjelder klage over avslag p\u00e5 s\u00f8knad om oppf\u00f8ring av garasje (41 m2) med forst\u00f8tningsmurer, trappel\u00f8p og terrenginngrep. Avslaget ble gitt den 02.07.2024 da Plan- og bygningsetaten kom til at tiltaket ikke innehar gode visuelle kvaliteter, jf. pbl. \u00a7 29-2, jf. KPA 2018 \u00a7 8.2.9. I tillegg er tiltaket avhengig av dispensasjon fra KPA 2018 \u00a7 3.1 om plankrav, som er supplert i forbindelse med klagen. Plan- og bygningsetaten er kommet til at de rettslige vilk\u00e5rene i pbl. \u00a7 19-2 ikke er oppfylt for \u00e5 gi dispensasjon. Vedtaket er p\u00e5klaget den 12.07.2024 av Harris Advokatfirma AS v/Susanne Nyborg Bjelland p\u00e5 vegne av tiltakshaver St\u00e5le W\u00e5gen Hauge. Ansvarlig s\u00f8ker er Head Energy Infra AS v/Anne Berit Bj\u00f8rheim Berg. Eiendommen er ikke regulert. KPA 2018 viser den som byfortettingssone og den ligger innenfor hensynssonene kulturmilj\u00f8, konsesjonsomr\u00e5de for fjernvarme og delvis innenfor veist\u00f8y gul sone. Det er med hensyn til pkt. 3.6 i avslagsvedtaket oms\u00f8kt dispensasjon fra KPA 2018 \u00a7 3.1, samt innhentet samtykke fra nabo med hensyn til tiltakets plassering. Ansvarlig s\u00f8ker opplyser at det er foretatt nabovarsling i samsvar med bestemmelsene i pbl. \u00a7 21-3, og bekrefter at det ikke er mottatt noen merknader. Vestland fylkeskommune har innvilget dispensasjon fra byggegrense mot fylkesvei og godkjent etablering av avkj\u00f8rsel p\u00e5 n\u00e6rmere vilk\u00e5r. Byantikvaren motsetter seg ikke prinsipielt at det etableres garasje, men kan ikke se at tiltaket ivaretar hensynet til kulturmilj\u00f8et. Det vises til at tiltaket vil f\u00e5 store negative konsekvenser for landskapsverdiene i omr\u00e5det. Klage: Klager presiserer innledningsvis at det ikke foreligger innvendinger fra naboer eller fra veimyndigheten. Klager kan v\u00e6re enig i at skj\u00e6ringen kan fremst\u00e5 dominerende i seg selv med dets h\u00f8yeste punkt angitt til 5,9 meter, men mener viktige momenter ikke inng\u00e5r i fagetatens vurderinger. For det f\u00f8rste mener klager at begrunnelsen synes \u00e5 ta for seg terrenginngrep isolert sett, som gir et uriktig bilde. Det vises bl.a. til at skj\u00e6ringen i liten eller ingen grad vil v\u00e6re synlig for omgivelsene av hensyn til terrenget. I tillegg \u00f8nsker tiltakshaver naturlignok \u00e5 gjenskape et gr\u00f8ntpreg p\u00e5 fjellskj\u00e6ringen, og vil etterstrebe beplanting av den. Ytterligere er det vanskelig \u00e5 tilpasse tiltakets plassering for et mindre terrenginngrep. Dette begrunnes i at garasjens plassering i stor grad er styrt av godkjente veitekniske f\u00f8ringer gitt av Fylkeskommunen. Det er for \u00f8vrig s\u00f8kt om dispensasjon fra KPA 2018 \u00a7 3.1 om plankrav i forbindelse med klagen. Klager anser ikke plankravet problematisk, ettersom eiendommen allerede er 1 bebygget med bolig. En s\u00f8ker her om utbedring av eiendommens avkj\u00f8rselspunkt med etablering av garasje for \u00e5 oppn\u00e5 parkering p\u00e5 egen eiendom, fremfor langs fylkesveien. Hensynene bak plankravet blir ikke vesentlig tilsidesatt. Klager anerkjenner videre ulempen knyttet til at tiltaket krever forholdsvis store terrengskj\u00e6ringer, men mener likevel fordelene er klart st\u00f8rre enn ulempene. Ved oppf\u00f8ring av oms\u00f8kte tiltak, vil tiltakshaver oppn\u00e5 parkerings- og snuareal p\u00e5 egen eiendom til fordel for tiltakshaver og for allmennheten. Det vises til at trafikksikkerheten \u00f8kes betydelig i omr\u00e5det. Ved \u00e5 fjerne parkeringen langs fylkesvei, vil en avverge mange uheldige situasjoner for b\u00e5de g\u00e5ende og kj\u00f8rende trafikanter. Disse forhold b\u00f8r v\u00e6re tungtveiende og overg\u00e5 de mer estetiske hensyn som gj\u00f8res gjeldende. Det vises til klagen i sin helhet. Fagetatens vurdering og anbefaling: Plan- og bygningsetaten opprettholder sin vurdering om at tiltaket ikke innehar gode visuelle kvaliteter, jf. pbl. \u00a7 29-2. Innledningsvis viser fagetaten til n\u00e6rmere overordnede f\u00f8ringer for den skj\u00f8nnsmessige vurderingen. For det f\u00f8rste skal store skj\u00e6ringer og terrenginngrep i minst mulig grad benyttes, jf. KPA 2018 \u00a7 8.2.9. Videre er tiltaket beliggende i hensynssone for kulturmilj\u00f8 i KPA 2018, og omr\u00e5det beskrives \u00e5 ha \u00e5 ha \u00abhomogen bebyggelsesstruktur, med finere villaarkitektur i hage og god tilpasning til et kupert terreng\u00bb. Videre fremg\u00e5r det at nye tiltak i hensynssonen m\u00e5 forholde seg til volum og h\u00f8yder p\u00e5 eksisterende bebyggelse og terreng. Tiltaket er planlagt utgravd med h\u00f8yeste eksponerte skj\u00e6ring mot s\u00f8r angitt til \u00e5 v\u00e6re 5,9 meter og 7,2 meter i bakre del av garasje. Inngrepet i b\u00e5de terreng og oppf\u00f8ring av murer anses som un\u00f8dvendige store tiltak for \u00e5 etablere garasje, og beplanting vurderes til \u00e5 ikke v\u00e6re tilstrekkelig for \u00e5 dempe de negative virkningene. Etter fagetatens syn er det da klart at en garasje p\u00e5 eiendommen kan og b\u00f8r prosjekteres p\u00e5 en m\u00e5te som i st\u00f8rre grad er tilpasset kulturmilj\u00f8et og landskapet i omr\u00e5det. N\u00e5r det gjelder oms\u00f8kte dispensasjon fra KPA 2018 \u00a7 3.1, deler fagetaten klagers oppfatning at hensynene bak bestemmelsen ikke blir vesentlig tilsidesatt. Fagetaten mener imidlertid at fordelene ikke er klart st\u00f8rre enn ulempene. Fordelene anses prim\u00e6rt \u00e5 v\u00e6re av betydning for tiltakshavers egne interesser, selv om tiltaket kan bedre trafikksituasjonen p\u00e5 stedet. P\u00e5 den andre siden inneb\u00e6rer tiltaket sv\u00e6rt overdimensjonerte inngrep i natur- og kulturmilj\u00f8. Det betydelige terrenginngrepet med synlige, bratte skj\u00e6ringer har verken god tilpasning til det kuperte terrenget eller kan anses i tr\u00e5d med str\u00f8kskarakteren. De rettslige vilk\u00e5rene i pbl. \u00a7 19-2 er dermed ikke oppfylt for \u00e5 gi dispensasjon. Det vises til fagetatens notat datert 05.11.2024 i sin helhet. \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Byr\u00e5det har vurdert saken med bakgrunn i mottatt s\u00f8knad og sakens dokumenter for \u00f8vrig, og er kommet til at klagen ikke kan tas til f\u00f8lge. Etter pbl. \u00a7 29-2 skal ethvert tiltak \u00abprosjekteres og utf\u00f8res slik at det etter kommunes skj\u00f8nn innehar gode visuelle kvaliteter b\u00e5de i seg selv og i forhold til dets funksjon og dets bygde og naturlige omgivelser og plassering\u00bb. Byr\u00e5dets oppfatning er at vurderingen utelukkende b\u00f8r bero p\u00e5 overordnede f\u00f8ringer for hvordan kommunen estetisk sett skal videreutvikles. I denne sammenheng vil byr\u00e5det p\u00e5peke at det er ingen innvendinger til garasjens utforming i seg selv og i forhold til dets funksjon. Det springende punkt er grad av terrengtilpasninger med hensyn til garasjens 2 plassering, da med utgangspunkt i de n\u00e6rmere retningslinjene i KPA 2018 kap. 8 og med hensyn til kulturmilj\u00f8et som eiendommen er beliggende i. Byr\u00e5det mener at det er et uheldig utgangspunkt at det m\u00e5 utf\u00f8res betydelige fjellskj\u00e6ringer for et relativt simpelt tiltak, som en garasje. Selv om garasjen etableres foran deler av skj\u00e6ringen, er byr\u00e5det av det syn at gjenv\u00e6rende skj\u00e6ring b\u00e5de vil v\u00e6re eksponert og fremst\u00e5 dominerende for omgivelsene. Det henvises i denne sammenheng til Figur 1 for utklipp av relevans for vurderingen. Byr\u00e5det tiltrer med dette fagetatens vurderinger og oppfordrer til at en bearbeider prosjektet, slik at det i st\u00f8rre grad er tilpasset omgivelsene. Tiltaket innehar ikke tilfredsstillende visuelle kvaliteter, jf. pbl. \u00a7 29-2. Byr\u00e5det vil likevel benytte anledningen til \u00e5 presisere for utvalgets medlemmer, at en n\u00f8ye har vurdert saken med hensyn til gjeldende politiske f\u00f8ringer. Byr\u00e5det \u00f8nsker i st\u00f8rre grad \u00e5 benytte seg av handlingsrommet i plan- og byggesaker, men mener at tiltak m\u00e5 tilpasses tomten det skal plasseres p\u00e5. Utfordrende terrengforhold kan inneb\u00e6re at en m\u00e5 redusere st\u00f8rrelsen p\u00e5 tiltaket eller vurdere andre form\u00e5lstjenlige l\u00f8sninger. Figur 1 Utklipp fra flyfoto 2019 Utklipp fra Google Street View 2023 Utklipp fra illustrasjon, se vedlegg Tegninger Utklipp fra illustrasjon, se vedlegg Tegninger 3 Dersom utvalget er av en annen oppfatning n\u00e5r det gjelder tiltakets visuelle kvaliteter, har ikke byr\u00e5det noen vesentlige bemerkninger til oms\u00f8kte dispensasjon fra KPA 2018 \u00a7 3.1 om plankrav. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Fagetatens vedtak datert 02.07.2024 opprettholdes. Klagen tas ikke til f\u00f8lge. Dato: 26. november 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagetatens notat datert 05.11.2024 med f\u00f8lgende vedlegg: 1. Situasjonsplan 2. Situasjonskart 3. Flyfoto 4. Klage 5. Vedtak om avslag 6. Tegninger 7. Byantikvarens uttalelse 8. Tillatelse til etablering av avkj\u00f8rsel fra fylkesvei 9. Dispensasjon fra byggegrense mot fylkesvei 10. Nabosamtykke 11. F\u00f8lgebrev til s\u00f8knaden 12. Stedsanalyse vedlagt s\u00f8knaden 4 "
}