{
  "dokument_id": "61285ce7-8e90-5d4f-8b3b-04730fc98cce",
  "doc_type": "case_presentation",
  "kommune": 4601,
  "tittel": "H\u00f8ringsuttalelse til forslag til reviderte r\u00e5d om egenberedskap",
  "url": "https://bergen.kommune.no/politikere-utvalg/api/fil/bk360/9681146/Framstilling-Horingsuttalelse-til-forslag-til-reviderte-rad-om-egenberedskap",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/280253-6 H\u00f8ringsuttalelse til forslag til reviderte r\u00e5d om egenberedskap Hva saken gjelder: Direktoratet for samfunnssikkerhet og beredskap har sendt forslag til reviderte r\u00e5d om egenberedskap p\u00e5 h\u00f8ring. Gjeldende r\u00e5d om egenberedskap er at befolkningen b\u00f8r v\u00e6re i stand til \u00e5 ta vare p\u00e5 seg selv i minst tre d\u00f8gn ved kriser som rammer kritisk infrastruktur. Direktoratet foresl\u00e5r n\u00e5 \u00e5 \u00f8ke anbefalingen til sju dager. De foresl\u00e5r ogs\u00e5 spr\u00e5klige grep for \u00e5 understreke et st\u00f8rre alvor, samt \u00e5 utvide og justere konkrete r\u00e5d og tips. F\u00f8r lansering av de reviderte r\u00e5dene, vil det bli utarbeidet en ny grafisk profil og nytt bildemateriell. Det er teksten til de nye r\u00e5dene som n\u00e5 er p\u00e5 h\u00f8ring. Teksten er utformet omtrent slik den er tenkt i en brosjyre, som vil bli oversatt til flere spr\u00e5k. Dette innholdet vil danne grunnlag for annet informasjonsarbeid og kampanjer, som for eksempel Egenberedskapsuka. Flere av r\u00e5dene vil senere bli utdypet og detaljert p\u00e5 direktoratet sin nettside Sikker hverdag, der de ved behov ogs\u00e5 vil vise til andre relevante nettsider. Teksten vil st\u00f8ttes av bilder og en grafisk formgiving som st\u00f8tter budskapet. Bergen kommunes h\u00f8ringsuttale m\u00e5 sendes inn i et skjema p\u00e5 nettsiden til direktoratet. I skjemaet er det en rekke sp\u00f8rsm\u00e5l, i tillegg til at det er mulig \u00e5 legge inn kommentarer til hver del av forslaget til reviderte r\u00e5d om egenberedskap. Byr\u00e5dsleders forslag til h\u00f8ringsuttale er derfor strukturert etter h\u00f8ringsskjemaet og presentert i saksframstillingen under. H\u00f8ringsfrist: 25. januar, men Bergen kommune har f\u00e5tt utsatt frist til 8. februar 2024. Innspill fra fagetat: Etaten Samfunnssikkerhetens hus stiller seg sv\u00e6rt positiv til brosjyren og hvordan den er utformet. R\u00e5dene oppleves som relevante, informative, konkrete og enkelt beskrevet. Etaten synes det er sv\u00e6rt positivt at personlige opplevelser av kriser er tatt med og at det gis r\u00e5d om hvordan forholde seg til informasjon og falske nyheter. Etaten mener det er viktig at r\u00e5dene til egenberedskap ikke oppleves som for vanskelig \u00e5 f\u00f8lge. Det krever b\u00e5de plass og \u00f8konomi \u00e5 skaffe seg et lager for sju dager. Om man ikke vil lykkes med \u00e5 oppn\u00e5 at alle f\u00f8lger anbefalingene fullt ut, vil man likevel \u00f8ke den samlede egenberedskapen i befolkningen hvis flere innbyggere gj\u00f8r grep for \u00e5 f\u00f8lge myndighetenes anbefalinger. Etaten vet at det har v\u00e6rt vanskelig \u00e5 n\u00e5 gjennom til yngre m\u00e5lgrupper med egenberedskapsr\u00e5dene. De mener derfor at budskapet \u00ablitt er bedre enn ingenting\u00bb m\u00e5 1 ytterligere forsterkes n\u00e5r r\u00e5det knyttet til antall dager befolkningen b\u00f8r v\u00e6re i stand til \u00e5 ta vare p\u00e5 seg selv \u00f8ker fra minst tre d\u00f8gn til sju d\u00f8gn. Fagetatens vurdering er strukturert etter h\u00f8ringsskjemaet. Etaten har gitt innspill til hvert kapittel som det er lagt opp til i h\u00f8ringen. Byr\u00e5dsleders vurdering og forslag til h\u00f8ringsuttalelse: De siste \u00e5rene har flere alvorlige hendelser understreket behovet for \u00e5 prioritere sikkerhet og beredskap. Koronapandemien og klimarelaterte hendelser som ras og flom, har vist oss behovet for en effektiv beredskap for \u00e5 h\u00e5ndtere mulige alvorlige hendelser. Befolkningens egenberedskap er en viktig del av beredskapen i Norge. Bergen kommune har i likhet med andre myndigheter, bedrifter og organisasjoner et stort ansvar for at samfunnet skal h\u00e5ndtere kriser. Men i kriser er det ofte knapphet p\u00e5 ressurser. Hvis mange er rammet, kan ikke alle f\u00e5 hjelp med en gang. Hver enkelt av oss kan bidra til Norges beredskap ved \u00e5 v\u00e6re godt forberedt. Vi kan ogs\u00e5 v\u00e6re en ressurs for andre. N\u00e5r mange er godt forberedt p\u00e5 \u00e5 klare seg selv og hjelpe andre, blir samfunnet bedre rustet for kriser. Byr\u00e5dsleders vurdering er at Direktoratet for samfunnssikkerhet og beredskap sitt forslag til reviderte r\u00e5d om egenberedskap i all hovedsak er godt og at det kan bidra til at den samlede egenberedskapen i befolkningen \u00f8ker. Unntaket er delene om trygge oppholdssteder og sjekkliste for din egenberedskap. Her mener byr\u00e5dsleder, i likhet med fagetaten, at r\u00e5dene og sjekklisten kun er delvis dekkende. Byr\u00e5dsleders forslag til h\u00f8ringsuttale fra Bergen kommune, peker p\u00e5 hva som legges til av informasjon for at b\u00e5de r\u00e5dene og sjekklisten blir dekkende. Byr\u00e5dsleder har lagt fagetaten Samfunnssikkerhetens hus sitt forslag til h\u00f8ringsuttale til grunn for sitt forslag til uttale, og har for det meste kun gjort mindre spr\u00e5klige endringer i etatens forslag til uttale. Unntaket er kommunens uttale til delen om psykisk helse i kriser. Der er fagetatens delvis uenig i at r\u00e5dene om psykisk helse i kriser er dekkende. Byr\u00e5dsleder og byr\u00e5d for barnevern, sosiale tjenester og mangfold mener derimot at Bergen kommune kan stille seg bak r\u00e5dene som er foresl\u00e5tt. Bakgrunnen for dette er at teksten er utformet slik den er tenkt i en brosjyre, og inneholder konkrete tips og r\u00e5d. B\u00e5de byr\u00e5dsleder og byr\u00e5den mener det er hensiktsmessig at teksten er kort og at budskapet er tydelig. Teksten viser ogs\u00e5 til at det kan leses mer om beredskap for \u00e5 ivareta psykisk helse p\u00e5 nettsiden Sikker hverdag n\u00e5r artikkelen som skal utdype dette temaet er utarbeidet. Byr\u00e5dsleder anbefaler at byr\u00e5det gir h\u00f8ringsuttale p\u00e5 vegne av Bergen kommune slik den kommer frem i saksframstillingen under. Vedtakskompetanse: Byr\u00e5dets fullmakter \u00a7 6, vedtatt av bystyret 16. desember 2020 i sak 378/20: Byr\u00e5det selv avgir h\u00f8ringsuttalelser p\u00e5 vegne av Bergen kommune. H\u00f8ringsuttalelser avgitt av byr\u00e5det sendes uten ugrunnet opphold Bystyrets kontor til orientering. Saksframlegget ansees ikke \u00e5 v\u00e6re av prinsipiell karakter. Byr\u00e5dsleder innstiller til byr\u00e5det \u00e5 fatte f\u00f8lgende vedtak: 1. Byr\u00e5det avgir h\u00f8ringsuttalelse til \u00abForslag til reviderte egenberedskapsr\u00e5d\u00bb slik den fremkommer av byr\u00e5dsleders forslag. 2. Melding om vedtak oversendes Bystyrets kontor. 2 Dato: 6. februar 2024 Christine B. Meyer Byr\u00e5dsleder Dokumentet er godkjent elektronisk. Vedlegg: - Fagnotat - h\u00f8ring om egenberedskap - Forslag til reviderte r\u00e5d om egenberedskap - h\u00f8ring - DSBS forslag til reviderte egenberedskapsr\u00e5d 3 Saksframstilling: Bergen kommunes h\u00f8ringsuttale er strukturert etter h\u00f8ringsskjemaet p\u00e5 Direktoratet for samfunnssikkerhet og beredskap sin nettside. I skjemaet er det en rekke sp\u00f8rsm\u00e5l, i tillegg til at det er mulig \u00e5 legge inn kommentarer til hver del av Direktoratet for samfunnssikkerhet og beredskap sitt forslag til reviderte r\u00e5d om egenberedskap. Bergen kommune har svart p\u00e5 alle sp\u00f8rsm\u00e5lene i h\u00f8ringsskjema og har kommentarer til noen av delene til direktoratets forslag til reviderte r\u00e5d om egenberedskap. Del 2. Overskrift og innledning Direktoratet for samfunnssikkerhet og beredskap foresl\u00e5r at befolkningen skal f\u00e5 r\u00e5d om \u00e5 v\u00e6re forberedt p\u00e5 \u00e5 klare seg selv i sju dager i en krise. Direktoratet sp\u00f8r om hvordan dette r\u00e5det blir vurdert. Bergen kommune mener at \u00absju dager er passe\u00bb. Direktoratet for samfunnssikkerhet og beredskap sp\u00f8r ogs\u00e5: \u00abHvordan synes du teksten beskriver de risikoer, trusler og s\u00e5rbarheter befolkningen b\u00f8r v\u00e6re forberedt p\u00e5?\u00bb Bergen kommune mener at teksten er \u00abpasse alvorlig, beskriver situasjonen godt\u00bb. Bergen kommune st\u00f8tter anbefalingen om \u00e5 \u00f8ke antall dager befolkningen skal f\u00e5 r\u00e5d om \u00e5 v\u00e6re forberedt p\u00e5 \u00e5 klare seg selv i en krise fra tre til sju dager. Bergen kommune mener det samtidig er viktig at r\u00e5dene til egenberedskap ikke oppleves som for krevende. Det krever b\u00e5de plass og \u00f8konomi n\u00e5r man skal ha et lager for sju dager. Selv om man ikke vil oppn\u00e5 at alle f\u00f8lger anbefalingen, vil man likevel \u00f8ke den samlede egenberedskapen i befolkningen. Bergen kommune erfarer at det har v\u00e6rt vanskelig \u00e5 n\u00e5 gjennom til yngre m\u00e5lgrupper med egenberedskapsr\u00e5dene. Kommunen mener derfor at budskapet \u00ablitt er bedre enn ingenting\u00bb m\u00e5 ytterligere forsterkes n\u00e5r r\u00e5det om \u00e5 v\u00e6re forberedt p\u00e5 \u00e5 klare seg selv \u00f8ker fra tre til sju dager. R\u00e5dene m\u00e5 f\u00f8lges opp med kampanjer spesielt rettet mot m\u00e5lgrupper som direktoratet kjenner til at har mangelfull egenberedskap. I beskrivelsen av risikobildet, mener Bergen kommune at st\u00f8rre sykdomsutbrudd som pandemi og epidemi ogs\u00e5 b\u00f8r nevnes. Del 3. Drikke Direktoratet for samfunnssikkerhet og beredskap sp\u00f8r: \u00abI hvilken grad er du enig eller uenig i at disse r\u00e5dene om drikke i en krisesituasjon er dekkende?\u00bb Bergen kommune er \u00abHelt enig\u00bb. Bergen kommune mener at dette r\u00e5det kan v\u00e6re vanskelig \u00e5 f\u00f8lge for personer som bor trangt. Likevel mener kommunen at det b\u00f8r v\u00e6re et r\u00e5d. Ved at r\u00e5dene skjerpes, vil flere ha mer vann tilgjengelig i sitt lager. Bergen kommune mener ogs\u00e5 at kollektive l\u00f8sninger i sameier og borettslag b\u00f8r foresl\u00e5s i brosjyren. Del 4. Varme og lys Direktoratet for samfunnssikkerhet og beredskap sp\u00f8r: \u00abI hvilken grad er du enig eller uenig i at disse r\u00e5dene om varme og lys i en krisesituasjon er dekkende?\u00bb Bergen kommune er \u00abHelt enig\u00bb og har ingen andre kommentarer til denne delen. Del 5. Mat Direktoratet for samfunnssikkerhet og beredskap sp\u00f8r: \u00abI hvilken grad er du enig eller uenig i at disse r\u00e5dene om mat i en krisesituasjon er dekkende?\u00bb Bergen kommune er \u00abHelt enig\u00bb. 4 Bergen kommune st\u00f8tter det som er foresl\u00e5tt, men mener at egenberedskap for betalinger b\u00f8r skilles ut som et eget kapittel. Kommunen er usikre p\u00e5 r\u00e5det om \u00e5 ha konto i flere banker. Bankene bruker ofte felles betalingsl\u00f8sninger s\u00e5 r\u00e5det om \u00e5 ha flere banker, kan skape falsk trygghet. Teksten b\u00f8r i st\u00f8rre graf forklare n\u00e5r og hvorfor konto i flere banker kan styrke egenberedskapen. Del 6. Legemidler og f\u00f8rstehjelp Direktoratet for samfunnssikkerhet og beredskap sp\u00f8r: \u00abI hvilken grad er du enig eller uenig i at disse r\u00e5dene om hygiene i en krisesituasjon er dekkende?\u00bb Bergen kommune er \u00abHelt enig\u00bb og har ingen andre kommentarer til denne delen. Del 7. Hygiene Direktoratet for samfunnssikkerhet og beredskap sp\u00f8r: \u00abI hvilken grad er du enig eller uenig i at disse r\u00e5dene om hygiene i en krisesituasjon er dekkende?\u00bb Bergen kommune er \u00abHelt enig\u00bb. Bergen kommune foresl\u00e5r ogs\u00e5 at bleier, menstruasjonsprodukter og toalettpapir tas med i punktlisten. Del 8. Informasjon Direktoratet for samfunnssikkerhet og beredskap sp\u00f8r: \u00abI hvilken grad er du enig eller uenig i at disse r\u00e5dene om informasjon i en krisesituasjon er dekkende? (V\u00e6r oppmerksom p\u00e5 at neste kapittel omhandler falske nyheter)\u00bb Bergen kommune er \u00abHelt enig\u00bb og har ingen andre kommentarer til denne delen. Del 9. V\u00e6r p\u00e5 vakt mot falske nyheter Direktoratet for samfunnssikkerhet og beredskap sp\u00f8r: \u00abI hvilken grad er du enig eller uenig i at disse r\u00e5dene om falske nyheter i krisesituasjoner er dekkende?\u00bb Bergen kommune er \u00abHelt enig\u00bb. Bergen kommune mener det er en svakhet at ikke sosiale medier omtales da vi vet at mange kun holder seg oppdatert via kanaler som ikke er redakt\u00f8rstyrt i sosiale medier. Del 10. Felles egenberedskap Direktoratet for samfunnssikkerhet og beredskap sp\u00f8r: \u00abI hvilken grad er du enig eller uenig i at disse r\u00e5dene om felles egenberedskap i kriser er dekkende?\u00bb Bergen kommune er \u00abHelt enig\u00bb. Bergen kommune \u00f8nsker \u00e5 trekk fram budskapet \u00abFinn din beredskapsvenn\u00bb som spesielt positivt og mener dette er et godt budskap som vil egne seg godt i kampanjer. Del 11. Psykisk helse i kriser Direktoratet for samfunnssikkerhet og beredskap sp\u00f8r: \u00abI hvilken grad er du enig eller uenig i at disse r\u00e5dene om psykisk helse i kriser er dekkende?\u00bb Bergen kommune er \u00abHelt enig\u00bb. Bergen kommune mener det b\u00f8r legges til informasjon om \u00e5 unng\u00e5 bruk av rusmidler i den nest siste setningen. Setningen blir da: \u00abSosial kontakt, daglige rutiner, nok s\u00f8vn, fysisk aktivitet og \u00e5 unng\u00e5 inntak av rusmidler er ogs\u00e5 viktig for \u00e5 v\u00e6re best rustet til \u00e5 h\u00e5ndterere en krise.\u00bb Bakgrunnen for at Bergen kommune foresl\u00e5r dette tillegget er at direktoratet anbefaler at innbyggerne b\u00f8r v\u00e6re i stand til \u00e5 ta vare p\u00e5 seg selv i sju d\u00f8gn ved kriser. Inntak av rusmidler kan f\u00f8re til nedsatt evne til dette og til \u00e5 h\u00e5ndtere situasjoner p\u00e5 en konstruktiv og 5 god m\u00e5te. Det kan ogs\u00e5 v\u00e6re utfordrende \u00e5 f\u00e5 oppf\u00f8lging av hjelpetjenester i en krisesituasjon, og rusmiddelbruk vil kunne f\u00f8re til en \u00f8kt belastning p\u00e5 omgivelsene. Del 12. Trygge oppholdssteder Direktoratet for samfunnssikkerhet og beredskap sp\u00f8r: \u00abI hvilken grad er du enig eller uenig i at disse r\u00e5dene om trygge oppholdssteder i en krisesituasjon er dekkende?\u00bb Bergen kommune er \u00abDelvis uenig\u00bb. Bergen kommune mener denne delen m\u00e5 ta med konklusjonene fra direktoratet sitt p\u00e5g\u00e5ende arbeid med \u00e5 vurdere og foresl\u00e5 kriterier for trygge oppholdssteder for befolkningen ved evakuering i hele krisespekteret (omtalt i Tildelingsbrev 2022 Direktoratet for samfunnssikkerhet og beredskap, oppdrag 19). If\u00f8lge tildelingsbrevet skulle direktoratet ha ferdigstilt forprosjektet innen utgangen av 2022. Bergen kommune skulle gjerne sett at konklusjonene fra forprosjektet var klare og innarbeidet i forlag til revidert brosjyre. Kommunen g\u00e5r ut fra at r\u00e5dene og brosjyren blir oppdatert n\u00e5r forprosjektet er ferdigstilt. I Norge finnes det om lag 600 offentlige tilfluktsrom med rundt 300 000 plasser og om lag 19 000 private tilfluktsrom med rundt 2,2 millioner plasser. Samlet inneb\u00e6rer det en dekningsgrad p\u00e5 i overkant av 40 prosent av befolkningen (NOU 2023: 17, s. 177). Med bakgrunn i dette, mener Bergen kommune at det allerede n\u00e5 b\u00f8r gis konkrete r\u00e5d med forslag til flere trygge oppholdssteder (kjellere, underjordiske parkeringsanlegg, tunneler, fjellhaller med mer). Del 13. Sjekkliste for din egenberedskap Direktoratet for samfunnssikkerhet og beredskap sp\u00f8r: \u00abI hvilken grad er du enig eller uenig at denne sjekklisten for egenberedskap i kriser er dekkende?\u00bb Bergen kommune er \u00abDelvis enig\u00bb. Bergen kommune mener at munnbind b\u00f8r nevnes ogs\u00e5 her. 6 "
}