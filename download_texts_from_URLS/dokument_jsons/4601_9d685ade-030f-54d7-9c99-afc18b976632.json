{
  "dokument_id": "9d685ade-030f-54d7-9c99-afc18b976632",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 16 fra Rune Bakervik (A) om endring i forskrift om offentlige anskaffelser - Utvalg for finans kultur og n\u00e6ring",
  "url": "https://bergen.kommune.no/politikere-utvalg/api/fil/bk360/9878205/Svar-pa-skriftlig-sporsmal-nr-16-fra-Rune-Bakervik-A-om-endring-i-forskrift-om-offentlige-anskaffelser-Utvalg-for-finans-kultur-og-naering",
  "tekst": " BFIN - Seksjon for administrasjon Til Intern korrespondanse Bystyrets kontor V\u00e5r referanse: 2024/18782-3 Saksbehandler: Kristopher Ivan Straus Fra Dato: 12. februar 2024 Byr\u00e5d for finans Unntatt offentlighet: Svar p\u00e5 skriftlig sp\u00f8rsm\u00e5l nr. 16 fra Rune Bakervik (A) om endring i forskrift om offentlige anskaffelser - Utvalg for finans kultur og n\u00e6ring Representanten Bakervik (A) stilte f\u00f8lgende skriftlige sp\u00f8rsm\u00e5l: \u00abFra 01.01.2024 tr\u00e5dte endringene i forskrift for offentlige anskaffelser i verk. Endringene inneb\u00e6rer at klima- og milj\u00f8hensyn som hovedregel m\u00e5 vektes med minimum tretti prosent i offentlige anskaffelser, i tr\u00e5d med hva regjeringen varslet i Hurdalsplattformen. Alternativt kan det stilles klima- og milj\u00f8krav i kravspesifikasjon, dersom det er klart at dette gir en bedre klima- og milj\u00f8effekt. Sp\u00f8rsm\u00e5l til byr\u00e5den: 1. Er endringene i forskriften implementert i Bergen kommunes innkj\u00f8pskrav? 2. Er det behov for \u00e5 rullere anskaffelsesstrategien for Bergen kommune slik at denne er i tr\u00e5d med endringene i anskaffelsesforskriften?\u00bb Svar fra byr\u00e5den: Bergen kommune har tilpasset seg de nye milj\u00f8bestemmelsene i anskaffelsesforskriften, og kommunens konkurranser publisert etter 01.01.2024 skal oppfylle nye forskriftskrav. De nye bestemmelsene i forskriften inneb\u00e6rer at klima- og milj\u00f8hensyn som hovedregel skal vektes 30 prosent i offentlige anskaffelser, med mindre minstekrav gir bedre milj\u00f8effekt eller milj\u00f8belastningen er \u00e5 anse som uvesentlig. Det er ogs\u00e5 i noen tilfeller mulighet for \u00e5 prioritere heller enn \u00e5 vekte tildelingskriterier, og i s\u00e5 fall skal klima- og milj\u00f8hensyn v\u00e6re blant de tre h\u00f8yest prioriterte kriteriene. Endringene i forskriften speiles i endringer som er gjort i kommunens standarddokumenter om konkurranseregler som f\u00f8lger med utlysninger av anbud. For \u00e5 bist\u00e5 kommunens innkj\u00f8pere har Innkj\u00f8p konsern utarbeidet en egen veileder til de nye milj\u00f8bestemmelsene. Kommunens veileder bygger p\u00e5 veilederen som Direktoratet for for- valtning og \u00f8konomistyring (DF\u00d8) har lansert, men er mer kortfattet og praktisk anvendbar. I forkant av at bestemmelsen skulle tre i kraft, har veilederen blitt presentert i flere kommunale fora, som f.eks. fagsamling for Innkj\u00f8p konsern, anskaffelsesfaglig forum og faglunsj hos Klimaetaten. Informasjon om veilederen er ogs\u00e5 delt i kommunens digitale kanaler, blant annet i Innkj\u00f8psnytt. Milj\u00f8bestemmelsene vil ogs\u00e5 v\u00e6re tema i de jevnlige kursene som holdes for nyansatte innkj\u00f8pere i kommunen. Finansbyr\u00e5den kan ikke se at det er noe i gjeldende anskaffelsesstrategi som st\u00e5r i motsetning til de nye milj\u00f8bestemmelsene i forskriften, og ser derfor ikke noe behov for \u00e5 rullere gjeldende strategi. Eivind K. N\u00e6vdal-Bolstad - Byr\u00e5d for finans Dokumentet er godkjent elektronisk. "
}