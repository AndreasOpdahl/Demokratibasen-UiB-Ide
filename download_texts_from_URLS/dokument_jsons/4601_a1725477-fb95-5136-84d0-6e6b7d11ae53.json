{
  "dokument_id": "a1725477-fb95-5136-84d0-6e6b7d11ae53",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Torstein Dahle (R\u00f8dt) og Magne Hages\u00e6ter (R\u00f8dt) om boikott av israelske og andre selskaper som medvirker til folkerettsbrudd",
  "url": "https://bergen.kommune.no/politikere-utvalg/api/fil/bk360/9754266/Svar-pa-representantforslag-fra-Torstein-Dahle-Rodt-og-Magne-Hagesaeter-Rodt-om-boikott-av-israelske-og-andre-selskaper-som-medvirker-til-folkerettsbrudd",
  "tekst": " BFIN - Seksjon for administrasjon Til Intern korrespondanse Bystyrets kontor V\u00e5r referanse: 2023/272329-7 Saksbehandler: Ingvild Kvilekval Fra Dato: 4. april 2024 Byr\u00e5d for finans Svar p\u00e5 representantforslag fra Torstein Dahle (R\u00f8dt) og Magne Hages\u00e6ter (R\u00f8dt) om boikott av israelske og andre selskaper som medvirker til folkerettsbrudd Forretningsutvalget har i m\u00f8te 12. desember i sak 66/23 fattet f\u00f8lgende vedtak: 1. Representantforslag fra Torstein Dahle (R\u00f8dt) og Magne Hages\u00e6ter (R\u00f8dt) om boikott av israelske og andre selskaper som medvirker til folkerettsbrudd oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 08.05.24. 3. Utvalg for finans, kultur og n\u00e6ring avgir innstilling i saken. Representantene Torstein Dahle (R\u00f8dt) og Magne Hages\u00e6ter (R\u00f8dt) har fremmet f\u00f8lgende representantforslag: I skrivende stund beg\u00e5r Israel krigshandlinger mot palestinerne p\u00e5 Gazastripen som mange folkerettseksperter omtaler som et folkemord. I l\u00f8pet av halvannen m\u00e5ned er over 13000 palestinere blitt drept i israelske bombeangrep. De aller fleste er sivile og nesten halvparten av alle drepte er barn. Israel har under bombingen innf\u00f8rt full blokade og stengt av forsyningen av vann, mat, medisiner, drivstoff og elektrisitet. B\u00e5de skoler, sykehus, kirker og mosk\u00e9er er blant m\u00e5lene. Israelske ledere har brukt retorikk som ikke levner noen tvil om at de ogs\u00e5 anser sivile i Gaza som legitime m\u00e5l for bombingen. Israel okkuperer ogs\u00e5 Vestbredden. Der er palestinerne ofre for en politikk som blant annet Amnesty International, Human Rights Watch og de israelske menneskerettighetsorganisasjonene B\u2019Tselem og Yesh Din vurderer som apartheid. I 2020 kom FNs menneskerettighetsr\u00e5d med en rapport som konkluderte med at 112 selskaper er involvert i Israels folkerettsstridige kolonisering av de palestinske omr\u00e5dene Vestbredden og \u00d8st-Jerusalem gjennom bygging av bosettinger. Pensjonsselskapet KLP tok aff\u00e6re i 2021 og solgte seg ut av selskapene de hadde investeringer i p\u00e5 denne listen, i alt 16 selskaper. Blant disse selskapene var Motorola som bidrar til overv\u00e5kning p\u00e5 Vestbredden og flere banker som finansierer bygging av ulovlige bosettinger. Vi mener det er viktig \u00e5 sikre at ikke Bergen kommune indirekte bidrar til Israels okkupasjon og brudd p\u00e5 folkeretten gjennom v\u00e5r pensjonssparing eller kommunale innkj\u00f8p. Boikott, deinvesteringer (nedsalg) og sanksjoner var viktige virkemidler for \u00e5 tvinge S\u00f8r- Afrika til \u00e5 avvikle sitt apartheidstyre. Bergen kommune b\u00f8r som selvutnevnt menneskerettighetskommune g\u00e5 foran og innf\u00f8re en boikott som kan presse Israel til \u00e5 avvikle okkupasjonen og apartheid og til \u00e5 f\u00f8lge folkeretten. Lenke til rapporten fra FNs menneskerettighetsr\u00e5d: https://www.ohchr.org/en/press-releases/2020/02/un-rights-office-issues-report-business- activities-related-settlements?LangID=E&NewsID=25542 Forslag til vedtak: 1. Bergen bystyre vedtar at kommunen ikke skal kj\u00f8pe inn varer eller tjenester fra israelske selskaper eller andre selskaper involvert i ulovlige bosettinger p\u00e5 palestinsk jord. 2. Bergen bystyre anmoder BKP om \u00e5 straks selge seg ut av alle israelske selskaper involvert i ulovlige bosettinger p\u00e5 palestinsk jord, samt selskaper og fond som er involvert i slike selskaper.. Byr\u00e5dets vurdering av representantforslaget: Byr\u00e5det deler representantene Dahle og Hages\u00e6ters forferdelse over de enorme sivile lidelsene p\u00e5 Gazastripen. Krigen mellom Israel og Hamas har kostet ufattelig mange liv, og utviklet seg til en humanit\u00e6r katastrofe uten sidestykke. Selv om en l\u00f8sning p\u00e5 den lange og kompliserte konflikten virker mer krevende enn p\u00e5 lenge, mener byr\u00e5det at det internasjonale samfunnet plikter \u00e5 bidra for \u00e5 avslutte krigshandlingene og f\u00e5 p\u00e5 plass en tostatsl\u00f8sning. For byr\u00e5det er det likevel ikke selvsagt at boikott av Israelske varer er det riktige virkemiddelet for Bergen Kommune \u00e5 bruke, verken for \u00e5 markere solidaritet med de som er rammet av krigen, bedre den humanit\u00e6re situasjonen i Gaza eller bidra til en varig l\u00f8sning av konflikten. I det f\u00f8lgende redegj\u00f8res det for regelverk og vurderinger som belyser sp\u00f8rsm\u00e5let om handelsboikott og kommentarer til BKPs virke og posisjon. Avslutningsvis f\u00f8lger byr\u00e5dets vurdering av representantforslaget. Byr\u00e5den vil ogs\u00e5 innledningsvis presisere at det kan v\u00e6re uklart hvorvidt representantene i forslagspunkt 1 foresl\u00e5r at Bergen kommune ikke skal kj\u00f8pe inn varer fra israelske selskaper generelt, eller om restriksjoner skal rettes mot israelske selskaper som produserer eller er involvert i ulovlige bosettinger p\u00e5 palestinske omr\u00e5der. I svaret til representantene har byr\u00e5det uansett redegjort for de ulike alternativene. Anskaffelsesboikott som virkemiddel Generelt om boikott av varer Norge har allerede i dag tatt i bruk handelsrestriksjoner mot en rekke ulike land, som for eksempel Russland, Belarus, Iran, Den Sentralafrikanske republikk og Venezuela. Med unntak av sanksjonene mot Russland og Belarus retter restriksjonene seg mot v\u00e5pen og milit\u00e6rteknologi, og er hjemlet i sanksjonsloven. Det foreligger ingen offisiell norsk politikk om handelsboikott mot enkeltland p\u00e5 generell basis, utover EUs sanksjoner som retter seg mot Russland og Belarus som f\u00f8lge av invasjonen av Ukraina. Bergen kommune stiller krav om ivaretakelse av grunnleggende menneskerettigheter i alle kommunens anskaffelser over kr.100.000,- p\u00e5 omr\u00e5der som er opplistet som h\u00f8yrisikogrupper av Direktoratet for forvaltning og \u00f8konomistyring (DF\u00d8). Kommunen har rutiner for kontraktsoppf\u00f8lging p\u00e5 disse anskaffelsesomr\u00e5dene, men har ingen politikk per i dag p\u00e5 \u00e5 boikotte varer basert p\u00e5 opprinnelsesland. Boikott av varer i okkuperte landomr\u00e5der For varer som er produsert p\u00e5 okkuperte landomr\u00e5der finnes det n\u00e5 en eksisterende merkeordning. Merkeordningen ble innf\u00f8rt som f\u00f8lge av EU-domstolens avgj\u00f8relse C-363/18 i 2019 som sier at det skal merkes s\u00e6rskilt om varen er produsert i okkuperte omr\u00e5der. Jf. Mattilsynets omtale av opprinnelsesmerking. Det er alts\u00e5 i dag mulig \u00e5 spore varer produsert p\u00e5 okkuperte landomr\u00e5der og dermed ogs\u00e5 mulig \u00e5 f\u00f8lge opp en eventuell boikott av dette. Utenriksdepartementet (UD) svarte i et brev av 04.05.2018, knyttet til rettslig vurdering av et vedtak i Troms\u00f8 kommune, at varer eller tjenester produsert p\u00e5 de okkuperte omr\u00e5dene ikke er omfattet av WTOs avtaler om varer eller tjenester, eller WTOs avtale om offentlige anskaffelser. Slike varer og tjenester vil heller ikke v\u00e6re omfattet av frihandelsavtalen mellom EFTA-statene og Israel, da denne avtalen er geografisk avgrenset til \u00e5 gjelde varer produsert p\u00e5 territoriet til en EFTA-stat eller Israel. UD konkluderer videre med: \u00abKommunal anskaffelsesboikott rettet mot varer og tjenester produsert i bosettinger p\u00e5 okkupert omr\u00e5de strider ikke mot Norges internasjonale forpliktelser p\u00e5 handelsrettens omr\u00e5de.\u00bb Utenriksminister Espen Barth Eide uttalte torsdag 07.03.2024 at regjeringen \u00abfrar\u00e5der norsk n\u00e6ringsliv \u00e5 drive handel og n\u00e6ringsvirksomhet som bidrar til \u00e5 opprettholde de folkerettsstridige israelske bosetningene\u00bb. Selv om dette gir et signal som ogs\u00e5 kan synes relevant for norske kommuner, er det byr\u00e5dets vurdering at frar\u00e5dingen f\u00f8rst og fremst er rettet mot norsk n\u00e6ringsliv, og ikke kommunal anskaffelsesvirksomhet. Bergen kommune har alts\u00e5 muligheten til \u00e5 kreve at varer som er merket med okkuperte omr\u00e5der ikke skal inng\u00e5 i v\u00e5re avtaler, men det er likevel et sp\u00f8rsm\u00e5l om hvor langt et slikt vedtak skal rekke. Utenriksministeren pekte p\u00e5 at det har v\u00e6rt en \u00f8kning i antallet bosetninger i 2024 og at ogs\u00e5 investeringer som bidrar til \u00e5 opprettholde dette blir frar\u00e5det. N\u00e6rmere om boikott av israelske varer eller tjenester Norge og Israel er parter i WTO-avtalen og en vidtrekkende boikott av israelske selskaper kan medf\u00f8re konflikt med Norges folkerettslige forpliktelser. Her m\u00e5 det gj\u00f8res en n\u00e6rhetsvurdering av selskapets virksomhet og okkuperte omr\u00e5der. For Israel er det kun territoriet Israel kontrollerte f\u00f8r 4. juni 1967, som er omfattet av WTO-avtalen. En boikott av varer eller produkter fra de okkuperte omr\u00e5dene vil v\u00e6re lovlig, jf. UDs bemerkninger nevnt ovenfor. Det vil ellers v\u00e6re sv\u00e6rt vanskelig for Bergen kommune \u00e5 sikre seg i full grad mot at ingen komponenter i for eksempel elektronikk vil v\u00e6re produsert av israelske selskaper eller samarbeidspartnere. En vidtrekkende boikott av elektroniske komponenter, Israelsk-utviklet software eller annen teknologi vil for \u00f8vrig kunne gi utfordringer knyttet til drift og tjenesteproduksjon i Bergen kommunes IT-l\u00f8sninger. Boikott av \u00abandre selskaper involvert i ulovlige bosettinger p\u00e5 palestinsk jord\u00bb I forslag til vedtak i representantforslaget benyttes formuleringen \u00abandre selskaper involvert i ulovlige bosettinger p\u00e5 palestinsk jord\u00bb. En boikott av israelske selskaper vil ikke komme i konflikt med E\u00d8S-avtalen, men hvis man involverer europeiske selskaper som har virksomhet i Israel, eller samarbeider med israelske selskaper, kan man risikere at det opprettes klagesak i ESA. Igjen m\u00e5 det foretas en n\u00e6rhetsvurdering av selskapets virksomhet og okkuperte omr\u00e5der. Om Bergen kommunale pensjonskasse Bergen kommunale pensjonskasse (BKP) er et finansforetak etter finansforetaksloven \u00a7 7.2.(3), og i tr\u00e5d med det en selveiende juridisk enhet. Pensjonskassens form\u00e5l er \u00e5 yte pensjoner til medlemmene og andre pensjonsberettigede. Pensjonsforetaket forvalter avsetninger til de ansattes pensjoner i tr\u00e5d med gjeldende regelverk og st\u00e5r under finanstilsynets tilsyn. BKP ble opprettet 01.01.1907 av kommunestyret i Bergen. Pensjonsordningen er en offentlig tjenestepensjon med rettigheter i samsvar med tariffavtale. Styret er pensjonsforetakets \u00f8verste organ. Bystyret i Bergen oppnevner styremedlemmer i tr\u00e5d med bestemmelse i BKPs vedtekter1 og bykassen skyter \u00e5rlig inn egenkapital til BKP. Til tross for dette har kommunen ikke en eierrolle eller annen direkte styringslinje overfor pensjonsforetaket. Av \u00e5rsrapport2 g\u00e5r det frem at BKP, innenfor rammene av forsvarlig sikkerhet, risikospredning og etiske retningslinjer, s\u00f8ker \u00e5 oppn\u00e5 s\u00e5 god avkastning som mulig med en risikoprofil som gir lav risiko for at sponsor m\u00e5 tilf\u00f8re pensjonskassen ny egenkapital utover det som trengs ved \u00f8kning i pensjonskassens forvaltningskapital, eller \u00f8kninger som skyldes regulatoriske forhold. Forvaltningen skal til enhver tid skje etter kriteriene sikkerhet, risikospredning, likviditet og avkastning. BKPs etiske retningslinjer har som form\u00e5l \u00e5 sikre at pensjonskassen er en ansvarlig investor og eier. De etiske retningslinjene kan leses p\u00e5 pensjonskassens nettsider.3 Fond som ligger i BKPs portef\u00f8lje gjennomg\u00e5s jevnlig. Av styrets beretning i \u00e5rsrapport for 2022 g\u00e5r det frem at fellesnevneren for alle forvaltere pensjonskassen inng\u00e5r avtale med er at de skal ha en tydelig ESG-policy.4 Pensjonskassen skal ikke investere i virksomheter som driver i strid med internasjonalt aksepterte standarder som for eksempel FNs Global Compact prinsipper, OECDs retningslinjer for multinasjonale selskaper, internasjonale ILO konvensjoner, Ottawa-avtalen (landminer) og Klimakonvensjonen. Pensjonskassen \u00f8nsker p\u00e5 linje med Statens Pensjonsfond Utland (SPU) ikke \u00e5 bidra til finansiering av virksomheter hvor det er en uakseptabel risiko for at selskapet medvirker til eller selv er ansvarlig for grove eller systematiske krenkelser av menneskerettighetene, alvorlig milj\u00f8skade, eller grov korrupsjon. (BKPs \u00c5rsrapport 2022, s 4-5) BKP kan etter konkret vurdering ekskludere land og selskaper fra investeringsportef\u00f8ljen dersom den geopolitiske situasjonen tilsier det. BKP er alts\u00e5 opptatt av \u00e5 v\u00e6re en ansvarlig investor og eier. Selv om Bergen kommune ikke har en eierrolle eller inng\u00e5r i en direkte styringslinje overfor BKP, st\u00e5r bystyret fritt til \u00e5 sende en anmodning til pensjonskassen. Det blir i s\u00e5 fall opp til pensjonsforetaket, som er et selveiende finansforetak etter finansforetaksloven \u00a7 7.2 (3), \u00e5 ta stilling til anmodningen. Byr\u00e5dets vurdering Gjennomgangen ovenfor viser at det kan v\u00e6re mulig for Bergen kommune \u00e5 kreve at varer som er merket med okkuperte omr\u00e5der ikke skal inng\u00e5 i kommunens anskaffelsesavtaler. Bystyret kan ogs\u00e5 sende en anmodning til BKP om \u00e5 selge seg ut av selskaper som er involvert i ulovlige bosetninger p\u00e5 palestinsk jord. Et vedtak om vidtrekkende boikott av Israelske selskaper og andre selskaper involvert i ulovlige bosetninger kan derimot v\u00e6re i strid med WTO-avtalen og eventuelt E\u00d8S-avtalen, samt sv\u00e6rt krevende \u00e5 gjennomf\u00f8re i praksis. Byr\u00e5det mener at boikott av land eller landomr\u00e5der er et utenrikspolitisk sp\u00f8rsm\u00e5l det b\u00f8r fattes vedtak om p\u00e5 nasjonalt niv\u00e5. Per i dag \u00f8nsker verken regjeringen eller et flertall p\u00e5 Stortinget \u00e5 innf\u00f8re en vidtrekkende boikott av Israel eller selskaper som er involvert i 1 Inntil seks styremedlemmer med personlige vararepresentanter oppnevnes av bystyret. To styremedlemmer med personlig vararepresentant oppnevnes av arbeidstakernes organisasjoner blant innskuddspliktige medlemmer og pensjonister. Jf selskapsvedtekter for BKP vedtatt av styret i Bergen kommunale pensjonskasse 08.12.22 (\u00a7 3-1). 2 BKP Bergen kommunale pensjonskasse \u00c5rsrapport 2022. Lagt frem for Bergen bystyre i sak 173/23 3 Etiske retningslinjer for Bergen kommunale pensjonskasses investeringsvirksomhet. 4 ESG st\u00e5r for Environmental, Social and Governance ulovlige bosetninger. Utenriksminister Espen Barth Eides frar\u00e5ding mot \u00e5 \u00abdrive handel eller n\u00e6ringsvirksomhet som opprettholder de folkerettsstridige Israelske bosetningene\u00bb er rettet mot norsk n\u00e6ringsliv, ikke norske kommuner. For \u00e5 bedre den humanit\u00e6re situasjonen p\u00e5 Gazastripen bevilget byr\u00e5det 250 000 kroner til b\u00e5de Kirkens N\u00f8dhjelp og Norges R\u00f8de Kors \u00f8remerket bistand til Gaza over tilleggsbevilgningskontoen. For \u00e5 markere solidaritet har ogs\u00e5 byr\u00e5det inng\u00e5tt dialog med den palestinske byen Hebron vedr\u00f8rende muligheten for \u00e5 etablere en vennskapsbyavtale. En kommunal boikott av Israel fremst\u00e5r som et tiltak med liten eller ingen p\u00e5virkning p\u00e5 situasjonen i Midt\u00f8sten, men med potensielle konsekvenser for Bergen kommunes forpliktelser i henhold til E\u00d8S- og WTO-avtalene, samt v\u00e5r mulighet til \u00e5 i fremtiden anskaffe for eksempel n\u00f8dvendig teknologi. Byr\u00e5det vurderer ogs\u00e5 at BKP har en tydelig ESG-policy, og robuste etiske retningslinjer som sikrer at de ikke st\u00f8tter opp under folkerettsbrudd med sine investeringer. Byr\u00e5det mener derfor det er un\u00f8dvendig for bystyret \u00e5 sende en anmodning til BKP om \u00e5 selge seg ut av selskaper som tilknyttet ulovlige bosetninger. Byr\u00e5det i Bergen h\u00e5per at krigshandlingene p\u00e5 Gazastripen opph\u00f8rer s\u00e5 raskt som mulig. Regjeringen er ansvarlig for Norges utenrikspolitikk, og byr\u00e5det mener Bergen kommune heller b\u00f8r bidra gjennom dialog, humanit\u00e6r st\u00f8tte og oppf\u00f8lging av det palestinske og j\u00f8diske milj\u00f8et i Bergen. Med bakgrunn i dette anbefaler byr\u00e5det at representantforslaget avvises. Med hilsen Christine B. Meyer - byr\u00e5dsleder Eivind K. N\u00e6vdal-Bolstad \u2013 byr\u00e5d for finans Dokumentet er godkjent elektronisk. "
}