{
  "dokument_id": "c3f9ea8d-3176-556f-9d6c-89f6c445365a",
  "doc_type": "case_attachment",
  "kommune": 4601,
  "tittel": "\u00c5sane gnr 185 bnr 7 Morvikveien 59. Klage over avslag p\u00e5 s\u00f8knad om enebolig m.m",
  "url": "https://bergen.kommune.no/politikere-utvalg/api/fil/bk360/11100414/Asane-gnr-185-bnr-7-Morvikveien-59-Klage-over-avslag-pa-soknad-om-enebolig-m-m",
  "tekst": " Byr\u00e5d for byutvikling Fullmaktssak /24 Saksframstilling V\u00e5r referanse: 2024/73610-7 \u00c5sane gnr 185 bnr 7 Morvikveien 59. Klage over avslag p\u00e5 s\u00f8knad om enebolig m.m. Hva saken gjelder: Saken gjelder klage over avslag p\u00e5 s\u00f8knad om riving av eksisterende bolig p\u00e5 270 m2, og oppf\u00f8ring av ny bolig med garasje/parkering p\u00e5 totalt 338,2 m2. Avslaget ble gitt den 09.04.2024 da en kom til at det ikke forel\u00e5 rettslig grunnlag til \u00e5 dispensere fra reguleringsplan 62000000 \u00a7 3 a) om antall etasjer, jf. pbl. \u00a7 19-2. Plan- og bygningsetaten er ogs\u00e5 kommet til at eneboligen ikke har gode visuelle kvaliteter, jf. pbl. \u00a7 29-2. Vedtaket er p\u00e5klaget den 30.04.2024 av A/STAB AS v/ Ellen H\u00f8ys\u00e6ter-Fjelddalen p\u00e5 vegne av tiltakshaver Alexander Haugland M\u00e6len. Ansvarlig s\u00f8ker er Bygges\u00f8knad Bergen AS v/ Rune Nesse. Eiendommen er omfattet av reguleringsplan 6205000 fra 1984 og er regulert til eksisterende bygg som inng\u00e5r i planen. I KPA 2018 vises eiendommen som \u00f8vrig byggesone, og den ligger innenfor hensynssonene vei st\u00f8y \u2013 r\u00f8d og gul sone. Se avslagsvedtakets pkt. 3.1 for utfyllende planstatus. N\u00f8dvendige dispensasjoner er oms\u00f8kt, jf. pbl. \u00a7 19-1. Ansvarlig s\u00f8ker opplyser at det er foretatt nabovarsling i samsvar med pbl. \u00a7 21-3, og det er mottatt merknad fra gbnr. 185/524 (Wenche Bergitte Bettum) som anf\u00f8rer at 3 etasje vil ta en del utsikt fra sin eiendom og dermed redusere dennes verdi. Gbnr 185/527 (Tove Iren og Trond Einar Sunds\u00f8y) anf\u00f8rer at bygget blir for h\u00f8yt i forhold til det gamle og vil \u00f8delegge dennes utsikt. S\u00f8ker har ikke kommentert merknadene. Bymilj\u00f8etaten har i uttalelse datert 11.03.2024 ingen merknader til oms\u00f8kte dispensasjon fra kommuneplanens plankrav. S\u00f8knaden er sendt Statsforvalteren i Vestland, Vestland Fylkeskommunen for uttalelse, det er ikke mottatt noen tilbakemelding. Klage: Klager anf\u00f8rer saksbehandlingsfeil som f\u00f8lge av manglende utredning og/eller manglende veiledning, og bestrider i alle tilfeller Plan- og bygningsetatens dispensasjonsvurdering og vurderinger om tiltakets visuelle kvaliteter. Klager mener med dette at eneboligen harmonerer godt med andre boliger i samme moderne utforming. I tillegg tilf\u00f8rer eneboligen nye kvaliteter til n\u00e6romr\u00e5det med sine moderne visuelle kvaliteter. Videre er klager av den oppfatning at reguleringsplanens alder er av vesentlig betydning for dispensasjonsvurderingen. Det vises bl.a. i denne sammenheng til at det m\u00e5 anses urimelig \u00e5 m\u00e5tte forholde seg til en plan som etter KPA 2018 er \u00abfor gammel og utdatert til \u00e5 tilfredsstille dagens krav om detaljreguleringsplan\u00bb. Uansett er vilk\u00e5rene for dispensasjon oppfylt, s\u00e6rlig med tanke p\u00e5 at oms\u00f8kte endringer \u00absamsvarer med omkringliggende 1 eneboliger, og \u2013 som tidligere vist \u2013 har visuelle kvaliteter som harmonerer med KPA \u00a7 8, samt med boliger i n\u00e6romr\u00e5det\u00bb. Det vises til klagen i sin helhet. Klager har senere innsendt supplerende klage, samt supplerende st\u00f8yrapport og reviderte tegninger. Klager bestrider her fagetatens rettskildebruk og klagevurderinger i vedlagt fagnotat, og ber i tillegg om at en legger til grunn reviderte tegninger med minimale justeringer med tanke p\u00e5 konklusjonen i st\u00f8yrapporten. Det vises til de supplerende dokumentene i sin helhet. Fagetatens vurdering og anbefaling: Plan- og bygningsetaten som fagetat opprettholder og viser i hovedsak til sine vurderinger i avslagsvedtaket, om at vilk\u00e5rene for dispensasjon i pbl. \u00a7 19-2 ikke er oppfylt for \u00e5 gi dispensasjon fra reguleringsplanens \u00a7 3 a) og at tiltaket ikke har tilfredsstillende visuelle kvaliteter etter pbl. \u00a7 29-2. Fagetaten mener i hovedsak at oms\u00f8kte enebolig med flatt tak er ruvende og avviker vesentlig med omgivelsene. Fagetaten finner her ikke grunnlag for \u00e5 ta i betraktning boliger med et moderne uttrykk utenfor planomr\u00e5det. Det vises til at \u00abdette [ville] v\u00e6re i strid med det som er vurderingsgrunnlaget i en byggesak og s\u00e5ledes kunne lede til en praksis som vil undergrave hele poenget med \u00e5 regulere omr\u00e5det\u00bb. Samlet sett mener fagetaten da at en \u00abi liten grad lyktes med \u00e5 skape et helhetlig uttrykk som innehar gode visuelle kvaliteter b\u00e5de i forhold til seg selv, og i forhold til dets byge og naturlige omgivelser\u00bb. Hva gjelder \u00f8vrige n\u00f8dvendige dispensasjonss\u00f8knader fra KPA 2018 \u00a7\u00a7 3.1 om plankrav og 6.3.1 om bygge langs veg, stiller fagetaten seg positiv til dispensasjon. Det vises i sin helhet til fagetatens notat datert 16.05.2024 og vurderingene i avslagsvedtaket. Byr\u00e5dens vurdering og konklusjon: Byr\u00e5den tiltrer fagetatens vurderinger om at det ikke foreligger saksbehandlingsfeil som f\u00f8lge av manglende utredninger eller manglende veiledning, men er av en annen oppfatning av saken for \u00f8vrig. Med bakgrunn i en ny gjennomgang av mottatt s\u00f8knad og sakens dokumenter, er byr\u00e5den f\u00f8lgelig kommet til at klagen kan tas til f\u00f8lge. Dispensasjon fra reguleringsplanens \u00a7 3 a), jf. pbl. \u00a7 19-2 Det f\u00f8lger av planbestemmelsen \u00a7 3 a) at \u00abfrittliggende bolighus kan oppf\u00f8res i inntil 2 etasjer\u00bb. Oms\u00f8kte eneboliger har 3 etasjer, og er derfor avhengig av oms\u00f8kte dispensasjon, jf. pbl. \u00a7 19-1. Vilk\u00e5rene for \u00e5 dispensere f\u00f8lger av pbl. \u00a7 19-2 annet ledd hvor det fremg\u00e5r at: \u00abDispensasjon kan ikke gis dersom hensynene bak bestemmelsen det dispenseres fra, hensynene i lovens form\u00e5lsbestemmelse eller nasjonale eller regionale interesser, blir vesentlig tilsidesatt. Fordelene ved \u00e5 gi dispensasjon skal v\u00e6re klart st\u00f8rre enn ulempene\u00bb. Hovedhensynet bak reguleringsplanens aktuelle bestemmelse om etasjetall er \u00e5 ivareta lys, luft og utsiktsforhold for naboer, samt \u00e5 sikre helheten i omr\u00e5det med dempet og ensartet bebyggelse blir ivaretatt. Byr\u00e5den vil innledningsvis presisere at reguleringsplanen ikke innehar bestemmelser om takutforming, men en kan likevel ikke se bort ifra det faktum at en tredje etasje i forbindelse med flatt tak er mer dominerende enn en tredje etasje og saltak - Da med tanke p\u00e5 henvisningene til andre boliger i planomr\u00e5det med tre etasjer. Byr\u00e5den mener likevel at det av s\u00e6rlig betydning at det er gjort gode grep for \u00e5 sikre at boligen i st\u00f8rst mulig grad tilsvarer eksisterende situasjon (eneboligen som er oms\u00f8kt revet). Tegningene viser at en \u00e5penbart ivaretar en dempet og ensartet bebyggelse med tanke p\u00e5 dens h\u00f8yde. N\u00e5r det gjelder boligens utforming for \u00f8vrig, n\u00f8yer byr\u00e5den seg med \u00e5 henvise til vurderingen om tiltakets visuelle kvaliteter. 2 Sp\u00f8rsm\u00e5let blir da om hovedhensynene hva gjelder ivaretagelse av lys, luft og utsiktsforhold for naboer, er tilstrekkelig ivaretatt i dette tilfellet. Byr\u00e5den ser i denne vurderingen ikke bort ifra at bygget vil ha en viss negativ innvirkning p\u00e5 utsiktsforhold for naboer, ref. inngitte nabomerknader fra gbnr. 185/524 og 185/527. Med dette kan en anse hensynene tilsidesatt. Boligens utforming utgj\u00f8r imidlertid helt minimale avvik i forhold til eksisterende situasjon, og eksisterende m\u00f8neretning har allerede stor innvirkning p\u00e5 bakenforliggende boligers utsiktsforhold. N\u00e5r en da forholder seg til eksisterende byggeh\u00f8yde med kun mindre avvik, finner ikke byr\u00e5den grunnlag for \u00e5 komme til den konklusjon at hensynene blir tilsidesatt vesentlig, jf. pbl. \u00a7 19-2. Det henvises i vurderingen til snitt A og C m/ eks. bolig (stiplet linje). Utklipp snitt A Utklipp snitt C Fordelene med \u00e5 etablere en tredje etasje i strid med planbestemmelsen, er at en i st\u00f8rst mulig grad utnytter potensialet innenfor rammene av boligen som er oms\u00f8kt revet. Det er i denne sammenheng positivt for kommunens areal- og ressursdisponering, at en \u00e5pner for familieboliger som ivaretar n\u00e5gjeldende personlige, arealmessige og byggetekniske krav og behov. I motsatt fall vil en kunne st\u00e5 overfor en situasjon med \u00f8kt press p\u00e5 ubebygde arealer. All den tid en her har s\u00f8kt \u00e5 begrense seg innenfor eksisterende situasjon, vurderer byr\u00e5den relevante ulemper (s\u00e6rlig tap av utsiktsforhold) videre av liten betydning i en helhetlig vurdering. Fordelene er f\u00f8lgelig \u00abklart st\u00f8rre enn ulempene\u00bb, jf. pbl. \u00a7 19-2. Byr\u00e5den er etter dette kommet til at de rettslige vilk\u00e5rene for \u00e5 dispensere er oppfylt, jf. pbl. \u00a7 19-2 annet ledd. Etter pbl. \u00a7 19-2 f\u00f8rste ledd er det da opp til forvaltningens frie skj\u00f8nn om det skal dispenseres, jf. formuleringen om at kommunen \u00abkan\u00bb gi varig eller midlertidig dispensasjon. I dette tilfellet er byr\u00e5den av den oppfatning at det kan gis dispensasjon. Dispensasjon fra KPA 2018 \u00a7\u00a7 3.1 og 6.3.1, jf. pbl. \u00a7 19-2 Tiltaket er i strid med KPA 2018 \u00a7 3.1 om plankrav og \u00a7 6.3.1 om byggegrense langs vei, og er avhengig av oms\u00f8kte dispensasjoner, jf. pbl. \u00a7 19-1. Selv om bestemmelsene ivaretar ulike hensyn, finner byr\u00e5den grunnlag for \u00e5 behandle s\u00f8knadene samlet. Det vises til at det i denne sak er tale om \u00e5 erstatte eksisterende bolig med ny bolig innenfor i hovedsak samme fotavtrykk. Det fremst\u00e5r som \u00e5penbart for byr\u00e5den at en med dette ikke vil vesentlig tilsidesette hensynene bak bestemmelsene, jf. pbl. \u00a7 19-2. Byr\u00e5den tiltrer for \u00f8vrig fagetatens vurderinger i avslagsvedtakets pkt. 3.9 og fagnotatets pkt. 3.9. 3 Det er videre ingen nevneverdige ulemper knyttet til dispensasjonene. Byr\u00e5den finner heller ingen grunn for \u00e5 se bort ifra at det b\u00e5de er \u00absv\u00e6rt utfordrende og betydelige kostnader knyttet til \u00e5 rehabilitere [eksisterende bolig]\u00bb, jf. dispensasjonss\u00f8knaden. Uten noen konsekvenser for veieier eller noen bevaringsbehov eller \u00f8konomiske/milj\u00f8messige fordeler ved \u00e5 bevare boligen, er fordelene ved \u00e5 dispensere fra angitte byggegrenser og plankravet \u00abklart st\u00f8rre enn ulempene\u00bb, jf. pbl. \u00a7 19-2. Byr\u00e5den er etter dette kommet til at de rettslige vilk\u00e5rene for \u00e5 dispensere er oppfylt, jf. pbl. \u00a7 19-2 annet ledd. Etter pbl. \u00a7 19-2 f\u00f8rste ledd er det da opp til forvaltningens frie skj\u00f8nn om det skal dispenseres, jf. formuleringen om at kommunen \u00abkan\u00bb gi varig eller midlertidig dispensasjon. I dette tilfellet er byr\u00e5den av den oppfatning at det kan gis dispensasjoner. Visuelle kvaliteter, jf. pbl. \u00a7 29-2 Det f\u00f8lger av pbl. \u00a7 29-2 at ethvert tiltak \u00abskal prosjekteres og utf\u00f8res slik at det etter kommunens skj\u00f8nn innehar gode visuelle kvaliteter b\u00e5de i seg selv\u00bb og \u00abi forhold til dets funksjon og dets bygde og naturlige omgivelser og plassering\u00bb. Etter byr\u00e5dens syn innehar boligen i seg og i forhold til dens funksjon, tilfredsstillende visuelle kvaliteter. Det springende punkt er hvorvidt boligen innehar tilfredsstillende visuelle kvaliteter \u00abi forhold til dets [...] bygde og naturlige omgivelser og plassering\u00bb. Byr\u00e5den er i vurdering delvis uenig med fagetaten hva gjelder reguleringsplanens betydning. Reguleringsplanens hovedform\u00e5l er \u00e5 regulere for den n\u00e5 etablerte rekkehusbebyggelsen. Denne boligen inng\u00e5r derimot i den eldre planen som en eksisterende enebolig, og byr\u00e5den vil ikke komme til den konklusjon at boliger utenfor planomr\u00e5det er irrelevant for sammenligningsgrunnlaget i vurderingen etter pbl. \u00a7 29-2. Byr\u00e5den finner det dermed n\u00e6rliggende \u00e5 ta i betraktning det som naturlig er \u00e5 anse som eiendommens bygde omgivelser. Selv om hovedvekten av bebyggelsen har saltak, er byr\u00e5den av den oppfatning at en ikke b\u00f8r hindre for videreutvikling og nye arkitektoniske elementer som f\u00f8lge av det. Det gjelder spesielt der kommunen allerede har akseptert slik, se f.eks. gbnr. 185/90, 185/157, 185/195 og 185/75. Byr\u00e5den er etter dette kommet til at innehar tilfredsstillende visuelle kvaliteter, jf. pbl. \u00a7 29-2. Annet Fagetaten har opplyst om manglende st\u00f8yrapport. Slik rapport er supplert av klager. Den dokumenterer at tiltaket overholder st\u00f8ykrav etter \u00abminimal omprosjektering av planl\u00f8sning og sm\u00e5 endringer i fasaden mht. st\u00f8rrelse og utforming av vindusflater\u00bb, jf. supplerende klageskriv punkt c. Byr\u00e5den legger til grunn klagers opplysninger og stiller f\u00f8lgelig vilk\u00e5r om at eneboligens etableres i tr\u00e5d med reviderte tegninger innsendt 14.06.2024. Eventuelle andre relevante forhold tilknyttet dette overlates Plan- og bygningsetaten \u00e5 h\u00e5ndtere etter vedtakspunkt 4. Vedtakskompetanse: Byr\u00e5d for byutvikling har generell myndighet til \u00e5 fatte beslutninger som ikke er av prinsipiell betydning, jf. byr\u00e5dssak 1282/23. Alle beslutninger som er av prinsipiell betydning legges frem for byr\u00e5det. Byr\u00e5d for byutvikling fatter f\u00f8lgende vedtak: 1. Plan- og bygningsetatens vedtak datert 09.04.2024 oppheves i medhold av forvaltningslovens \u00a7 33 annet ledd. 2. Med hjemmel i pbl. \u00a7 19-2 gis det dispensasjon fra reguleringsplan 6205000 \u00a7 3 a), og fra KPA 2018 \u00a7\u00a7 3.1 og 6.3.1. 4 3. Med hjemmel i pbl. \u00a7 20-1, jf. \u00a7 21-4 gis det rammetillatelse til riving av eksisterende bolig p\u00e5 270 m2 og til oppf\u00f8ring av ny bolig med garasje/parkering p\u00e5 totalt 338,2 m2 p\u00e5 f\u00f8lgende vilk\u00e5r: a. Eneboligens etableres i tr\u00e5d med reviderte tegninger innsendt Bergen kommune den 14.06.2024. 4. Det overlates Plan- og bygningsetaten \u00e5 utferdige rammetillatelsen og stille n\u00f8dvendige vilk\u00e5r. 5. Klagen tas til f\u00f8lge. Dato: 15. august 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: 1) Fagetatens notat av 16.05.2024 med f\u00f8lgende vedlegg: 1. Situasjonskart 2. Situasjonsplan 3. Flyfoto 4. Klage over avslag 5. Avslag 6. Uttalelse fra Bymilj\u00f8etaten 7. S\u00f8knad 8. Tegninger 2) Supplerende klageskriv datert 14.06.2024 med f\u00f8lgende vedlegg: 1. 2301-10_Rev-A_tegninger_eneb_Morvikv.59 2. St\u00f8yrapport_Morvikveien 59 Bergen_vts_A 5 "
}