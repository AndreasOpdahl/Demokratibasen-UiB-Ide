{
  "dokument_id": "ca29acdd-e3fa-5768-9f5c-2f49fd1d43ca",
  "doc_type": "case_attachment",
  "kommune": 5501,
  "tittel": "Vilk\u00e5r og kriterier for eksterne s\u00f8kere 2024",
  "url": "https://innsyn.tromso.kommune.no/application/getMoteDokument?dokid=2001801844",
  "tekst": "Vilk\u00e5r og kriterier for eksterne s\u00f8kere 2024 Fremtids- og n\u00e6ringsfondet Har du en visjon om en gr\u00f8nnere fremtid for din virksomhet? \u00d8nsker du \u00e5 sette i gang b\u00e6rekraftige initiativ men trenger st\u00f8tte for \u00e5 realisere dem? Troms\u00f8 kommune inviterer deg til \u00e5 bli en del av l\u00f8sningen p\u00e5 v\u00e5re klimautfordringer. Klimaendringene gj\u00f8r seg stadig mer gjeldende, og med et \u00f8kende antall mennesker skjerpes presset p\u00e5 naturen og v\u00e5re ressurser. Vekst og utvikling m\u00e5 skje innenfor naturens t\u00e5legrenser. Vi m\u00e5 finne m\u00e5ter \u00e5 utrette mer med mindre \u2013 og samtidig kutte drastisk i klimagassutslippene. Gjennom denne utlysningen h\u00e5per vi \u00e5 kunne tilby et viktig bidrag til \u00e5 n\u00e5 v\u00e5rt ambisi\u00f8se m\u00e5l: \"Et b\u00e6rekraftig Troms\u00f8 i 2032\" slik det er fastsatt i Kommuneplanens samfunnsdel for perioden 2022-2032. For \u00e5 n\u00e5 m\u00e5let om en 85% reduksjon i klimagassutslipp innen 2030, er et n\u00e6rt samarbeid med n\u00e6ringslivet er essensielt. Virksomheter st\u00e5r overfor barrierer som kompetansemangel, tidsklemme og m\u00f8ter ogs\u00e5 voksende krav om grundig b\u00e6rekraftrapportering. For \u00e5 overkomme disse barrierene og akselerere overgangen til b\u00e6rekraftige praksiser, har Troms\u00f8 kommune etablert Fremtids- og N\u00e6ringsfondet. Fondet tilbyr \u00f8konomisk st\u00f8tte gjennom to tiln\u00e6rminger: en generell s\u00f8knadsprosess for et spekter av innovative og b\u00e6rekraftige prosjekter, og en spesialisert ordning for gr\u00f8nn kartlegging. Gjennom disse tiltakene st\u00f8tter vi lokale akt\u00f8rer i deres arbeid mot en b\u00e6rekraftig utvikling og tar skrittet videre mot en sirkul\u00e6r \u00f8konomi, noe som er en kritisk del av v\u00e5r visjon for Troms\u00f8s fremtid. Vilk\u00e5r og kriterier for eksterne s\u00f8kere : 1. \u2013 S\u00f8knadsfrist 15. juni 2024 2. Hvem kan s\u00f8ke Bedrifter og organisasjoner som har forretningsadresse i Troms\u00f8. S\u00f8kere som ikke har forretningsadresse i Troms\u00f8, m\u00e5 vise til hvordan prosjektet/tiltaket kommer Troms\u00f8samfunnet til gode. 3. Form\u00e5l med Fremtids- og n\u00e6ringsfondet Fremtids- og n\u00e6ringsfondet skal bidra til nye konsepter og forretningsmodeller som ikke g\u00e5r p\u00e5 bekostning av milj\u00f8 og natur og som bidrar til sirkul\u00e6re l\u00f8sninger, slik at Troms\u00f8 kommune kan n\u00e5 ambisjonen i: \u00abEt b\u00e6rekraftig Troms\u00f8 i 2032\u00bb. 4. Kriterier for tildeling Generell s\u00f8knad: F\u00f8lgende vilk\u00e5r gjelder 1. Det er et krav at prosjektet/tiltaket skal komme Troms\u00f8samfunnet til gode. Bruk gjerne delm\u00e5lene i Troms\u00f8 kommunes samfunnsplan. 2. For \u00e5 kunne f\u00e5 st\u00f8tte, m\u00e5 prosjektet oppfylle ett av de f\u00f8lgende kriterier: a. Bidra til \u00e5 redusere klimagassutslipp. b. Bidra til \u00e5 l\u00f8se klimautfordringer i n\u00e6ringslivet. c. Ha en klar positiv innvirkning p\u00e5 milj\u00f8vennlige endringer. d. Bidra til en overgang fra line\u00e6r til sirkul\u00e6r \u00f8konomi Gr\u00f8nn kartlegging: F\u00f8lgende vilk\u00e5r gjelder o Kartleggingen m\u00e5 utf\u00f8res av en ekstern konsulent. o Kartleggingsarbeidet skal utf\u00f8res basert p\u00e5 bedriftens preferanser og behov. o Det er viktig at bedriften legger inn egeninnsats direkte i kartleggingsarbeidet. o Kartleggingen skal unders\u00f8ke hvordan bedriftens aktiviteter kan utf\u00f8res uten klimagassutslipp, enten helt eller delvis. o St\u00f8tten skal g\u00e5 til en omfattende kartlegging, og kan ikke kun vurdere enkelttiltak. o S\u00f8knaden m\u00e5 inkludere pristilbud for kartleggingen eller foresl\u00e5tt avtale mellom partene. o St\u00f8tten m\u00e5 v\u00e6re bekreftet f\u00f8r avtaler signeres, og arbeidet med kartleggingen kan starte o Kartleggingsarbeidet m\u00e5 dokumenteres ved hjelp av en sluttrapport som oppsummerer resultatene. o Rapporten skal vise potensialet for redusert energiforbruk, de \u00f8konomiske konsekvensene for bedriften og utslippsreduksjoner. I tillegg skal den inkludere forslag til mulige tiltak. 5. Slik vurderes og prioriteres s\u00f8knadene o Ved rangering av s\u00f8kere vil prosjektet/tiltaket som best ivaretar form\u00e5let slik det fremg\u00e5r i punkt 3 gis avgj\u00f8rende betydning. o Prioritet vil gis til sm\u00e5 og mellomstore bedrifter. Selv om st\u00f8rre bedrifter kan s\u00f8ke, vil de ikke bli prioritert. Sm\u00e5 bedrifter har 1-20 ansatte, mens mellomstore har 21-100 ansatte. Med en omsetning over 70 millioner kroner er man ikke lenger ansett som SMB i denne sammenheng. o Tilskuddet m\u00e5 ha en utl\u00f8sende effekt og ikke bare bidra til \u00e5 opprettholde et eksisterende tilbud. o Det forventes en tydelig beskrivelse av hvordan prosjektet/tiltaket oppfyller kriteriene. o Klare m\u00e5l, tydelige budsjett- og finansieringsoversikter er n\u00f8dvendige. o Samvirkeprosjekter vil bli vektlagt. o Hvis s\u00f8knaden dreier seg om innkj\u00f8p, vil vi legge vekt p\u00e5 muligheten for \u00e5 dele innkj\u00f8pet mellom flere parter. o Relasjon til forskning og utvikling (FoU) vil v\u00e6re positiv \u2013 denne skal v\u00e6re tydelig beskrevet. o Gjennomf\u00f8ringsevne vil bli vurdert. 6. Prosjekter/tiltak som avvises o P\u00e5begynte prosjekter/tiltak o Prosjekter/tiltak som ikke svarer kriteriene under \u00abPunkt 4 \u2013 Kriterier for tildeling\u00bb. o Kostnader som er knyttet til drift (faste kostnader). o Det kan s\u00f8kes p\u00e5 inntil 50% av tiltakets totale kostnad. S\u00f8knader p\u00e5 mer enn 50% av den totale kostnaden vil ikke bli behandlet. Total offentlig st\u00f8tte kan ikke v\u00e6re mer enn 50%. o St\u00f8tte kan ikke benyttes som garanti for l\u00e5n (jf. Kommunelovens \u00a7 51) eller gjeldssanering. o S\u00f8knader om innkj\u00f8p av el-biler blir ikke vurdert. 7. \u00d8konomi o Det kan s\u00f8kes p\u00e5 inntil 50% av tiltakets totale kostnad. S\u00f8knader p\u00e5 mer enn 50% av den totale kostnaden vil ikke bli behandlet. o 50 % av innvilget tilskudd blir utbetalt n\u00e5r s\u00f8ker har mottatt tilsagnsbrev og akseptert den. o En egeninnsats p\u00e5 20% godkjennes. Godkjent timesats er inntil 1,2 promille av avtale og reell \u00e5rsl\u00f8nn, men begrenset til kr 700 per time. Det godkjennes inntil 1 850 timer per \u00e5r. For innehavers arbeidsinnsats i enkeltmannsforetak og deltakernes utf\u00f8rte arbeid i ANS og DA godkjennes maksimalsats p\u00e5 kr. 350 kr/t og maksimalt 1.850 t/\u00e5r. o Det legges vekt p\u00e5 at n\u00f8dvendig tilleggsfinansiering er sannsynlig. Dette m\u00e5 dokumenteres f\u00f8r tilskuddet kan utbetales. o Nedre ramme for innvilget tilskudd for en generell s\u00f8knad er kr. 50.000, og \u00f8vrig ramme er kr. 500.000. o For s\u00f8knader om gr\u00f8nn kartlegging er \u00f8vrig ramme kr. 100.000. o Midler som ikke brukes innen rapportfristen kan kreves tilbakebetalt. o Tilskudd tildeles etter EU-kommisjonens unntak for bagatellmessig st\u00f8tte, dvs. at st\u00f8ttemottaker maksimalt kan motta inntil 200.000 euro i samlet offentlig st\u00f8tte over en tre\u00e5rsperiode. St\u00f8ttemottaker har selv ansvar for at den ikke mottar mer st\u00f8tte enn dette, og er klar over at for mye mottatt st\u00f8tte m\u00e5 tilbakebetales. 8. Prosessen videre etter s\u00f8knadsbehandling o Administrasjonen lager en innstilling til fordeling av Fremtids- og n\u00e6ringsfond tilskuddsmidlene. Saken behandles i Milj\u00f8-, idrett-, kultur- og samfunnsutviklingsutvalget og vedtas i Formannskap. o S\u00f8ker kan forvente 1-2 m\u00e5neders saksbehandlingstid. 9. Sluttrapport o N\u00e5r du sender inn sluttrapporten, f\u00e5r du utbetalt de siste 50% av bel\u00f8pet. o Sluttrapporten skal inkludere en \u00f8konomisk oppsummering av prosjektet som er godkjent av en regnskapsf\u00f8rer dersom tilskuddet er under 200 000 kroner. Hvis tilskuddet overstiger 200 000 kroner, m\u00e5 en autorisert regnskapsf\u00f8rer godkjenne oppsummeringen. o Du m\u00e5 svare p\u00e5 alle punktene som er nevnt under punkt 4 i retningslinjene. o Sluttrapporten m\u00e5 v\u00e6re levert senest 1 \u00e5r etter datoen for tilsagnsbrevet. o Hvis du har mottatt midler for gr\u00f8nn kartlegging, m\u00e5 rapporten sendes inn sammen med en plan som beskriver hvilke tiltak bedriften \u00f8nsker \u00e5 implementere. 10. Klage p\u00e5 vedtak S\u00f8kerne har rett til \u00e5 p\u00e5klage vedtak. Klagesaker behandles i henhold til kommunens rutiner for klagesaker og i henhold til Forvaltningslovens \u00a7 28. 11. Annet Vi \u00f8nsker \u00e5 legge til rette for \u00e5penhet og l\u00e6ring. Alle s\u00f8knader, tilsagn og sluttrapporter vil bli offentligjort med mindre det er s\u00e6rskilte grunner til \u00e5 unndra det fra offentligheten. "
}