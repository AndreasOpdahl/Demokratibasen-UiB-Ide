{
  "dokument_id": "12d64cee-703d-50be-856e-3e4161af3961",
  "doc_type": "case_attachment",
  "kommune": 5501,
  "tittel": "Vedtekter TK av 03 06 2004",
  "url": "https://innsyn.tromso.kommune.no/application/getMoteDokument?dokid=2002067202",
  "tekst": " VEDTEKTER FOR Vedtatt i generalforsamling 03.06.2004 \u00a71 Selskapets navn Selskapets navn er Troms Kraft AS. \u00a72 Selskapets form\u00e5l Selskapets form\u00e5l er selv eller gjennom eierskap i andre virksomheter: \u2022 \u00e5 produsere, overf\u00f8re og omsette energi \u2022 \u00e5 utvikle egne og nye forretningsomr\u00e5der \u2022 \u00e5 arbeide for god energi\u00f8konomi \u2022 \u00e5 drive en aktiv finansforvaltning herunder langsiktige og l\u00f8nnsomme investeringer i annen virksomhet Selskapet skal i sin virksomhet ta hensyn til milj\u00f8et og fornybare ressurser og skal drives i samsvar med anerkjente etiske prinsipper. \u00a73 Selskapets forretningskontor Selskapets forretningskontor er i Troms\u00f8. \u00a74 Selskapets aksjekapital Selskapets aksjekapital er kr. 500.000.000,- fordelt p\u00e5 500 000 aksjer, hver p\u00e5lydende kr. 1.000,- fullt innbetalt og lydende p\u00e5 navn. \u00a75 Selskapets ledelse Selskapet ledes av administrerende direkt\u00f8r, styre, bedriftsforsamling og generalforsamling. Generalforsamlingen er selskapets \u00f8verste organ. Selskapet forpliktes av styrets leder eller i dennes frav\u00e6r, av to \u00f8vrige styremedlemmer, i begge tilfeller sammen med administrerende direkt\u00f8r. Styret kan meddele prokura. Administrerende direkt\u00f8r representerer selskapet utad i saker som faller inn under denne myndighet etter \u00a7 6. \u00a76 Administrerende direkt\u00f8r Styret ansetter administrerende direkt\u00f8r og fastsetter vedkommendes l\u00f8nn. Administrerende direkt\u00f8r forest\u00e5r den daglige ledelse av selskapet, og skal f\u00f8lge de retningslinjer som styret, bedriftsforsamlingen og generalforsamlingen gir. Den daglige ledelse omfatter ikke saker som etter selskapets forhold er av uvanlig art eller av stor betydning. \u00a77 Styrets sammensetning m.m. Styret best\u00e5r av 7 medlemmer - hvorav 5 er eiervalgte og 2 er ansattevalgte, og 8 varamedlemmer \u2013 hvorav 4 er eiervalgte og 4 er ansattevalgte. For de 2 grupper varamedlemmer, velges 4 eiervalgte og 4 ansattevalgte i rekkef\u00f8lge hver for seg. Styret \u2013 herunder styrets leder og nestleder \u2013 velges av bedriftsforsamlingen. Funksjonstiden for styrets medlemmer og varamedlemmer er 2 \u00e5r. For \u00e5 sikre kontinuitet gjennomf\u00f8res styrevalget slik at 3 medlemmer og respektive 4 medlemmer er p\u00e5 valg hvert annet \u00e5r. Om ikke styret for det enkelte tilfelle bestemmer noe annet, har administrerende direkt\u00f8r rett og plikt til \u00e5 delta i styrets m\u00f8ter. Administrerende direkt\u00f8r har tale- og forslagsrett, men ikke stemmerett. \u00a78 Styrets forretningsorden 1. Styrets leder innkaller til styrem\u00f8te n\u00e5r det anses n\u00f8dvendig eller n\u00e5r administrerende direkt\u00f8r eller et av styremedlemmene forlanger det. Innkalling skjer vanligvis skriftlig med angivelse av de saker som skal behandles, og s\u00e5 vidt mulig med 8 dagers varsel. M\u00f8tet ledes av styrets leder eller om han har forfall, nestlederen. 2. Styret er beslutningsdyktig n\u00e5r minst 4 styremedlemmer er til stede, deriblant leder eller nestleder. Hvert styremedlem har en stemme. Saker som ikke kan avgj\u00f8res p\u00e5 grunn av manglende fremm\u00f8te, kan avgj\u00f8res i et nytt beslutningsdyktig m\u00f8te som innkalles med minst 24 timers varsel. Sakene avgj\u00f8res med simpelt flertall blant de m\u00f8tende, men minst 3 medlemmer m\u00e5 alltid stemme for beslutningen. I tilfelle av stemmelikhet gj\u00f8r m\u00f8telederens stemme utslaget. 3. Over styrets forhandlinger f\u00f8res protokoll med opplysninger om tid og sted for m\u00f8tet, om hvem som deltar, om de saker som behandles og om vedtak samt stemmetall i hver enkelt sak. Dissenser kan kreves innf\u00f8rt. Protokollen skal underskrives av samtlige tilstedev\u00e6rende styremedlemmer. Utskrift av protokoll sendes styrets medlemmer og bedriftsforsamlingens leder. \u00a79 Styrets kompetanse Forvaltningen av selskapets anliggende h\u00f8rer under styret, som skal s\u00f8rge for en tilfredsstillende organisasjon av selskapets virksomhet. Styret kan innen aksjelovens rammer delegere myndighet til en administrerende direkt\u00f8r som har ansvar for den daglige ledelsen. Styret kan fastsette instruks for administrerende direkt\u00f8r, og kan for \u00f8vrig gi alminnelige retningslinjer og p\u00e5legg i enkeltvedtak om ut\u00f8velsen av den daglige ledelsen. \u00a7 10 Bedriftsforsamling Bedriftsforsamlingen skal best\u00e5 av 15 medlemmer. Eiernes representanter og deres varamedlemmer: 10 medlemmer med tilsvarende antall varamedlemmer velges av generalforsamlingen for 4 \u00e5r ad gangen. Funskjonstiden f\u00f8lger den kommunal/fylkeskommunale valgperioden. 5 medlemmer og varamedlemmer for disse velges av og blant de ansatte i konsernet, etter forskrifter fastsatt i medhold av aksjelovens bestemmelser om de ansattes rett til representasjon i aksjeselskapers styre og bedriftsforsamling. Bedriftsforsamlingens oppgaver: \u2022 velge bedriftsforsamlingens leder og nestleder. \u2022 velge styre og styreleder/nestleder. \u2022 f\u00f8re tilsyn med styrets og administrerende direkt\u00f8rs forvaltning av selskapet. \u2022 det kan opprettes et arbeidsutvalg og fastsettes instruks for dette. \u2022 gi uttalelse til generalforsamlingen om \u00e5rsoppgj\u00f8ret. \u2022 p\u00e5 grunnlag av styrets forslag gj\u00f8re vedtak om investeringer av betydelig omfang i forhold til selskapets ressurser. \u2022 p\u00e5 grunnlag av styrets forslag gj\u00f8re vedtak om rasjonalisering eller omlegging av driften som medf\u00f8rer st\u00f8rre endring eller omdisponering av arbeidsstyrken. \u00a7 11 Generalforsamlingen P\u00e5 generalforsamlingen kan aksjon\u00e6rene v\u00e6re representert ved en fullmektig. Rett til \u00e5 v\u00e6re til stede p\u00e5 generalforsamlingen og til \u00e5 uttale seg har ogs\u00e5 administrerende direkt\u00f8r og medlemmer av styret. Administrerende direkt\u00f8r, leder for styret og bedriftsforsamlingen har plikt til \u00e5 v\u00e6re til stede med mindre dette \u00e5penbart er un\u00f8dvendig eller det foreligger gyldig forfall. I sistnevnte tilfelle skal det utpekes en stedfortreder. Generalforsamlingens m\u00f8ter ledes av bedriftsforsamlingens leder, eller om han har forfall, nestlederen. Har begge forfall velger generalforsamlingen en m\u00f8teleder. \u00a7 12 Generalforsamlingens forretningsorden Ordin\u00e6r generalforsamling skal holdes hvert \u00e5r innen utgangen av juni. Ekstraordin\u00e6r generalforsamling holdes n\u00e5r styret, bedriftsforsamling eller bedriftsforsamlingens leder finner det n\u00f8dvendig. Revisor eller aksjeeiere, som til sammen representerer minst 1/10 av aksjekapitalen, kan skriftlig kreve ekstraordin\u00e6r generalforsamling innkalt for behandling av en bestemt angitt sak. Generalforsamlingen innkalles av styrets leder med minst 14 dagers skriftlig varsel. Som generalforsamlingens beslutning gjelder det forslag som har oppn\u00e5dd mer enn 2/3 av de avgitte stemmer, unntatt i de tilfeller hvor aksjeloven eller disse vedtekter bestemmer noe annet. St\u00e5r stemmetallet likt, gjelder det som m\u00f8telederen slutter seg til, selv om han ikke er aksjon\u00e6r. \u00a7 13 Generalforsamlingens kompetanse Den ordin\u00e6re generalforsamling skal behandle: \u2022 Gjennomgang av styrets \u00e5rsberetning. \u2022 Fastsetting av resultatregnskap og balanse, herunder anvendelse av \u00e5rsoverskudd eller dekning av \u00e5rsunderskudd. \u2022 Fastsetting av eventuelt konsernresultatregnskap og konsernbalanse. \u2022 Valg av eiernes representanter og vararepresentanter til bedriftsforsamling. \u2022 Valg av revisor. \u2022 Fastsette godtgj\u00f8relse til selskapets tillitsvalgte og godkjenning av revisors godtgj\u00f8relse. \u2022 Andre saker som er nevnt i innkallingen, og som i henhold til lov eller vedtekter, h\u00f8rer under generalforsamlingen. \u00a7 14 Vedtektsendringer Disse vedtekter kan bare endres med slikt stemmeflertall mv. som f\u00f8lger av den til enhver tid gjeldende aksjelovgivning. Ved endring i \u00a7\u00a7 15 og 16 i vedtektene kreves enstemmighet p\u00e5 generalforsamlingen. \u00a7 15 Overdragelse av aksjer Erverv av aksjer er betinget av samtykke fra selskapets styre. \u00a7 16 Forkj\u00f8psrett ved overdragelse av aksjer Ved overdragelse av aksjer har de andre aksjon\u00e6rene forkj\u00f8psrett. Dersom flere aksjon\u00e6rer \u00f8nsker \u00e5 benytte seg av forkj\u00f8psretten, fordeles de aksjer som er p\u00e5 salg forholdsmessig i forhold til den tidligere aksjebesittelse. Dersom det ved forholdsmessig fordeling blir overskytende aksje(r), overtar den som p\u00e5 forh\u00e5nd har flest aksjer den (de) overskytende aksje(r). Hvis de som \u00f8nsker \u00e5 benytte forkj\u00f8psretten har like mange aksjer, fordeles evt. overskytende aksje ved loddtrekning. Den som \u00f8nsker \u00e5 selge aksjer skal skriftlig meddele dette med opplysning om kj\u00f8petilbud til styrets formann, som ved rekommandert brev gir de \u00f8vrige aksjon\u00e6rene en frist p\u00e5 4 uker til \u00e5 meddele om de vil gj\u00f8re forkj\u00f8psretten gjeldende. Den som gj\u00f8r forkj\u00f8psretten gjeldende m\u00e5 betale kj\u00f8pesummen innen 4 uker fra det rekommanderte brevet ble postlagt. Kj\u00f8pesummen skal tilsvare det foreliggende kj\u00f8petilbudet s\u00e5fremt dette samsvarer med aksjenes antatte markedsverdi. S\u00e5fremt noen aksjon\u00e6rer p\u00e5st\u00e5r at tilbudet ikke samsvarer med markedsverdien, kan han kreve at kj\u00f8pesummen skal fastsettes ved skj\u00f8nn, basert p\u00e5 aksjenes antatte markedsverdi. Hvis kj\u00f8pesummen skal fastsettes ved skj\u00f8nn, forfaller den til betaling 30 dager etter at rettskraftig skj\u00f8nn foreligger. \u00a7 17 Forholdet til aksjeloven For \u00f8vrig kommer bestemmelsene i den til enhver tid gjeldende aksjelov til anvendelse. "
}