{
  "dokument_id": "69e7cd72-886f-5d47-ae19-eed19d53fb78",
  "doc_type": "case_attachment",
  "kommune": 4601,
  "tittel": "Informasjon, medvirkning og risikovurderinger datert 29.04.2024",
  "url": "https://bergen.kommune.no/politikere-utvalg/api/fil/bk360/11250747/Informasjon-medvirkning-og-risikovurderinger-datert-29-04-2024",
  "tekst": " BYR\u00c5DSAVDELING FOR BARNEVERN, SOSIALE TJENESTER OG MANGFOLD BBSM-kommunaldirekt\u00f8rens stab Etat for utbygging V\u00e5r referanse: 2024/60009-1 Postboks 7700 Saksbehandler: Eli Synne Myklebust Eckholm 5020 BERGEN Dato: 29. april 2024 Sanddalsringen botiltak. Informasjon, medvirkning og risikovurderinger I dette dokumentet beskrives hvilke medvirknings- og informasjonsprosesser som er og vil bli gjennomf\u00f8rt i forbindelse med planlegging og bygging av boliganlegget i Sanddalsringen, Fana, gnr. 43, bnr. 817, mfl. I tillegg gis en presisering av m\u00e5lgruppen for botiltaket samt informasjon om referanseprosjekt. Avslutningsvis presenteres de forel\u00f8pige identifiserte risikoer og vurderinger av hvordan beboerne i anlegget vil p\u00e5virke nabolag og omgivelser. At kommunen skal ha utvidete medvirkningsprosesser med n\u00e6rmilj\u00f8, i tillegg til det som kreves av Plan- og bygningsloven, er kommet som merknad i Boligmeldingen, 24.02.2021 sak 37/21, og et representantforslag i sak 62/21 den 02.06.21. For \u00e5 legge til rette for en \u00e5pen prosess oppdateres prosjektets nettside gjennom prosjektperioden og relevant informasjon legges ut fortl\u00f8pende: https://www.bergen.kommune.no/hvaskjer/tema/kommunale- boligprosjekter/boligprogrammet/sanddalsringen-botiltak Bakgrunn I februar 2017 vedtok et enstemmig bystyre Handlingsplan for 250 flere kommunale utleieboliger. 125 av disse boligene etableres med tilvisningsavtaler i samarbeid med private akt\u00f8rer. De resterende 125 boligene skal v\u00e6re i kommunens eie og noen av de skal bygges til de mest s\u00e5rbare og vanskeligstilte, som ogs\u00e5 trenger tjenester og oppf\u00f8lging. Det jobbes med tomtes\u00f8k, mulighetsstudier, regulering og prosjektering for bygging p\u00e5 flere eiendommer. For \u00f8yeblikket bygges det p\u00e5 to tomter og det skal startes bygging p\u00e5 en annen tomt i 2024. Inkludert tomten i Sanddalsringen, p\u00e5g\u00e5r det planarbeid p\u00e5 \u00e5tte ulike tomter, hvor det skal etableres kommunale botilbud for vanskeligstilte p\u00e5 boligmarkedet. Noen av anleggene vil bygges med personalbaser, som dette som planlegges i Sanddalsringen. Andre anlegg vil bygges uten personalbaser. I de sistnevnte vil beboere utfra individuelle behov motta ulike former for ambulante tjenester og booppf\u00f8lging. Ved siste kartlegging av bostedsl\u00f8se i Bergen, i uke 48 i 2023, var det registrert 428 bostedsl\u00f8se. Ved utgang av 2023 var det 319 personer p\u00e5 venteliste for kommunal bolig. Av de som er registrert som bostedsl\u00f8se i Bergen er ca. 70 % enslige. Valg av lokasjon Prosessen med \u00e5 finne, vurdere, planlegge, regulere, prosjektere og til slutt bygge et nytt boliganlegg strekker seg over en \u00e5rrekke. Noen ganger kan det g\u00e5 5-7 \u00e5r fra en eiendom Postadresse: Telefon: Postboks 7700, 5020 BERGEN E-post: BBSM@bergen.kommune.no Kontoradresse: Internett: www.bergen.kommune.no R\u00e5dhusgaten 10 identifiseres, til det st\u00e5r et innflytningsklart bygg p\u00e5 tomten, spesielt der eiendommen m\u00e5 igjennom en reguleringsprosess. I bystyrets vedtak om handlingsplanen av 22.02.2017 fremg\u00e5r f\u00f8lgende; I arbeidet med \u00e5 \u00f8ke antall kommunale utleieboliger er det s\u00e6rdeles viktig \u00e5 unng\u00e5 \u00e5 etablere boligtiltak i omr\u00e5der som allerede har h\u00f8y tetthet av kommunale utleieboliger, og relativt h\u00f8ye forekomster av negative levek\u00e5rsindikatorer. Kommunens levek\u00e5rsrapport fra 2016 vil ligge til grunn for valg av beliggenhet for nye anlegg, og en b\u00f8r unng\u00e5 de 10 levek\u00e5rssonene som har h\u00f8yest score p\u00e5 rapportens samleindeks. Bygging av de prioriterte anlegg for spesielle m\u00e5lgrupper vil kreve s\u00e6rskilt fokus p\u00e5 beliggenhet. Noen av de beboergruppene og anleggene som er skissert i saken vil ha behov for \u00e5 ligge skjermet og usentralt. Brukernes behov skal v\u00e6re styrende for valg av beliggenhet. I noen tilfeller vil det v\u00e6re hensiktsmessig \u00e5 bygge boligene utenfor bykjerne og bydelssentre. Samtidig b\u00f8r boligene ha en beliggenhet som gir god tilgang til offentlig transport. Livssituasjonen og adferden til beboerne p\u00e5virker hva som er egnet beliggenhet og utforming for de ulike anleggene. Et viktig prinsipp for utvikling av boliganlegg for de fleste grupper av vanskeligstilte husstander er at boligene i st\u00f8rst mulig grad skal stimulere til integrasjon og normalisering. Dette betyr blant annet at de ikke skal ha en institusjonslignende utforming, og ligge i omr\u00e5der og omgivelser som gj\u00f8r at beboerne kan ta del i samfunnet. Dette betyr blant annet n\u00e6rhet til offentlig kommunikasjon og/ eller servicetilbud. Fana bydel har totalt sett f\u00e5 kommunale utleieboliger og det er tilr\u00e5delig \u00e5 \u00f8ke antallet. Eiendommen i Sanddalsringen er vurdert \u00e5 ha en god beliggenhet til form\u00e5let. Eiendommen ligger relativt fritt, og kan tilrettelegges p\u00e5 en god m\u00e5te ift. innsyn mm. Den ligger langs busstras\u00e9 med retning b\u00e5de mot sentrum og Nesttun, der en del av beboerne vil kunne nyttiggj\u00f8re seg tjeneste- og aktivitetstilbudet ved MO-Nesttun. Medvirkning som del av omr\u00e5deregulering for Sanddalsringen \u00f8st Planlegging av et botiltak i Sanddalsringen har p\u00e5g\u00e5tt over flere \u00e5r, men det ble meldt oppstart p\u00e5 detaljreguleringsplanen for dette botiltaket den 16.06.2022. Dette etter at Plan- og bygningsetaten konkluderte i m\u00f8te med Byr\u00e5dsavdeling for klima, milj\u00f8 og byutvikling den 20.10.21 at planlagt botiltak med tilh\u00f8rende arealer ble skilt ut av omr\u00e5deregulering for Sanddalsringen \u00f8st, planID 61310000. Det f\u00f8rste informasjonspunktet om botiltaket for nabolag og omgivelser skjedde h\u00f8sten 2021 i forbindelse med en h\u00f8ringsrunde for omr\u00e5deplanen. Det ble avholdt to informasjonsm\u00f8ter for nabolag og lokale interessenter. Det f\u00f8rste ble avholdt den 07.09.21 p\u00e5 Kringlebotn skole og det andre ett digitalt m\u00f8te den 08.09.2021. M\u00f8tene hadde samme agenda og informasjon, og det digitale m\u00f8tet ble avholdt grunnet koronasituasjonen og \u00f8nske om \u00e5 redusere smittefare for m\u00f8tedeltakere. Bestiller og tiltakshaver informerte om prosjektet, om kommunens arbeid opp mot rusmilj\u00f8er, brukergruppen, erfaring fra andre lignende botiltak og videre prosess. Representanter fra Bergen S\u00f8r politistasjon og Barn og unges representant holdt egne innlegg i m\u00f8tene. M\u00f8tedeltagerne fikk ogs\u00e5 anledning til \u00e5 stille sp\u00f8rsm\u00e5l. Innbyggerforslag I etterkant av informasjonsm\u00f8tene ble det fremmet innbyggerforslag \u00abNei til boliganlegg for tunge rusavhengige \u2013 Sanddalsringen \u00f8st\u00bb, saksnummer 2021/77630. Innbyggerforslaget er undertegnet av 650 personer. Bergen bystyre behandlet dette innbyggerforslaget (sak 93/22) i m\u00f8tet den 27.04.2022 og fattet f\u00f8lgende vedtak: \u00abDet er et stort behov for gode og egnede boliger for m\u00e5lgruppen. Innbyggerforslaget avvises, og planprosessen fortsetter. Antall beboere i botiltaket i Sanddalsringen \u00d8st settes til 6+6.\u00bb Side 2 av 7 Vedtaket i innbyggerforslaget er innarbeidet i n\u00e5v\u00e6rende planforslag. Boliganlegget er redusert fra 15 til 12 leiligheter. Videre inkluderer ogs\u00e5 innbyggerforslaget flere prinsipper som kommunen skal legge til grunn ved etablering av boliganlegget i Sanddalsringen. Blant annet skal botilbudet skal v\u00e6re bemannet 24 timer i d\u00f8gnet og 7 dager i uken, om ikke det finnes klare faglige grunner til \u00e5 fravike dette. Bemanningen skal best\u00e5 av personer med helse- og sosialfaglig kompetanse og inkludere ansatte med erfaringskompetanse/ brukererfaring. Kommunen skal ogs\u00e5 jobbe bredt for \u00e5 skape forst\u00e5else og trygghet i nabolag ved etablering av boliger, og aktivt sikre medvirkning og god kontakt med n\u00e6rmilj\u00f8et. Informasjon og medvirkning Videre i dokumentet vil det redegj\u00f8res for til hvilke tidspunkt det er eller vil bli arrangert m\u00f8ter med nabolag, og n\u00e5r det vil bli muligheter for formelle innspill etter Plan- og bygningsloven. Sentralt i kommunens dialog med naboene er \u00e5 f\u00e5 en oversikt over hvilke utfordringer nabolagene ser at det planlagte tiltaket kan gi (risikoidentifikasjon), og sammen med nabolagene vurdere om det finnes tiltak som kan redusere risiko (risikovurdering). Typiske identifiserte risikoer kan v\u00e6re fors\u00f8pling, st\u00f8y/uro, frykt for tyveri/h\u00e6rverk. For anlegg der det bosettes rusavhengige, som i Sanddalsringen, vil det ofte v\u00e6re frykt for \u00f8kt salg av rusmidler, funn av brukerutstyr etc. F\u00f8r melding om oppstart For kommunens planlegging er det viktig \u00e5 ha tidlige informasjon- og innspillsm\u00f8ter med nabolag og omgivelser. Det f\u00f8rste m\u00f8tepunktet vil normalt v\u00e6re like f\u00f8r kommunen skal sende inn melding om oppstart til Plan- og bygningsetaten. P\u00e5 dette tidspunktet vil det normalt foreligge en mulighetsstudie, som viser hovedtrekkene i hvordan eiendommen er tenkt utnyttet, og kommunen har gjort seg noen innledende tanker om m\u00e5lgruppe og tjenesteomfang i anlegget. Dette blir presentert i m\u00f8tet, sammen med en generell orientering av kommunens boligpolitikk, driftserfaringer, og erfaringer med p\u00e5virkning av nabolag og omgivelser. I tillegg blir den videre formelle planprosess presentert, herunder n\u00e5r det oppst\u00e5r formelle prosess-steg der naboer og ber\u00f8rte parter kan sende skriftlige merknader til prosessen. P\u00e5 det f\u00f8rste nabolagsm\u00f8tet deltar normalt representanter fra byr\u00e5dsavdeling, den enheten som skal bemanne og gi tjenester til beboerne, Etat for boligforvaltning, Etat for utbygging, og plankonsulent fra kommunens side. I tillegg kan det v\u00e6re aktuelt at Barn og unges representant, politiet og andre akt\u00f8rer inviteres til deltakelse. Fra nabolaget inviteres vanligvis de n\u00e6rmeste naboene til tiltaket, representanter for n\u00e6rliggende skoler og barnehage, gjerne b\u00e5de styrer/rektor og representanter for FAU, samt velforeninger, lag og organisasjoner kommunen er kjent med i omr\u00e5det. Informasjonsm\u00f8te ble avholdt h\u00f8sten 2021, som skissert ovenfor, men ettersom boliganlegget tidligere del av en p\u00e5g\u00e5ende omr\u00e5deregulering ble planene om boligtiltaket presentert for naboene, og medvirkningsprosesser igangsatt i forbindelse med h\u00f8ringsrunde av hele planen som ble igangsatt v\u00e5ren 2021. Offentlig ettersyn av planforslaget, 1. gangs behandling Etter utarbeiding av et planforslag skal dette sendes inn og vurderes av Plan- og bygningsetaten. Deretter legges forslaget ut til offentlig ettersyn, og nabolag og omgivelser kan gi nye skriftlige merknader. Etter at fristen for merknader er utl\u00f8pt, vil innspill som er mottatt bli vurdert, og danne grunnlag for videre arbeid med risikoidentifikasjon, risikovurderinger, og identifisering av mulige forebyggende og avb\u00f8tende tiltak, jf. beskrivelsene over. Byr\u00e5dsavdeling for barnevern, sosiale tjenester og mangfold vil i denne fasen invitere til m\u00f8ter og befaringer med naboer, skoler, barnehager, og andre interessenter i omr\u00e5det. Resultatene fra arbeidet med risikoidentifikasjon og risikovurderinger f\u00f8lger saken videre, sammen med referater fra m\u00f8ter med enkeltakt\u00f8rer, og informasjons- og innspillsm\u00f8ter. Side 3 av 7 Under offentlig ettersyn kom det inn 11 merknader fra offentlige interessenter og fem private merknader. Den ene private merknaden var signert av over 300 personer. Merknadene er kommentert og oppsummert i merknadsskjema. Det ble avholdt informasjonsm\u00f8te for n\u00e6rmilj\u00f8et i Fana kulturhus den 13. februar 2024 hvor status i saken ble presentert og det ble gitt mulighet for n\u00e6rmilj\u00f8et \u00e5 komme med innspill og sp\u00f8rsm\u00e5l. Det kom ca. 50 tilh\u00f8rere. Kommunen stilte med seksjonssjef og to r\u00e5dgivere fra Byr\u00e5dsavdeling for barnevern, sosiale tjenester og mangfold, prosjektleder i Etat for utbygging, direkt\u00f8r i Etat for boligforvaltning (huseier), seniorr\u00e5dgiver i Etat for sosiale tjenester, resultatenhetsleder i Sosiale botjenester, som skal bemanne og gi tjenester til beboerne, plankonsulent fra Asplan Viak og arkitekt fra Henning Larsen AS. Alle bidro i presentasjonen og med \u00e5 besvare sp\u00f8rsm\u00e5l fra n\u00e6rmilj\u00f8et. Saksbehandlere i Plan og bygningsetaten og politistasjonssjef i Bergen s\u00f8r politidistrikt deltok ogs\u00e5 i m\u00f8tet og svarte p\u00e5 sp\u00f8rsm\u00e5l. De fleste innspill og sp\u00f8rsm\u00e5l omhandlet fremtidig drift, sp\u00f8rsm\u00e5l om m\u00e5lgruppe og det ble stilt sp\u00f8rsm\u00e5l om risikovurderingen til kommunen. Risikovurderingen som er vedlagt dette dokumentet er justert etter innkomne merknader samt innspill fra informasjonsm\u00f8tet. Presentasjon som ble holdt er tilgjengelig p\u00e5 kommunens nettside om prosjektet. F\u00f8r byggestart Dersom rammetillatelse blir godkjent og det blir fattet \u00f8konomisk gjennomf\u00f8ringsvedtak i saken, vil neste informasjonsm\u00f8te med n\u00e6rmilj\u00f8et v\u00e6re f\u00f8r byggestart. M\u00f8tet vil bli avholdt for de n\u00e6rliggende naboene, og i m\u00f8tet vil en g\u00e5 gjennom selve byggefasen, omfang, tidspunkt for st\u00f8yende arbeider etc. P\u00e5 dette m\u00f8tet vil det fra kommunens side delta representanter fra Etat for utbygging, samt representanter fra utf\u00f8rende entrepren\u00f8r. Ved driftsstart/innflytting F\u00f8r anlegget tas i bruk vil det bli avholdt et nytt informasjonsm\u00f8te. Her vil igjen bli gitt informasjon om m\u00e5lgruppe og kommunens driftsrutiner. Videre vil det bli delt kontaktinformasjon om hvor naboer kan henvende seg og melde fra om eventuelle u\u00f8nskede hendelser, funn av s\u00f8ppel/brukerutstyr og liknende. Fra kommunens side vil de samme akt\u00f8rene som ved det f\u00f8rste informasjons- og innspillsm\u00f8tet delta. Det vil ogs\u00e5 v\u00e6re aktuelt \u00e5 ha en visning av bygget f\u00f8r innflytting av beboere. Ved behov vil det bli vurdert m\u00f8ter med nabolag og omgivelser ogs\u00e5 i driftsfasen av boliganleggene. Driftsfase N\u00e5r anlegget er tatt i bruk er det fortsatt viktig \u00e5 ha kontakt med nabolag og omgivelser. Kontaktinformasjon for hvor og til hvem en kan melde fra om hendelser vil v\u00e6re delt i informasjonsm\u00f8tet f\u00f8r driftsstart. Videre vil det gjennomf\u00f8res et erfaringsm\u00f8te ca. ett \u00e5r etter at anlegget er tatt i bruk. Beskrivelse av m\u00e5lgruppe I mulighetsstudien ved tomtes\u00f8k i 2017 ble m\u00e5lgruppen beskrevet p\u00e5 f\u00f8lgende m\u00e5te: Personer som lever med aktiv rus (rusavhengige). Denne m\u00e5lgruppen er personer som f\u00f8rst og fremst har et rusproblem og vanskeligheter med \u00e5 opprettholde et boforhold. Kartlegging viser at dette prim\u00e6rt er voksne menn (25+ \u00e5r), hvor ferdighetene til \u00e5 leve en selvstendig tilv\u00e6relse i egen bolig er redusert. Personene i gruppen m\u00f8ter en betydelig grad av skepsis blant utleiere, naboer og n\u00e6rmilj\u00f8et for \u00f8vrig, grunnet at deres livsf\u00f8rsel erfaringsvis kan medf\u00f8re u\u00f8nsket \u00abtrafikk\u00bb, br\u00e5k og kriminalitet. I informasjonsm\u00f8tet for nabolaget h\u00f8sten 2021 og vinteren 2024 ble aktuelle beboere presisert slik: Side 4 av 7 Beskrivelsene gjelder fremdeles, men er p\u00e5 ingen m\u00e5te utt\u00f8mmende. Beskrivelsen sier ingenting om ressursene hver enkelt innehar, hva de er opptatt av i hverdagen og at de har et \u00f8nske om \u00e5 bli tatt godt imot i n\u00e6rmilj\u00f8et. Det er personer som er i behov av oppf\u00f8lging i hverdagen, men samtidig, noens familiemedlem eller venn. Det er personer som liker \u00e5 ha en meningsfull fritid, som \u00f8nsker \u00e5 oppleve mestring og livsglede. Anlegget i Sanddalsringen planlegges med 12 leiligheter for menn med rusavhengighet. Det vil innrettes til \u00e5 kunne v\u00e6re et bemannet botiltak med ansatte med helse- og sosialfaglig bakgrunn og ansatte med erfaringskompetanse. Endelig bemanningsgrad fastsettes ikke i reguleringsplanen, men avgj\u00f8res p\u00e5 et senere stadium. Botiltaket planlegges ellers d\u00f8gnbemannet med vektertjeneste alle dager i \u00e5ret. Det vil v\u00e6re felles inngang til bygget med adgangskontroll. Hensikten med denne er \u00e5 kunne hjelpe beboerne til \u00e5 skjerme seg fra eventuelt u\u00f8nskede gjester, samtidig som det virker forebyggende p\u00e5 at u\u00f8nskede gjester opps\u00f8ker botiltaket og n\u00e6romr\u00e5det. Beboerne inng\u00e5r kontrakt med kommunen samt avtale med Sosiale botjenester som tilbyr oppf\u00f8lgingstjenester i botiltaket. Ved tildeling av bolig gj\u00f8res det konkrete og individuelle vurderinger av hvordan adferd og helsetilstand vil p\u00e5virke boforholdet for den enkelte beboer. I anlegget vil det prioriteres \u00e5 bosette: \u2022 bostedsl\u00f8se personer som bor p\u00e5 midlertidig botilbud \u2022 personer som har bodd i andre boliger og dette ikke har fungert \u2022 personer som har st\u00e5tt lenge p\u00e5 venteliste for kommunal bolig \u2022 trusler eller voldshistorikk skal ikke v\u00e6re et eksklusjonskriterie ved tildeling Referanseprosjekt Det er ingen boliganlegg i drift i kommunen pr i dag, som har en innretning som det planlagte anlegget i Sanddalsringen. Det kan likevel i noen grad sammenliknes med botiltaket i Bj\u00f8rnsonsgate 4, som har lignende m\u00e5lgruppe. I Bj\u00f8rnsonsgate botiltak er det imidlertid 33 hybler, bemanningsgraden fra kommunen er lavere og bygget ligger i en etablert kvartalsstruktur. Bygget er vegg i vegg med andre boliger og tett p\u00e5 skoler. I botiltaket rapporteres det en del utfordringer fra enkelte av naboene, herunder opplevelser av st\u00f8y, uro og uvanlig adferd ved inngangspartiet til bygget. Dette er forhold som i vesentlig mindre grad vil v\u00e6re fremtredende i anlegget i Sanddalsringen, da antallet beboere er vesentlig lavere og tiltaket er planlagt med st\u00f8rre avstand/ skjerming fra \u00f8vrig nabolag. Det forventes ogs\u00e5 at Side 5 av 7 botiltaket vil ha f\u00e6rre bes\u00f8kende enn Bj\u00f8rnsonsgate botiltak som er plassert sentralt p\u00e5 Danmarksplass. Det p\u00e5g\u00e5r n\u00e5 et forbedringsarbeid i botiltaket i Bj\u00f8rnsonsgate, bygningsmessig og metodisk. Bemanningen skal ogs\u00e5 \u00f8kes for \u00e5 kunne gi flere og bedre tjenester til beboere. Arbeidet vil v\u00e6re ferdigstilt f\u00f8r driftskonseptet for Sanddalsringen skal ferdigstilles, og erfaringene fra dette, samt andre botiltak som kommunen drifter, og vedtak etter innbyggerforslaget for Sanddalsringen, vil bli brukt i utarbeidelsen av det endelige driftskonseptet for botiltaket i Sanddalsringen. M\u00e5lgruppens p\u00e5virkning av nabolag og omgivelser Kommunen er kjent med at det de siste \u00e5rene har blitt en \u00f8kning i kriminalitet blant unge i Bergen s\u00f8r og det drives kriminalitetsforebyggende arbeid p\u00e5 flere ulike omr\u00e5der for \u00e5 motvirke den negative utviklingen. Vest politidistrikt og Utekontakten f\u00f8lger med p\u00e5 utviklingen og Barneverntjenesten i Fana og Ytrebygda har i tillegg f\u00e5tt \u00f8kt bemanning. Barns perspektiv er viktig for BBSM og prosjektet. I forbindelse med plansaken er det utarbeidet barnetr\u00e5kkregistrering og gjennomf\u00f8rt medvirkning med barnehager, skoler og beboere i n\u00e6rmilj\u00f8et ang\u00e5ende bruk at planomr\u00e5det og kartlegging av eventuelle avb\u00f8tende tiltak. Ettersom skogen er i aktiv bruk av barn og unge er boliganlegget i planforslaget trukket n\u00e6rmere Sanddalsringen og derfor lenger vekk fra friluftsomr\u00e5det som medvirkningsprosessen avdekket som mest attraktivt. BBSM vurderer at n\u00e6rskogen i planomr\u00e5det ikke vil bli vesentlig forringet og kan fremdeles v\u00e6re i aktiv bruk av n\u00e6rmilj\u00f8et. En aktiv bruk av skogen og n\u00e6rmilj\u00f8et vil i seg selv kunne virke forebygge at det oppst\u00e5r ansamlinger av rusavhengige i n\u00e6romr\u00e5det. Det ligger en barnehage tett p\u00e5 ett av busstoppene som vil v\u00e6re i bruk av fremtidige beboere i boliganlegget. Barnehagen er allerede kontaktet som del av medvirkningen, og det vil bli opprettet dialog med barnehagen om eventuelle \u00f8nsker om skjerming av innsyn fra busstoppet. I risikoidentifikasjonen under er det gjennomg\u00e5tt potensielle risikomomenter ift. naboer og omgivelser. I det videre arbeid skal det jobbes mer med risikovurderingene, ogs\u00e5 i samarbeid med nabolag og omgivelser, politiet, og Barn- og unges representant. Trygt oppvekstmilj\u00f8 er lagt inn som et eget m\u00e5l i risikovurderingen til kommunen, og om botiltaket blir etablert skal det gj\u00f8res slik at det er trygt \u00e5 ferdes i n\u00e6rmilj\u00f8et. Selv om skjema brukes i risikovurderinger m\u00e5 det nevnes at opplevd bekymring for barn ikke kan m\u00e5les eller settes inn i et skjema. Bekymringen m\u00e5 m\u00f8tes med respekt, forst\u00e5else og tas p\u00e5 alvor. I fortettingssonen som de nye kommunale boliganleggene planlegges i m\u00e5 det jobbes parallelt p\u00e5 ulike omr\u00e5der for \u00e5 skape trygge og differensierte bomilj\u00f8 for hele befolkningen. Risikoidentifikasjon I risikoidentifikasjonen er det gjennomg\u00e5tt potensielle risikomomenter for naboer og omgivelser. Risikovurderingene i planleggingen av nye boliganlegg er foretatt av BBSM, med innledende bistand fra Etat for boligforvaltning, Etat for sosiale tjenester og resultatenheten Sosiale botjenester. For prosjektet i Sanddalsringen ble hele dokumentet delt med n\u00e6rmilj\u00f8et h\u00f8sten 2021, i etterkant av avholdte informasjonsm\u00f8ter om prosjektet. Risikovurderingene er oppdatert og vedlagt dette dokumentet, og vil bli ajourholdt i tiden frem til, og i tiden etter driftsstart. I de forel\u00f8pige identifiserte og vurderte risikoer legges det til grunn at R1, som oppsummerer innholdet i innledende driftskonsept for bygget, er innrettet for \u00e5 forebygge u\u00f8nskede hendelser. De er videre gruppert under tre ulike m\u00e5l. Det siste diagrammet viser en samlet vurdering av sannsynlighet og konsekvens av alle identifiserte risikoer i saken. Hele vurderingen er vedlagt dette dokumentet og er oppdatert i april 2024 i forbindelse med andre Side 6 av 7 gangs innsending av planforslaget. Prinsippene fra innbyggerforslaget er ogs\u00e5 tatt inn i vurderingen. Basert p\u00e5 tiltakene som er planlagt etablert til driftsstart i anlegget, og sammenlignet med situasjonen i andre boomr\u00e5der, er det ingen risikoomr\u00e5der som skiller seg ut som h\u00f8ye. Utover tiltak i risikovurderingen og det planlagte driftskonseptet er det derfor ikke skissert tiltak for \u00e5 senke risikoene p\u00e5 dette tidspunktet. BBSM vurderer at boliganlegget vil kunne ha en forsvarlig driftssituasjon ogs\u00e5 opp mot omgivelser, nabolag, barn og unge, idrettsaktivitet med mer i omr\u00e5det. Vurderinger knyttet til medvirkning med n\u00e6rmilj\u00f8 I etableringen av boliger i Boligprogrammet opplever kommunens ansatte at det er utfordrende \u00e5 komme i dialog med n\u00e6rmilj\u00f8, ogs\u00e5 rundt positive tiltak i disse sakene. Det gjennomf\u00f8res medvirkningsm\u00f8ter, men kommunen opplever frykt og stigmatisering knyttet til fremtidige beboere. F\u00f8r kommunen melder oppstart p\u00e5 en tomt er det gjennomf\u00f8rt tomtes\u00f8k, mulighetsstudie, forh\u00e5ndskonferanser med Plan og bygningsetaten mm. Tomtene er n\u00f8ye valgt og beliggenheten funnet hensiktsmessig for boligene og det er fokus p\u00e5 trygge og gode nabolag med f\u00e5 m\u00e5lbare levek\u00e5rsulemper. Erfaringen er at en f\u00f8rst kan enes om positive, kompenserende eller avb\u00f8tende tiltak etter at reguleringsplan er vedtatt av bystyret, p\u00e5klaget og stadfestet av Statsforvalteren. Med hilsen BBSM-kommunaldirekt\u00f8rens stab Mads Hageb\u00f8 - Seksjonssjef Dokumentet er godkjent elektronisk. Side 7 av 7 "
}