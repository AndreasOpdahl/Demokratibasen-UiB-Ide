{
  "dokument_id": "620c0f07-e748-5332-afb6-6d5388197897",
  "doc_type": "case_attachment",
  "kommune": 4601,
  "tittel": "Tilleggsinnspill fra \u00c5sane Kulturr\u00e5d",
  "url": "https://bergen.kommune.no/politikere-utvalg/api/fil/bk360/11995893/Tilleggsinnspill-fra-Asane-Kulturrad",
  "tekst": "Generelt Som det framg\u00e5r av fellesuttalelsen fra Amat\u00f8rkulturr\u00e5det og de lokale kulturr\u00e5dene mener vi at kulturetatens tjenester som handler om veiledning, hjelp og samarbeid med amat\u00f8rkulturens lag og organisasjoner, som i dag ivaretas av de lokale kulturkontorene, m\u00e5 forbli i bydelene. Kulturkontorene har gjennom \u00e5r bygget opp kompetanse p\u00e5 disse omr\u00e5dene som det er sv\u00e6rt viktig taes vare p\u00e5 i den nye organisasjonen. Hvis denne st\u00f8tten og hjelpen fra kommunen uteblir vil mange frivillige lag og organisasjoner f\u00e5 store problemer med \u00e5 opprettholde sine tilbud til barn, unge og eldre. (Dette kan eksemplifiseres med uttalelser fra ledere av de ulike aktivitetstilbudene om n\u00f8dvendig) Lokale kulturdager/kulturm\u00f8nstringer I fellesuttalelsen st\u00e5r det at i en framtidig ny etat m\u00e5 kulturkontorene fortsatt ha en fremtredende rolle i de bydelsvise kulturdagene. V\u00e5r vurdering er at suksessen til de lokale kulturdagene skyldes det gode samarbeidet som er utviklet mellom de lokale kulturkontorene og frivilligheten i bydelene. Det er litt ulike modeller for samarbeid i de ulike bydelene og samarbeidet kan absolutt utvikles videre, men \u00e5 ta vekk den ene foten (Les: kommunen) i dette samarbeidet vil v\u00e6re kritisk i forhold til \u00e5 opprettholde denne aktiviteten i bydelene. De lokale kulturkontorene har p\u00e5 en str\u00e5lende m\u00e5te inspirert frivilligheten til deltagelse i de lokale kulturdagene og har bidratt med st\u00f8tte og hjelp til lokale arrang\u00f8rer. Kulturkontoret har v\u00e6rt selve navet i dette arbeidet og st\u00e5tt for koordinering av programmet. V\u00e5r vurdering er at det er sv\u00e6rt viktig at denne tjeneste forblir i bydelen. Skulle denne tjenesten forsvinne er det stor fare for at b\u00e5de planlegging og gjennomf\u00f8ring av de \u00e5rlige kulturdagene i bydelene ogs\u00e5 vil forsvinne. \u00c5 overlate dette til frivilligheten alene vil v\u00e6re altfor s\u00e5rbart og lite b\u00e6rekraftig. "
}