{
  "dokument_id": "20b44fa4-85aa-5a9e-9ef3-9b404f479fc4",
  "doc_type": "case_attachment",
  "kommune": 5501,
  "tittel": "Beregning av tilskudd - Oppdatert 2024",
  "url": "https://innsyn.tromso.kommune.no/application/getMoteDokument?dokid=2001627752",
  "tekst": "Beregningen av tilskudd Et skilag som preparerer skil\u00f8yper m\u00e5 benytte seg av GPS-sporing, samt loggf\u00f8ring av sin kj\u00f8ring p\u00e5 \u00abSkisporet.no\u00bb for \u00e5 kvalifisere til tilskudd. Troms\u00f8 kommune s\u00f8rger GPS-enhet til skilagene som har skil\u00f8yper og regelmessig kj\u00f8rer skil\u00f8yper innenfor kommunegrensen gjennom en sesong. For \u00e5 beregne st\u00f8rrelsen p\u00e5 tilskuddet legges f\u00f8lgende premisser til grunn; - Alle skilag som kj\u00f8rer skispor jevnlig gjennom vintersesongen tildeles et grunnbel\u00f8p p\u00e5 kr. 5 000. I tillegg tildeles det: - 350 kr/km driftstilskudd for registrert skil\u00f8ype uten belysning - 1 500 kr/km driftstilskudd for registrert skil\u00f8ype med belysning - 30 kr/preparert km tr\u00e5kketilskudd for sn\u00f8scooter* - 60 kr/preparert km tr\u00e5kketilskudd for tr\u00e5kkemaskin* - 5 kr/m2 parkering br\u00f8ytetilskudd for br\u00f8yting av utfartsparkering (* Basert p\u00e5 fjor\u00e5rets sesong med tall i kj\u00f8rerapport fra Skisporet.no) Om de ulike parameterne; Grunnbel\u00f8p: Grunnbel\u00f8pet skal bidra til diverse utgifter skilaget m\u00e5tte ha i forbindelse med driften, som ikke kan knyttes direkte opp mot selve kj\u00f8ringen eller vedlikeholdet av l\u00f8ypenettet. Kr 350 per km skil\u00f8ype uten belysning: Driftstilskuddet gis pr km l\u00f8ype som skilaget har i sitt omr\u00e5de og bidrar til \u00e5 dekke l\u00f8pende utgifter i forbindelse med drift og vedlikehold av skil\u00f8ypa. Dette inkluderer gr\u00f8fting, r\u00f8r, vegetasjonsrydding, utbedring av l\u00f8ypene, osv. Kr 1500 per km skil\u00f8ype med belysning i skilagets portef\u00f8lje: Driftstilskuddet for lysl\u00f8yper er basert p\u00e5 utgifter til drift og vedlikehold av skil\u00f8yper av h\u00f8yere standard. Bel\u00f8pet skal ogs\u00e5 bidra til \u00e5 dekke deler av utgiftene til str\u00f8m, vedlikehold av lysanlegg, etc. Kr 30 per preparert km med skispor satt med sn\u00f8scooter: Tr\u00e5kketilskuddet skal bidra til \u00e5 dekke deler av utgiftene skilaget har i forbindelse med den konkrete kj\u00f8ringen av skil\u00f8yper. Statens satser for kj\u00f8ring med sn\u00f8scooter eller lignende er p\u00e5 kr 10 per km (per 1.1.2024). Det er satt et bel\u00f8p p\u00e5 kr 30 for \u00e5 bidra til \u00e5 dekke kostnader knyttet til vedlikehold av scooter og utstyr, samt for \u00e5 ta h\u00f8yde for at mange skilag kj\u00f8rer l\u00f8ypenettet 1-3 ganger for \u00e5 \u00abforh\u00e5ndspreparere\u00bb l\u00f8ypene f\u00f8r de kj\u00f8rer med sporsetteren. Kr 60 per preparerte km med skispor satt med tr\u00e5kkemaskin: Tr\u00e5kketilskuddet er ment \u00e5 bidra til \u00e5 dekke deler av utgiftene skilaget har i forbindelse med den konkrete kj\u00f8ringen av skil\u00f8yper. Satsen tar h\u00f8yde for vesentlig h\u00f8yere drivstofforbruk sammenlignet med en scooter. I tillegg er vedlikeholds- og servicekostnadene for en tr\u00e5kkemaskin h\u00f8yere enn for en scooter. Investeringene er ogs\u00e5 betydelig h\u00f8yere. Samtidig er det sjeldnere behov for \u00abforh\u00e5ndspreparering\u00bb dersom skilaget kj\u00f8rer skil\u00f8yper med tr\u00e5kkemaskin. Kr 5 per m2 tilgjengelig m2 utfartsparkering i skilagets portef\u00f8lje: Br\u00f8ytetilskuddet gir et engangsbel\u00f8p til skilag som drifter utfartsparkeringer i tilknytning til sine skil\u00f8yper. Dette skal stimulere til at skilagene etablerer og drifter utfartsparkeringene. Det gis et begrenset bel\u00f8p, da skilagene ofte finansierer driften av utfartsparkeringer via brukerbetaling, osv. Bel\u00f8pet er ogs\u00e5 begrenset, da hovedhensikten med ordningen er \u00e5 stimulere til drift av skil\u00f8ypene og for \u00e5 unng\u00e5 at skilagene fokuserer prim\u00e6rt p\u00e5 br\u00f8yting av utfartsparkeringene. Fordeling Dersom totalsummen skilagene samlet sett \u00abkvalifiserer\u00bb til, overg\u00e5r budsjettert bel\u00f8p for ordningen gj\u00f8res det en prosentvis tildeling etter hvor stor andel hvert skilag utgj\u00f8r av totalbel\u00f8pet. Grunnbel\u00f8pet p\u00e5 kr 5 000 holdes likevel konstant. Grunnbel\u00f8pet trekkes fra totalt tilgjengelig bel\u00f8p for tildeling. "
}