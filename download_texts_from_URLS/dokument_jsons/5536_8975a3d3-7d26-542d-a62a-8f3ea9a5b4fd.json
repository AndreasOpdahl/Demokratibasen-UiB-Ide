{
  "dokument_id": "8975a3d3-7d26-542d-a62a-8f3ea9a5b4fd",
  "doc_type": "case_attachment",
  "kommune": 5536,
  "tittel": "Vedlegg 2_Innspill til ROS- og beredskapsanalyse (2)(Vedlegg, 479KB)",
  "url": "https://innsyn.lyngen.kommune.no/wfdocument.aspx?journalpostid=2013046724&dokid=91343&versjon=1&variant=A&",
  "tekst": "Innspill til ROS- og beredskapsanalyse: 1: I ROS er det utarbeidet overordnede scenariebeskrivelser. Disse tar for seg en gitt \u201ccase\u201d, og forteller noe om sannsynlighet, s\u00e5rbarhet og konsekvenser p\u00e5 et overordnet niv\u00e5. Disse sier ingenting om det reelle behovet for tilstrekkelig personell, hvilket utstyr og ressurser man trenger for \u00e5 h\u00e5ndtere de, og ikke minst hva slags utstyr man evt. avdekker at man mangler for \u00e5 kunne h\u00e5ndtere de. I samme ROS-dokument side 53 st\u00e5r det at \u201cBeredskapsanalysen skal identifisere og vurdere hvilke ressurser som utstyr, personell og kompetanse som er n\u00f8dvendig for \u00e5 kunne h\u00e5ndtere dimensjonerende hendelser p\u00e5 en tilfredstillende m\u00e5te\u201d. Ei heller i den finner man noe utdypende om dette. Kanskje burde det utarbeides scenariebeskrivelser som er mer konkret rettet mot hvordan vi er rustet for \u00e5 h\u00e5ndtere hendelsene, og som tar for seg hvilket utstyr vi har pr. i dag, hvordan takler vi hendelsen med dagens bemanning, i tillegg til funn som viser hva vi burde ta sikte p\u00e5 \u00e5 anskaffe av utstyr for fremtiden. Dette ble fors\u00f8kt spilt inn fra arbeidsgruppa, men ikke tatt med i beredskapsanalysen. Dette burde kanskje v\u00e6rt en del av beslutningsgrunnlaget for anbefalt antall personell ved de respektive brannstasjonene. I tillegg er det verdt \u00e5 ta med at nasjonal statistikk viser at deltid uten vaktordning har mellom 50-60% oppm\u00f8te. \u201cTil eksempel har Lenangen brannstasjon 1 mannskapsbil som er fra tidlig 90\u2019-tall som ikke har ABS-bremser, airbag, eller annet sikkerhetsutstyr. De har heller ikke pusteluftsutstyr for \u00e5 kunne beskytte seg selv ved arbeid i brannr\u00f8yk, for eksempel ved en bilbrann, r\u00f8yknedslag ved en boligbrann osv. De har heller ikke r\u00f8ykvifte til ventilering. De har heller ikke r\u00f8ykdykkere, s\u00e5 ved en brann ved f.eks Lenangen omsorgssenter har de ikke anledning til \u00e5 g\u00e5 inn i bygget. Lyngseidet og Furuflaten vil v\u00e6re langt over 1 time unna for bistand. De har heller ikke tankbil, men en mannskapsbil med litt over 3000 L vann, og en b\u00e6rbar pumpe. Dette vil igjen f\u00f8re til stort personellbehov for \u00e5 etablere vannforsyning da hav, elv og vann ofte er langt unna. Med en tilr\u00e5det bemanning p\u00e5 9 konstabler vil det si at man kan forvente ca. 4 til 5 konstabler til \u00e5 h\u00e5ndtere denne hendelsen alene i over 1 time f\u00f8r bistand ankommer.\u201d 2: Videre st\u00e5r det i saksfremlegget: \u201cFra Furuflaten til Lyngseidet er en responstid p\u00e5 20 min, noe som er innenfor kravet i forhold til forskrift.\u201d Her fremst\u00e5r det som noe uklart hva som menes. Brann og redningsvesenforskriften \u00a7 22 sier at \u201cUtrykningstid til tettsteder ikke skal overstige 20 min.\u201d I DSB\u2019s veileder til forskrift er det utdypende forklaring om at utrykningstiden skal regnes fra alarmen g\u00e5r til f\u00f8rste enhet er p\u00e5 stedet. I n\u00f8dnett er Lyngen lagt inn med forventet forspenningstid (alts\u00e5 tiden fra alarmen g\u00e5r til mannskapet er klare til \u00e5 rykke ut), med 7 minutter. I tillegg skal kj\u00f8retiden beregnes ut ifra fartsgrenser p\u00e5 stedet. Til eksempel viser 110-sentralens datasystemer at hvis man legger inn for eksempel Hovedveien 8 i Furuflaten i deres systemer, s\u00e5 kommer datasystemet deres opp med forventet ankomsttid p\u00e5 26 minutter for mannskapsbilen fra Lyngseidet. (Se vedlagt bilde.) Da er det 7 min forspenningstid og 19 min kj\u00f8retid. Hvis man i tillegg ser reelt p\u00e5 det vet vi av erfaring at 7 minutter ofte er et meget optimistisk tall da vi alle f\u00f8rst m\u00e5 komme oss til stasjonen fra der vi er n\u00e5r alarmen g\u00e5r, og at det nok ofte overstiger 10 minutter+. For \u00e5 summere opp s\u00e5 vil det si at Lyngseidet og Furuflaten ikke n\u00e5r hverandres tettsted innenfor kravet om utrykningstid, og dermed er man n\u00f8dt til \u00e5 ha tilstrekkelige ressurser p\u00e5 begge stedene. De siste \u00e5rene har vi hatt felles utalarmering p\u00e5 store hendelser, det vil si at b\u00e5de Lyngseidet og Furuflaten alarmeres samtidig ved for eksempel bekreftet boligbrann. Erfaring derfra er at dette fungerer fint, og ved alle de siste store hendelsene har det kommet personell fra begge stasjoner og utf\u00f8rt innsatsen i lag. Ved \u00e5 fortsette \u00e5 ha en fornuftig grunnbemanning p\u00e5 hver lokasjon vil man ogs\u00e5 i fremtiden oppn\u00e5 at det kommer tilstrekkelig personell i l\u00f8pet av rimelig tid ved slike hendelser. Det er ogs\u00e5 en kjennsgjerning at det er i startfasen av en brann man trenger flest folk da slanger skal kobles, utstyr klargj\u00f8res, slukkearbeid startes i tillegg til at man skal sikre en god permanent vannforsyning som sikrer slukkevann gjennom hele innsatsen. \u00a7 23 i Brann- og redningsforskriften stiller ogs\u00e5 krav til at det ved brann skal v\u00e6re minst et vaktlag (1 utrykningsleder og 3 konstabler) p\u00e5 hendelsstedet innen kravet om utrykningstid. Unntaket er ved mindre branner med liten spredningsfare, typisk frittst\u00e5ende naust, bod, bilbrann p\u00e5 vei osv. 3: Furuflaten brannstasjon/branngarasje/branndepot. Furuflaten brannstasjon er som kjent i sv\u00e6rt d\u00e5rlig forfatning. Det har v\u00e6rt postalt tilsyn i 2016 som endte i avvik fra Arbeidstilsynet med krav om utbedring. I tillegg har det etter det v\u00e6rt gjentatte avvik i Compilo, vernerunder, verneombudsm\u00f8ter med arbeidsgiver, og n\u00e5 sist en vurdering fra yrkeshygeniker- og HMS ingeni\u00f8r ved bedriftshelsetjenesten Inveni (gjengitt i analysene) som heller ikke har f\u00f8rt fram. Avvikene har blitt lukket uten noen form for tiltak, og stasjonen ser likens ut som den gjorde under tilsynet i 2016. Saken fra arbeidstilsynet ble for \u00f8vrig lukket med bakgrunn i en handlingsplan som ble sendt inn av kommunen, men som aldri ble gjennomf\u00f8rt. Det har ved flere anledninger v\u00e6rt spilt inn fra mannskap og vernetjeneste at Lyngen fabrikker (som kommunen leier fasilitetene av i dag) er p\u00e5 tilbudssiden, og stiller seg sv\u00e6rt positiv til dialog for \u00e5 se p\u00e5 mulighetene for oppgradering av fasilitetene mot en avtale om langtidsleie. Dette vil da ikke f\u00f8re til investeringer av h\u00f8ye summer, men en \u00f8kt leie. De har ogs\u00e5 per dags dato ledige fasiliteter som er egnet til form\u00e5let som kan bygges om til \u00e5 passe form\u00e5let uten veldig store inngrep. Kontaktperson her er Sissel Stenberg. Branndepot er noe man gjerne finner p\u00e5 steder som ikke har krav til 10 eller 20 min utrykningstid, og er ofte bemannet av personell som ikke er fagutdannede brannkonstabler da forskriften ikke regulerer krav til depotmannskaper, typisk er dette personer i et lokalmilj\u00f8 som har et ekstra engasjement for plassen de bor p\u00e5, og disse er gjerne utrustet med en liten garasje med brannpumpe og slangemateriell slik at de kan gj\u00f8re en innsats fram til brannvesenet ankommer. Branngarasje er et begrep som heller ikke finnes igjen i forskrift som omhandler dimensjonering av brann- og redningsvesenet. DSB opererer med at innsatsmannskap som ankommer hendelser som omhandles av krav til utrykningstid er fagutdannede brannkonstabler, og disse tilh\u00f8rer da en brannstasjon i et brann- og redningsvesen. Som nevnt er Furuflaten et tettsted, dette finner man igjen i oversikt fra SSB (Statistisk sentralbyr\u00e5). Dermed er det krav om 20 min utrykningstid til tettstedet, og det er forventet at f\u00f8rste innsatspersonell er fagutdannede brannmannskaper, ikke depotmannskap. Krav til fysisk arbeidsmilj\u00f8 i brannstasjoner finner man i arbeidstilsynets regelverk. Lenangen har f\u00e5tt oppgradert sine fasiliteter til akseptabelt niv\u00e5, og Lyngseidet brannstasjon har blitt et fantastisk bygg med flotte fasiliteter for hele brannvesenet, og det er noe vi absolutt setter pris p\u00e5 og blir \u00e5 disponere der det er fornuftig. Fylling av luftflasker, vask av brannbekledning, vask av kontaminert r\u00f8ykdykkerutstyr osv. er selvsagt naturlig \u00e5 utf\u00f8re der. Det som derimot ikke vil v\u00e6re naturlig for mannskapet tilh\u00f8rende Furuflaten stasjon \u00e5 utf\u00f8re p\u00e5 Lyngseidet er en stor del av \u00f8velsene vi skal ha, oppskv\u00e6r etter mindre hendelser (enkel spyling av slanger, lett rengj\u00f8ring av utstyr og ikke minst spyling av veist\u00f8v, sludd og s\u00f8rpe fra brannbilen). Sistnevnte trenger ikke en egen vaskehall, men at man har mulighet for uttak av vann lokalt slik at man kan koble til en h\u00f8ytrykkspyler \u00e5 spyle bilen utend\u00f8rs for eksempel. Videre burde man kunne forvente at vi har tilstrekkelig garderobel\u00f8sning med h\u00e5ndvask, toalett og dusj slik at man kan dra rene hjem fra mindre hendelser og ikke minst \u00f8velser. Pr. dags dato genererer egentlig hver \u00f8velse i praksis et nytt avvik pga. manglende fasiliteter. Vi har en rutine for ukesjekk av brannbilene i Lyngen brann- og redning. Da skal bilen og utstyret for \u00f8vrig gjennomg\u00e5s og startes. Olje skal peiles, bensin fylles p\u00e5 for eksempel motorsag, pumpe eller aggregat, alts\u00e5 arbeidsoperasjoner som fort f\u00f8rer til at man tilgriser blant annet hender. Per dags dato har vi da ikke muligheten til \u00e5 vaske oss f\u00f8r vi drar hjem etter \u00e5 ha utf\u00f8rt ukesjekk p\u00e5 vegne av brannvesenet p\u00e5 kommunens materiell. Minner om at selv om vi kun er ansatt i 0,58% stilling, s\u00e5 er vi alle kolleger i Lyngen kommune, og vi er alle brannkonstabler i deltidsstilling, ikke frivillig brannvesen slik det ofte het f\u00f8r. H\u00e5per dette er tanker dere kan ta med dere inn i beslutningsprosessen rundt alle de overnevnte temaene. Vedlagt bilde fra 110-sentralens utalarmeringsverkt\u00f8y i tillegg til statistikkgraf for oppm\u00f8te ved hendelser i Furuflaten fra 2010 til i dag basert p\u00e5 timelister. L 1-1 er mannskapsbilen fra Lyngseidet. L 2-1 er mannskapsbilen til Furuflaten. L 3-2 er mannskapsbilen til Lenangen. Hovedveien 8 er brannstasjonen i Furuflaten, s\u00e5 derfor viser den 7,1 min for L 2-1 (7 min forspenningstid). "
}