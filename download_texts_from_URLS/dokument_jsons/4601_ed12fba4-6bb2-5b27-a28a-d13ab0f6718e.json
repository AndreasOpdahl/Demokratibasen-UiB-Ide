{
  "dokument_id": "ed12fba4-6bb2-5b27-a28a-d13ab0f6718e",
  "doc_type": "case_presentation",
  "kommune": 4601,
  "tittel": "Representantforslag fra Mailiss Solheim-\u00c5kerblom (R) vedr\u00f8rende forbud mot engangskopper.",
  "url": "https://bergen.kommune.no/politikere-utvalg/api/fil/bk360/12381544/Framstilling-Representantforslag-fra-Mailiss-Solheim-Akerblom-R-vedrorende-forbud-mot-engangskopper-",
  "tekst": " Forretningsutvalget Saksframstilling V\u00e5r referanse: 2025/144014-2 Saksbehandler: Bjarte K. Fr\u00f8nsdal Representantforslag fra Mailiss Solheim-\u00c5kerblom (R) vedr\u00f8rende forbud mot engangskopper. Hva saken gjelder: Bystyrerepresentanten Mailiss Solheim-\u00c5kerblom (R) har overlevert et representantforslag iht. punkt 3.2. i Reglement for Bergen bystyre og utvalgene 2023 - 2027. Forslaget ble overlevert ordf\u00f8reren i bystyrets m\u00f8te 26.3.25. Forslaget lyder som f\u00f8lger: Bergen skal v\u00e6re landets gr\u00f8nneste storby. For \u00e5 f\u00e5 dette til, er det helt n\u00f8dvendig at vi kontinuerlig jobber for en mer b\u00e6rekraftig by. N\u00e5 har tiden kommet for \u00e5 redusere forbruket av engangskopper. Engangskopper inneholder ofte ikke bare papp, men ogs\u00e5 plast. Engangsartikler f\u00f8rer til \u00f8kt forbruk, samtidig som engangsartikler p\u00e5 avveie forurenser naturen og er til fare for dyrelivet. Oslo kommune har vedtatt \u00e5 fjerne engangskoppene som brukes til kaffe p\u00e5 byens kafeer og takeaway-steder. Istedenfor de tradisjonelle engangskoppene, skal det n\u00e5 byttes til gjenbrukbare takeaway-emballasje. Dette skal gj\u00f8res ved \u00e5 ta i bruk panteautomater for spesielt tilpassede \u00abbeholdere for varme og kalde drikker\u00bb som kan brukes flere ganger. Et slikt system er allerede testet ut i Aarhus i Danmark. De som velger en flergangskopp n\u00e5r de kj\u00f8per kaffe i den danske kommunen, betaler et depositum p\u00e5 5 danske kroner. N\u00e5r de leverer tilbake den samme koppen i en panteautomat, blir depositumet automatisk tilbakef\u00f8rt til personer som har pantet. Norge er et foregangsland p\u00e5 panting av plastflasker. N\u00e5 er det p\u00e5 tide at Bergen som gr\u00f8nn storby blir en foregangskommune p\u00e5 panting av engangskopper. Samtidig som vi politikere jobber for mer b\u00e6rekraftig forbruk i byen v\u00e5r, er det viktig at vi praktiserer samme prinsipper for oss selv. Derfor b\u00f8r bruk av engangskopper ogs\u00e5 reduseres og p\u00e5 sikt fases helt ut av bruk p\u00e5 bystyrets m\u00f8ter. Forslag til vedtak: 1. Bystyret ber byr\u00e5det legge frem en sak som utreder hvordan en ordning for \u00e5 fjerne engangskopper og innf\u00f8re gjenbrukbare kaffekopper kan innf\u00f8res i Bergen kommune. 2. Bystyret vil fase ut bruken av engangskopper p\u00e5 sine m\u00f8ter, og enten bruke vanlige kopper eller be representantene ta med egen termokopp og vannflaske. 1 I kommuneloven er representantenes forslagsrett regulert i \u00a710-9: \u00a7 10-9. Forslagsrett Medlemmer av kommunestyret og fylkestinget kan fremme forslag som gjelder kommunens eller fylkeskommunens virksomhet, for kommunestyret eller fylkestinget. I samme valgperiode kan det ikke fremmes forslag med samme innhold som et tidligere forslag som er fremmet etter bestemmelsen her, eller med samme innhold som en sak som tidligere er behandlet av kommunestyret, fylkestinget eller et av deres organer. Kommunestyret og fylkestinget avgj\u00f8r selv hvordan forslaget skal behandles. I henhold til punkt 3.2 Reglement for Bergen bystyre og utvalgene 2023-2027 skal forretningsutvalget ta stilling til om et forslag skal oversendes byr\u00e5det, bystyrets kontor eller kontrollutvalget for uttalelse/vurdering f\u00f8r det utarbeides sak for bystyret. Forretningsutvalget gir innstilling til bystyret for forslag som forretningsutvalget anbefaler \u00e5 avvise. Bystyredirekt\u00f8ren mener at forslaget er i overensstemmelse med de formelle kravene i kommuneloven \u00a7 10-9 og anbefaler at forslaget sendes byr\u00e5det for videre utredning. Vurdering fra byr\u00e5det vil f\u00f8lge saken som vedlegg i notats form. For at saken kan behandles senest 6 m\u00e5neder etter at forslaget er overlevert ordf\u00f8reren i et bystyrem\u00f8te, m\u00e5 den behandles i bystyret senest i m\u00f8te 24.9.25. Det foresl\u00e5s at utvalg for milj\u00f8 og byutvikling avgir innstilling i saken. Forslag til vedtak: 1. Representantforslag fra Mailiss Solheim-\u00c5kerblom (R) vedr\u00f8rende forbud mot engangskopper, oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest i bystyrem\u00f8te 24.9.25. 3. Utvalg for milj\u00f8 og byutvikling avgir innstilling i saken. Dato: 27. mars 2025 \u00d8ivind Hauge St\u00f8le - seksjonssjef Bjarte K. Fr\u00f8nsdal - juridisk r\u00e5dgiver Dokumentet er godkjent elektronisk. 2 "
}