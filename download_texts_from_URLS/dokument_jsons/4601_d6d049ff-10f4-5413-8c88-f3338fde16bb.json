{
  "dokument_id": "d6d049ff-10f4-5413-8c88-f3338fde16bb",
  "doc_type": "case_presentation",
  "kommune": 4601,
  "tittel": "H\u00f8ringsuttalelse \u2013 kommuneplanens arealdel 2024-2036 - Ask\u00f8y kommune",
  "url": "https://bergen.kommune.no/politikere-utvalg/api/fil/bk360/11338745/Framstilling-Horingsuttalelse-kommuneplanens-arealdel-2024-2036-Askoy-kommune",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/141033-4 H\u00f8ringsuttalelse \u2013 kommuneplanens arealdel 2024-2036 - Ask\u00f8y kommune Hva saken gjelder: Kommuneplanens arealdel 2024-2036 for Ask\u00f8y kommune er lagt ut p\u00e5 h\u00f8ring og offentlig ettersyn. Bergen kommune har mottatt h\u00f8ringsbrevet med vedlegg den 13.09.2024. H\u00f8ringsfrist er satt til den 15.11.2024. Gjeldende kommuneplanens arealdel for Ask\u00f8y kommune ble vedtatt 2012, mens samfunnsdelen ble vedtatt 2015. Planarbeidet med rullering av arealdelen ble startet opp i 2016. Hovedtema i planen: Hovedintensjonen med rulleringen av arealdelen er \u00e5 sikre at arealbruken i Ask\u00f8y kommune bidrar til \u00e5 n\u00e5 m\u00e5lene for samfunnsutvikling som er vedtatt i kommuneplanens samfunnsdel. Hovedgrepet for \u00e5 oppn\u00e5 dette er \u00e5 utvikle en tydelig senterstruktur og et konsentrert utbyggingsm\u00f8nster p\u00e5 \u00f8yen. Det foresl\u00e5s \u00e5 differensiere mellom 3 ulike senterniv\u00e5er og tilrettelegge for vekstsoner rundt senteromr\u00e5dene. - Kommunesenter: Kleppest\u00f8 - Lokalsentre: Strusshamn, Ravnanger, Fromreide - N\u00e6rsentre: Florv\u00e5g, Erdal, Han\u00f8y og Ask. Kommunesenter: inneholder funksjoner, handel og tjenester for hele kommunen. R\u00e5dhuset og hovedtyngden av kommunal forvaltning samt bes\u00f8ksintensive tjenestetilbud ligger her. Det er et m\u00e5l \u00e5 fortette, transformere og utvikle kommunesenteret. Arbeidet med en ny omr\u00e5dereguleringsplan for Kleppest\u00f8 er derfor satt i gang. Lokalsentre: inneholder funksjoner, handel og tjenester for et st\u00f8rre senteromland og desentraliserte kommunale tjenester. N\u00e6rsentre: inneholder funksjoner og tilbud til n\u00e6romr\u00e5det samt handel inntil 3000 m2. Planforslaget definerer en st\u00f8rre regional vekstsone s\u00f8r p\u00e5 \u00f8yen som inkluderer senteromr\u00e5dene Kleppest\u00f8, Stusshamn, Florv\u00e5g og Erdal. De lokale vekstsonene er definert rundt lokal- og n\u00e6rsentre Fromreide, Ravnanger, Ask og Han\u00f8y. Avgrensingen av vekstsonene er tatt med utgangspunkt i sykkelavstand til sentrene. Ask\u00f8y kommune har vedtatt en overordnet arealstrategi om \u00e5 tilrettelegge for innfartsparkering i tilknytning til hovednett for kollektivtrafikk. Innfartsparkering skal v\u00e6re et av flere tiltak til \u00e5 \u00f8ke tallet p\u00e5 kollektivreisende. Viktige kollektivknutepunkt p\u00e5 \u00f8yen ligger p\u00e5 Kleppest\u00f8 og Ravnanger. Skyss sin framtidige ruteplan legger opp til et styrket busstilbud med hyppigere avganger og flere byttemuligheter her. Kleppest\u00f8 kollektivterminal vil f\u00e5 et nytt elektrisk b\u00e5tsamband til Bergen med \u00f8kt frekvens. Ask\u00f8y kommune \u00f8nsker ogs\u00e5 \u00e5 sikre seg muligheten for et fremtidig b\u00e5tstoppested i Erdal for b\u00e5tforbindelsen til Bergen. 1 Planforslaget legger videre til rette for endring av arealbruk for et st\u00f8rre omr\u00e5de s\u00f8rvest p\u00e5 \u00f8yen fra Landbruks-, natur, og friluftsform\u00e5l til havneform\u00e5l i sj\u00f8 og p\u00e5 land. Dette gir Ask\u00f8y kommune muligheten til \u00e5 kunne etablere et stort havneanlegg \u00abKildn\u00bb, en passasjerterminal som blant annet kan ta imot cruiseskip. Byr\u00e5dets vurdering og forslag til h\u00f8ringsuttalelse: \u00abBergen kommune takker for oversending av et godt gjennomarbeidet planforslag til uttalelse. Forslag til rullering av arealdelen bygger p\u00e5 et omfattende kunnskapsgrunnlag som ligger ved saken. Bergen kommune er positiv til at planforslaget legger opp til en ny senterstruktur. Dette tydeliggj\u00f8r kommunens ambisjoner om \u00e5 utvikle levende lokalsamfunn p\u00e5 \u00f8yen gjennom kompakt og tett stedsutvikling, noe som vurderes \u00e5 v\u00e6re bra b\u00e5de i et klima- og folkehelseperspektiv. Grepet med kompakt utbygging i sentre og vekstsoner vil gj\u00f8re det lettere \u00e5 n\u00e5 daglige gj\u00f8rem\u00e5l til fots eller sykkel og bidrar samtidig til sosiale m\u00f8ter. En tydelig senterstruktur bidrar dermed til \u00e5 n\u00e5 m\u00e5let om reduksjon i personbiltrafikk og im\u00f8tekommer de forpliktelser som er nedfelt i byvekstavtalen for Bergensomr\u00e5det 2019 \u2013 2029. Ask\u00f8y kommune har sluttet seg til at klimagassutslipp, k\u00f8, luftforurensing og st\u00f8y skal reduseres gjennom effektiv arealbruk og veksten i persontrafikk skal tas med kollektivtrafikk, sykling og gange. I dag utl\u00f8ser arbeidspendlingen fra Ask\u00f8y til Bergen mye privatbiltrafikk. Bergen kommune er opptatt av at mest mulig av persontransporten til Bergen baserer seg p\u00e5 milj\u00f8vennlige reisem\u00e5ter som buss og b\u00e5t. Derfor er Bergen kommune glad for at hovedtyngden av ny vekst og utvikling skal skje s\u00f8r p\u00e5 \u00f8yen i en vekstsone ved kommunesenteret der kollektivdekningen er best. Bergen kommune er ogs\u00e5 positiv til andre tiltak som gj\u00f8r det lettere \u00e5 bruke kollektive l\u00f8sninger fremfor bil for reisende til Bergen. Innfartsparkering og et fremtidig stoppested for b\u00e5tforbindelsen mellom Ask\u00f8y og Bergen vil kunne bidra til det. Bergen kommune har lagt merke til at Ask\u00f8y \u00f8nsker \u00e5 avsette et stort areal s\u00f8rvest i kommunen til havneanlegget \u00abKildn\u00bb for st\u00f8rre passasjer- og cruiseskip. Dersom denne utbyggingen realiseres, vil det p\u00e5virke cruisetrafikken som anl\u00f8per til Bergen, og Bergen kommune m\u00e5 tilpasse seg en ny situasjon. Det er derfor viktig at Bergen kommune er godt informert om hva som skjer med prosjektet. Bergen kommune har ingen vesentlige merknader til planforslaget til ny arealdel til kommuneplanen for Ask\u00f8y kommune og \u00f8nsker lykke til med det videre planarbeidet.\u00bb Begrunnelse for framleggelse til bystyret: Forretningsutvalget har i m\u00f8te 24.09.2024 i sak 312/24 fattet f\u00f8lgende vedtak: 4. Utvalg for milj\u00f8 og byutvikling innstiller til bystyret som avgir h\u00f8ringssvar til \u00abH\u00f8ring og offentlig ettersyn \u2013 kommuneplanens arealdel 2024-2036 - Ask\u00f8y kommune\u00bb p\u00e5 vegne av Bergen kommune. Byr\u00e5det innstiller til bystyret \u00e5 fatte f\u00f8lgende vedtak: Bergen kommune avgir h\u00f8ringsuttalelse til \u00abH\u00f8ring og offentlig ettersyn \u2013 kommuneplanens arealdel 2024-2026 \u2013 Ask\u00f8y kommune\u00bb slik den fremkommer av byr\u00e5dets forslag. Dato: 22. oktober 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. 2 Vedlegg: 1. H\u00f8ringsbrev 2. Saksfremlegg 30.04.24 3. Plankart 13.08.2024 4. Planbestemmelser 03.04.2024 5. Planbeskrivelse 09.09.2024 \u00d8vrige plandokumenter kan leses her https://bk360.adm.bgo/locator.aspx?name=Common.Details.Navigate&module=Case&subty pe=2&recno=1271319 3 "
}