{
  "dokument_id": "8ff5e754-94bf-5759-bcb9-ba039916302f",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Jeron Joseph (A) og Kathrine Dahle (A) om opprettelse av soner og faste parkeringsplasser for el-sparkesykler i hele Bergen kommune",
  "url": "https://bergen.kommune.no/politikere-utvalg/api/fil/bk360/12277016/Svar-pa-representantforslag-fra-Jeron-Joseph-A-og-Kathrine-Dahle-A-om-opprettelse-av-soner-og-faste-parkeringsplasser-for-el-sparkesykler-i-hele-Bergen-kommune",
  "tekst": " BBU - kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/165823-9 Saksbehandler: Andr\u00e9 Listhaug Fra Dato: 25. mars 2025 Byr\u00e5d for byutvikling Svar p\u00e5 representantforslag fra Jeron Joseph (A) og Kathrine Dahle (A) om opprettelse av soner og faste parkeringsplasser for el-sparkesykler i hele Bergen kommune Forretningsutvalget har i m\u00f8te 5. november 2024 i sak 368/24 fattet f\u00f8lgende vedtak: 1. Representantforslag fra Jeron Joseph (A) og Kathrine Dahle (A) oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest i bystyrem\u00f8te 29.4.25. 3. Utvalg for milj\u00f8 og byutvikling avgir innstilling i saken Representanten Jeron Joseph (A) og Kathrine Dahle (A) har fremmet f\u00f8lgende representantforslag: El-sparkesykler har blitt en popul\u00e6r transportform i Bergen og har p\u00e5 kort tid etablert seg som et viktig og milj\u00f8vennlig alternativ til privatbilisme og kollektivtransport. Samtidig har den \u00f8kte bruken av el-sparkesykler f\u00f8rt til utfordringer, spesielt knyttet til parkering og hindringer i det offentlige rom. Fortau, sykkelstier og andre fellesarealer blir ofte blokkert av tilfeldig hensatte sparkesykler, noe som skaper problemer for fotgjengere, rullestolbrukere og andre trafikanter. Dette medf\u00f8rer ulemper b\u00e5de n\u00e5r det gjelder fremkommelighet og trafikksikkerhet. For \u00e5 sikre en bedre regulering av parkeringen av el-sparkesykler, samt ivareta sikkerhet og tilgjengelighet for alle innbyggere i Bergen, foresl\u00e5r undertegnede representant at Bergen kommune innf\u00f8rer dedikerte soner og faste parkeringsplasser for el-sparkesykler i hele kommunen. Dette vil gi bedre orden i gatebildet og redusere problemene knyttet til tilfeldig og uansvarlig parkering. Forslag til vedtak: 1. Bergen kommune innf\u00f8rer et system for soner og faste parkeringsplasser for el- sparkesykler i hele Bergen, i samarbeid med utleieselskapene for el-sparkesykler. 2. Utleieselskaper for el-sparkesykler p\u00e5legges \u00e5 informere brukerne om de nye parkeringsreglene gjennom sine apper og digitale l\u00f8sninger. 3. Det legges til rette for dialog med ber\u00f8rte interessegrupper for funksjonshemmede, el-sparkesykkelselskaper, samt innbyggere for \u00e5 sikre bred st\u00f8tte og en hensiktsmessig gjennomf\u00f8ring av tiltaket. Byr\u00e5dets vurdering av representantforslaget: Byr\u00e5det erkjenner at hensetting av el-sparkesykler i bydelene byr p\u00e5 mange av de samme problemsstillingene man hadde i sentrum da tilbudet kom. Byr\u00e5det viser til gjeldende regulering av bruk av el-sparkesykler i \u00abForskrift om utleie av sm\u00e5 elektriske kj\u00f8ret\u00f8y p\u00e5 offentlig grunn, Bergen kommune, Vestland\u00bb. Forskriften har hjemmel i Lov om utleie av sm\u00e5 elektriske kj\u00f8ret\u00f8y p\u00e5 offentlig grunn. Den lokale forskriften ble vedtatt av Bergen bystyre den 30.03.22 (sak 52/22), og senere evaluert i bystyresak 103/24, den 10.04.2024. Byr\u00e5det mente det at: \u00ab[l]okal forskrift om utleie av sm\u00e5 elektriske kj\u00f8ret\u00f8y p\u00e5 offentlig grunn er grundig gjennomarbeidet og fastsetter viktige prinsipper og regler for utleie av sm\u00e5 elektriske kj\u00f8ret\u00f8y p\u00e5 offentlig grunn i Bergen kommune. Innenfor rammene av hjemmelsloven gir forskriften et generelt godt grunnlag for forvaltningen av byens felles byrom, som skal v\u00e6re tilgjengelige og trygge for alle \u00e5 ferdes i.\u00bb I korte trekk fungerer forskriften godt innenfor sitt virkeomr\u00e5de, som i hovedsak er sentrum og Bergenhus bydel, samt bydelssoner. Tilbakemeldingen fra bransjen er at dagens soneinndeling etter forskriftens \u00a7 4 fungerer godt. Den fleksible reguleringen av soner og omr\u00e5der i forskriftens \u00a7 9, herunder styrt parkering, fungerer ogs\u00e5 godt. Det er et l\u00f8pende arbeid \u00e5 finne nye parkeringsareal innenfor virkeomr\u00e5de, og hver enkelt plass m\u00e5 vurderes individuelt. Det er flere hensyn som m\u00e5 tas i disse prosessene, for eksempel fremkommelighet for myke trafikanter, andre typer parkering (bysykler, sykler, bil), bruk av byrommene generelt og estetikk. Bystyret tok rapporten \u00abEvaluering av forskrift om utleie av sm\u00e5 elektriske kj\u00f8ret\u00f8y p\u00e5 offentlig grunn i Bergen kommune\u00bb til orientering 10.04.2024. Det ble ogs\u00e5 vedtatt flere merknader til evalueringen. Merknad 3 sier: \u00abBystyret ber byr\u00e5det om en evaluering for \u00e5 inkludere krav om parkeringsstativ for elsparkesyklene p\u00e5 samme m\u00e5te som for bysyklene der elsparkesyklene ikke blir deaktivert uten at de er satt inn i stativet, f\u00f8r neste evaluering av denne forskriften.\u00bb Merknaden kan i sitt innhold minne om representantforslaget. I sin andre evaluering av forskriften ba Bymilj\u00f8etaten om tilbakemelding fra bransjen p\u00e5 forslaget. Voi og Ryde sine tilbakemeldinger er oppsummert i det f\u00f8lgende: \u2022 Et slikt krav vil fjerne fleksibiliteten i tjenesten, og v\u00e6re en dramatisk endring for bransjen. \u2022 T\u00d8I har forsket p\u00e5 bruk av parkeringsplasser og kommet til at det gjerne ikke skal v\u00e6re mer enn 70-100 meter mellom plassene for ikke \u00e5 forringe kvaliteten av tjenesten. Det vil v\u00e6re praktisk umulig \u00e5 dekke hele dagens driftsomr\u00e5de med en stasjonsbasert l\u00f8sning. \u2022 Kostnadene ved \u00e5 tilby tjenestene vil \u00f8ke betydelig, og gj\u00f8re det sv\u00e6rt krevende \u00e5 drifte p\u00e5 kommersielle vilk\u00e5r. \u2022 Det var kun 2 kvalifiserte tilbydere ved forrige s\u00f8knad om tillatelser, som viser at attraktiviteten i dagens l\u00f8sning allerede er vurdert som lav. \u2022 Faste stativer m\u00e5 v\u00e6re koblet til str\u00f8m for \u00e5 ha n\u00f8dvendig teknologi, og samtlige sykler m\u00e5 ha enheter for \u00e5 koble sammen med stativene. Dette kravet vil eliminere tilbudet i Bergen. Selv om representantforslaget skiller seg fra bystyrets merknad ved at det ikke nevner et krav om stativer, er flere av argumentene mot en slik l\u00f8sning like fullt gjeldende. Tilbakemeldingen fra bransjen er klar p\u00e5 at dette er en u\u00f8nsket utvikling og vil kunne bety opph\u00f8r av utleietjenester i Bergen. Faste soner og parkeringsplasser for el-sparkesykler utenfor sentrum vil v\u00e6re kostnadskrevende og tidkrevende, b\u00e5de \u00e5 etablere og holde ved like, i de sonene utleieselskapene n\u00e5 opererer i. Det \u00e5 finne nok aktuelle parkeringsarealer i disse omr\u00e5dene til \u00e5 opprettholde et attraktivt tilbud, lar seg vanskelig gj\u00f8re uten \u00e5 beslaglegge allerede brukte arealer, som f.eks. bilparkeringsplasser. Dersom kommunen \u00f8nsker parkeringsareal ved offentlige veier, m\u00e5 det s\u00f8kes til relevant veieier om \u00e5 disponere arealet. Det vil v\u00e6re spesielt relevant langs fylkesveiene. Et nettverk av parkeringsarealer med rimelig avstand til hverandre vil mest sannsynlig resultere i mange s\u00f8knader til fylket, som m\u00e5 ogs\u00e5 bruke ressurser p\u00e5 \u00e5 behandle disse. Byr\u00e5det vil ogs\u00e5 p\u00e5peke at den lokale forskriften kun regulerer parkering p\u00e5 offentlig grunn. I utkanten av sentrum er en betydelig andel av veinettet privat grunn hvor kommunen ikke kan p\u00e5legge utleieselskapene styrt parkering. Det er derfor n\u00e6rliggende \u00e5 se for seg at styrt parkering kan resultere i at flere avslutter turene p\u00e5 privat grunn. Oppsummert mener byr\u00e5det at dagens virkeomr\u00e5de og regulering av utleievirksomheten i forskriften fungerer etter sin hensikt der hvor konfliktpotensialet og interessemotsetningene er st\u00f8rst. En utvidelse av og eventuelt strengere regulering av forskriftens bestemmelser om parkering utenfor fastsatte soner, vil mest sannsynlig f\u00f8re til at tilbudet opph\u00f8rer i Bergen. Byr\u00e5det \u00f8nsker ikke det. Byr\u00e5det anbefaler derfor at forslaget ikke vedtas. Christine B. Meyer - Byr\u00e5dsleder Christine Kahrs - Byr\u00e5d for byutvikling Dokumentet er godkjent elektronisk. "
}