{
  "dokument_id": "3f7cdd27-01c3-5a55-a2b9-d703091d5f72",
  "doc_type": "case_attachment",
  "kommune": 4601,
  "tittel": "Statsforvalteren omgj\u00f8r. Gnr 32 Bnr 19. Stamsneset 65. Klage p\u00e5 avslag p\u00e5 s\u00f8knad om tillatelse til vesentlig terrenginngrep og f",
  "url": "https://bergen.kommune.no/politikere-utvalg/api/fil/bk360/11588555/Statsforvalteren-omgjor-Gnr-32-Bnr-19-Stamsneset-65-Klage-pa-avslag-pa-soknad-om-tillatelse-til-vesentlig-terrenginngrep-og-f",
  "tekst": " V\u00e5r dato: V\u00e5r ref: 11.11.2024 2024/13844 Deres dato: Deres ref: Tove Elin Savland Saksbehandler, innvalgstelefon Stamsneset 44 David Larsen, 55 57 20 16 5252 S\u00f8reidgrend Bergen kommune \u2013 gnr. 32, bnr. 19, Stamsneset 65. Klage p\u00e5 avslag p\u00e5 s\u00f8knad om tillatelse til vesentlig terrenginngrep og fasadeendring Vi viser til klager datert 10. og 22. juli 2024 og oversendelse av klagesak fra Bergen kommune i brev datert 17. september 2024. Vedtak Klagene tas til f\u00f8lge. Statsforvalteren i Vestland omgj\u00f8r Bergen kommunes vedtak datert 25. juni 2024 i sak 223/24 og avsl\u00e5r s\u00f8knaden om dispensasjon og rammetillatelse. Sakens bakgrunn Vi forutsetter at sakens bakgrunn er kjent og gir derfor kun et sammendrag. Saken gjelder s\u00f8knad om ettergodkjenning (legalisering) av utf\u00f8rte tiltak p\u00e5 ovennevnte eiendom, hvor det tidligere har v\u00e6rt drevet en st\u00f8rre gartnerivirksomhet. Virksomheten opph\u00f8rte rundt 2004/2005. Ing. K. D\u00f8mbe s\u00f8kte 13. juli 2023 p\u00e5 vegne av tiltakshaver Dag Hope om rammetillatelse og dispensasjon for vesentlig terrenginngrep og fasadeendring p\u00e5 ovennevnte eiendom. S\u00f8knaden er foranlediget av ulovlighetsoppf\u00f8lging, hvor kommunen i vedtak datert 3. november 2020 ga p\u00e5legg om retting av flere tiltak, deriblant ulovlig utf\u00f8rt masseoppfylling. Som f\u00f8lge av p\u00e5legget s\u00f8kte tiltakshaver 8. februar 2021 om ettergodkjenning av riving av fire veksthus og en l\u00e5ve, oppf\u00f8ring av garasje, bruksendring, fasadeendring og terrenginngrep. I vedtak datert 8. februar 2022 avslo kommunen s\u00f8knaden om bruksendring, fasadeendring og vesentlig terrenginngrep. Avslaget ble stadfestet av Statsforvalteren i Vestland i vedtak datert 9. mars 2023 (sak 2022/17318). Behovet for bruksendring fra drivhus til redskapshus har bortfalt fordi det ikke lenger drives med lagervirksomhet ved gartneriet. N\u00e5v\u00e6rende s\u00f8knad, datert 13. juli 2023, gjelder derfor kun terrenginngrep og fasadeendring. E-postadresse: Postadresse: Bes\u00f8ksadresse: Telefon: 57 64 30 00 sfvlpost@statsforvalteren.no Nj\u00f8savegen 2 Nj\u00f8savegen 2, Leikanger www.statsforvalteren.no/vl Sikker melding: 6863 Leikanger Solheimsgaten 13, Bergen www.statsforvalteren.no/melding Fjellvegen 11, F\u00f8rde Org.nr. 974 760 665 Side: 2/7 Terrenginngrepet gjelder utfylling med ca. 2100 m3 stein og grus, som dekker et omr\u00e5de p\u00e5 1400 m2. If\u00f8lge s\u00f8knaden er omr\u00e5det oppfylt med masse p\u00e5. Til forskjell fra tidligere s\u00f8knad er det n\u00e5 s\u00f8kt om et st\u00f8rre arealomfang av masseutfyllingen \u2013 fra 780 m2 til 1400 m2. Fasadeendringen best\u00e5r i \u00e5 bytte de opprinnelige platene i veksthuset med nye metallplater og fasader/inngangsd\u00f8rer. Under er utdrag fra saksdokumentene som viser de to tiltakene. I tillegg til rammetillatelse ble det for disse tiltakene s\u00f8kt om dispensasjon fra arealform\u00e5let (LNF) i gjeldende reguleringsplan og reguleringsplanen punkt \u00a7 2.1.1 om krav til utarbeidelse av detaljregulering. Til s\u00f8knaden kom det nabomerknader fra Tove Elin Savland og P\u00e5l \u00d8ystein Hope, begge datert 2. juli 2023. Savland og Hope er eierne av eiendommen med g\u00e5rds- og bruksnummer 32/3. Savland viste blant annet til Statsforvalteren i Vestland sitt vedtak datert 9. mars 2023, viktigheten av \u00e5 overholde rekkef\u00f8lgekravene fastsatt i gjeldende reguleringsplan og trafikale ulemper ved \u00e5 innvilge s\u00f8knaden. Hope viste blant annet til at fasade- og terrengendringen er \u00abytterligere tiltak for \u00e5 kunne fortsette n\u00e6rings/industrivirksomheten [...]\u00bb som if\u00f8lge Hope strider med Statsforvalterens vedtak datert 9. mars 2023, hvor det p\u00e5pekes at omr\u00e5det skal forvaltes som LNF. Videre at tiltakene er forbundet med st\u00f8y og trafikkulemper, og at tillatelse vil \u00absette presedens for andre som \u00f8nsker \u00e5 utvikle eiendommene sine [...].\u00bb Kommunen sendte s\u00f8knaden p\u00e5 h\u00f8ring til ber\u00f8rte myndigheter i brev datert 25. august 2023. Statens vegvesen, Vestland fylkeskommune, kommunens landbruksetat og kommunens bymilj\u00f8etat frar\u00e5det \u00e5 gi tillatelse. Avinor og Forsvarsbygg uttalte seg ogs\u00e5, men hadde ingen merknader til tiltakene. I h\u00f8ringsuttalelse datert 19. september 2023 begrunnet Statens vegvesen sitt syn med at tillatelse \u00abinneb\u00e6rer \u00f8kt aktivitet og trafikk p\u00e5 Grimstadvegen.\u00bb Videre st\u00e5r det i uttalelsen: Side: 3/7 \u00abGrimstadvegen har lav standard og har av hensyn til trafikksikkerhet og framkommelighet ikke kapasitet til mer trafikk. F\u00f8r det tillates tiltak som \u00f8ker trafikken p\u00e5 Grimstadvegen m\u00e5 denne utbedres.\u00bb Vestland fylkeskommune ga uttrykk for lignende syn i sin h\u00f8ringsuttalelse datert 21. september 2023, men \u00e5pnet for at dispensasjon kunne innvilges p\u00e5 vilk\u00e5r: \u00abGrimstadvegen er trafikkfarleg og rekkef\u00f8lgjekrava i reguleringsplanen har over tid blitt handheva strengt. Dersom vi skal kunne stille oss positiv til tiltaket som oms\u00f8kt m\u00e5 det gjerast utbetringar i krysset Stamsneset X Grimstadvegen i p\u00e5vente av utbygging i tr\u00e5d med reguleringsplanen. Dette vil i praksis sei \u00e5 avgrense radius mot aust med semi-avvisande kantstein og asfaltering i innanforliggande areal.\u00bb Kommunens landbruksetat viste i sin h\u00f8ringsuttalelse datert 25. august 2023 til at en \u00abn\u00e6rmest tilsvarende s\u00f8knad [...] ble avsl\u00e5tt av Plan- og bygningsetaten 08.02.2022\u00bb, og at etaten ikke kan \u00abse at de gitte forhold rundt s\u00f8knaden har endret seg siden forrige behandling.\u00bb Etaten mener det ikke drives med landbruksdrift p\u00e5 eiendommen og \u00abkan ikke se landbruksnytten i [oms\u00f8kt] utfylling, annet enn klargj\u00f8ring til annet enn landbruksdrift.\u00bb I h\u00f8ringsuttalelse datert 25. september 2023 viste Bymilj\u00f8etaten til den ogs\u00e5 frar\u00e5det \u00e5 innvilge forrige s\u00f8knad (datert 8. februar 2021). I likhet med tidligere uttalelse, mener etaten \u00abat det er sv\u00e6rt uheldig at det utf\u00f8res vesentlig terrenginngrep og omdisponering av areal uten tillatelse Vesentlige terrenginngrep med utfylling av tilkj\u00f8rte masser medf\u00f8rer ofte stor risiko for spredning av fremmede arter, og forurensing til grunn og vassdrag i form av partikler og milj\u00f8gifter. [...] Vi p\u00e5pekte samtidig at videre bruk av arealet m\u00e5tte avklares gjennom den da p\u00e5g\u00e5ende planprosessen for omr\u00e5dereguleringen. Omr\u00e5dereguleringen er siden da vedtatt, og det er gjennom planprosessen gjort en bred, helhetlig og grundig vurdering av arealbruken i aktuelle omr\u00e5de. Det ble gjennom denne planprosessen funnet at aktuelle eiendom skal forvaltes som et LNF-omr\u00e5de fram til det utarbeides detaljregulering.\u00bb S\u00f8knaden ble avsl\u00e5tt av kommunen i vedtak datert 28. september 2023 fordi vilk\u00e5rene for \u00e5 kunne dispensere fra LNF-form\u00e5let og plankravet ikke var oppfylt. I tillegg var massefyllingen if\u00f8lge kommunen i strid med lovens krav til visuelle kvaliteter, se pbl. \u00a7 29-2 og kommuneplanens arealdel \u00a7 8.2.9. P\u00e5 vegne av tiltakshaver p\u00e5klaget advokat Susanne Nyborg Bjelland avslaget i brev datert 19. oktober 2023. Klagen ble behandlet av kommunens politiske utvalg for milj\u00f8 og byutvikling (UMBY) i m\u00f8te 25. juni 2024. I forkant av m\u00f8tet hadde UMBY befart eiendommen 30. mai 2024. I motsetning til innstillingen fra Byr\u00e5d for byutvikling om \u00e5 opprettholde avslaget, omgjorde UMBY avslaget og innvilget s\u00f8knaden p\u00e5 vilk\u00e5r \u00abom at krysset mellom Stamsneset x Grimstadvegen utbedres iht. Vestland fylkeskommune sitt forslag av 21.09.23.\u00bb I brev datert 16. februar 2024 supplerte tiltakshaver v/advokat Bjelland \u00abklagen med n\u00f8dvendig s\u00f8knad om dispensasjon fra gjeldende krav i omr\u00e5deplanen \u00a7 3.1.2.\u00bb Planbestemmelsen stiller rekkef\u00f8lgekrav, n\u00e6rmere omtalt under \u00abRegelverk\u00bb nedenfor. I begrunnelsen for innvilgelsen har UMBY blant annet vist til at Side: 4/7 \u00abDe oms\u00f8kte tiltakene best\u00e5r p\u00e5 en etablert og bebygd eiendom, uten \u00e5 medf\u00f8re \u00f8kt drift eller trafikk. Med andre ord er rammene for eksisterende drift overholdt, hvilket tilsier at oms\u00f8kte tiltak verken utl\u00f8ser behov for detaljregulering av eiendommen eller en oppgradering av infrastrukturen i omr\u00e5det. F\u00f8lgelig er UMBY enig med klager at gjeldende hensyn ikke blir \u2018vesentlig\u2019 tilsidesatt.\u00bb Det g\u00e5r frem av begrunnelsen at UMBY p\u00e5 befaringen ble opplyst om at oppgitt volum p\u00e5 masseutfyllingen (2100 m3) er feil, og at riktig volum er 1500-1600 m3. UMBYs vedtak ble p\u00e5klaget av Hope i brev datert 10. juli 2024 og Savland i brev datert 22. juli 2024. Tiltakshaver v/advokat Bjelland ga tilsvar p\u00e5 klagene i brev datert 9. september 2024. I tilsvaret har tiltakshaver blant annet vist til at klagefristen var utl\u00f8pt p\u00e5 tidspunktet da klagene ble fremsatt, og at de derfor m\u00e5 avvises. Kommunen tok ikke klagene til f\u00f8lge og sendte derfor saken til oss for endelig avgj\u00f8relse. Regelverk Forvaltningsloven gjelder for Statsforvalterens behandling av klagesaken, se plan- og bygningsloven (pbl.) \u00a7 1-9 f\u00f8rste avsnitt. Statsforvalteren er delegert myndighet til \u00e5 avgj\u00f8re klagesaker etter pbl. \u00a7 1-9 femte avsnitt og rundskriv T-2/09 fra Kommunal- og distriktsdepartementet. Statsforvalteren skal som klageinstans se til at kommunen under behandling av saken har fulgt de lovene, forskriftene og saksbehandlingsreglene som gjelder p\u00e5 omr\u00e5det. Under klagebehandlingen kan vi pr\u00f8ve alle sider av saken, herunder ta hensyn til eventuelle nye omstendigheter, se forvaltningsloven (fvl.) \u00a7 34. Som klageinstans har vi kompetanse til \u00e5 treffe nytt vedtak i saken, stadfeste kommunens vedtak eller oppheve det og sende saken tilbake til kommunen for helt eller delvis ny behandling, se fvl. \u00a7 34 fjerde avsnitt. Dispensasjon Det kan s\u00f8kes dispensasjon fra bestemmelser i lov og plan etter pbl. \u00a7 19-2 f\u00f8rste avsnitt: \u00abKommunen kan gi varig eller midlertidig dispensasjon fra bestemmelser fastsatt i eller i medhold av denne lov. Det kan settes vilk\u00e5r for dispensasjonen.\u00bb I \u00a7 19-2 andre avsnitt er hovedvilk\u00e5rene for dispensasjon: \u00abDispensasjon kan ikke gis dersom hensynene bak bestemmelsen det dispenseres fra, hensynene i lovens form\u00e5lsbestemmelse eller nasjonale eller regionale interesser, blir vesentlig tilsidesatt. Fordelene ved \u00e5 gi dispensasjon skal v\u00e6re klart st\u00f8rre enn ulempene.\u00bb Bestemmelsen oppstiller to vilk\u00e5r som begge m\u00e5 v\u00e6re oppfylt for at dispensasjon kan innvilges, se vesentlighets- og fordel-/ulempevilk\u00e5ret. F\u00f8rst n\u00e5r begge disse vilk\u00e5rene er oppfylt, er det relevant \u00e5 gj\u00f8re en skj\u00f8nnsmessig vurdering av om dispensasjon b\u00f8r innvilges, se ordlyden \u00abkan\u00bb. Plansituasjon I kommuneplanens arealdel 2018-2030 er eiendommen satt av landbruk- natur og friluftsliv (LNF). Eiendommen inng\u00e5r i hensynssonene for landskap, brann-/eksplosjonsfare, gul st\u00f8ysone, samt bestemmelsesomr\u00e5de om meldeplikt til Avinor (#10). Side: 5/7 Eiendommen er regulert i omr\u00e5dereguleringsplanen Ytrebygda gnr. 33 bnr. 7 mfl. Dolvik \u2013 Hope marina- og boligomr\u00e5de.1 Planen ble vedtatt 16.06.2021. Arealet hvor veksthuset (med oms\u00f8kt fasadeendring) og massefyllingen er plassert, er regulert til n\u00e6ringsbebyggelse (felt BN1). Reguleringsplanen krever en samlet detaljreguleringsplan for feltet BN1, med ny tilkomstvei, se \u00a7 2.1.1 og \u00a7 5.4. Videre skal \u00abDel av gnr 32/19 og 39 som inng\u00e5r i BN1 ... forvaltes som LNF-omr\u00e5de fram til detaljregulering er godkjent og rekkef\u00f8lgekrav er oppfylt\u00bb, se \u00a7 5.4. I tillegg gjelder det krav om utbedring av Grimstadvegen for det regulerte n\u00e6ringsarealet, se \u00a7 3.1.2. Statsforvalterens vurdering Saken gjelder klage p\u00e5 Bergen kommunes vedtak om \u00e5 innvilge dispensasjon for vesentlig terrenginngrep og fasadeendring p\u00e5 ovennevnte eiendom. Vi legger til grunn at klagevilk\u00e5rene er oppfylt og viser i den sammenheng til kommunens vurdering i oversendelsesbrevet datert 17. september 2024. Det rettslige utgangspunktet er at n\u00e5r en s\u00f8knad er fullstendig, plikter kommunen \u00e5 gi tillatelse dersom tiltaket ikke er i strid med plan- og bygningslovgivningen, se pbl. \u00a7 21-4 f\u00f8rste avsnitt f\u00f8rste setning. Dersom tiltaket er i strid med denne lovgivningen, skal s\u00f8knaden derimot avsl\u00e5s, med mindre det innvilges dispensasjon. Det er ikke tvilsomt at tiltaket er avhengig av dispensasjon fra blant annet kravet om detaljreguleringsplan. Sp\u00f8rsm\u00e5let blir om hensynene bak kravet om en samlet detaljreguleringsplan for feltet BN1 blir vesentlig tilsidesatt dersom det gis tillatelse til terrenginngrepet og fasadeendringen uten at detaljreguleringsplan er utarbeidet. Generelt skal plankrav sikre bred, helhetlig og grundig vurdering av arealbruken i et bestemt omr\u00e5de, hvor offentlige myndigheter, grunneiere og andre ber\u00f8rte f\u00e5r anledning til \u00e5 fremme sine synspunkter i prosessen frem mot reguleringsvedtaket. Plankravet er ogs\u00e5 viktig for \u00e5 avklare forhold rundt infrastruktur og kultur- og naturmilj\u00f8 med mer, f\u00f8r utbygging tillates. Omr\u00e5det BN1 skal if\u00f8lge reguleringsplanen benyttes til industri, lager og serviceanlegg for skip. Hensynet bak kravet om detaljregulering for delomr\u00e5de BN1 er blant annet \u00e5 avklare n\u00f8dvendige utredninger og restriksjoner. Det gjelder forholdet til forurensningsforskriften, storulykkeforskriften, forsvarets aktivitet, st\u00f8yretningslinjer og forskrift om konsekvensutredning, se \u00a7 5.4. Detaljreguleringen skal videre regulere ny tilkomstvei, se \u00a7 5.4. Planbestemmelsen i \u00a7 5.4 viser at det er gjort konkrete vurderinger av hvilke forhold som m\u00e5 utredes f\u00f8r omr\u00e5det kan regnes som tilstrekkelig utredet for utbygging i tr\u00e5d med n\u00e6ringsform\u00e5let. Vi slutter oss til f\u00f8lgende vurdering som g\u00e5r frem av saksfremstillingen fra Byr\u00e5d for byutvikling datert 2. april 2024, side 3: \u00abDet er ikke foretatt konkrete vurderinger av utredningsbehovet eller tatt overordnet stilling til hvordan utbyggingsstrukturen til i n\u00e6ringsomr\u00e5dene skal se ut, der bl.a. infrastrukturbehovet, utforming av tilkomstvei og plassering av tiltaket (mht. utfylling n\u00e6rt 1 Nasjonal arealplan-ID 4601_60200000. Side: 6/7 vassdrag) ikke er tilstrekkelig avklart. Dispensasjon kan medf\u00f8re at utgifter knyttet til krav om oppgradering av infrastrukturen skjevfordeles ved en senere utbygging. Arealform\u00e5let BN1 skal iht. \u00a7 5.4 forvaltes som LNF-omr\u00e5de fram til dette er regulert og n\u00f8dvendige rekkef\u00f8lgekrav er oppfylt. Tiltaket faller tydelig utenfor de utbyggingsform\u00e5l som er tillatt innenfor LNF-omr\u00e5der etter KPA \u00a7 31.1. Fagetaten har forst\u00e5else for at omr\u00e5det tidligere er benyttet til gartneri og at utfyllingen ikke vil inneb\u00e6re omdisponering av dyrket mark, men opprettholder at utfyllingen kommer i vesentlig motstrid med hensynene bak LNF-form\u00e5let. B\u00e5de utfyllingen og tilknyttet bruksform\u00e5l gir en vesentlig tilsidesettelse av landskaps- og naturhensynet, og det vises til uttalelser fra Bymilj\u00f8etaten og Etat for Landbruk. Ulempen er bl.a. at eiendommen videref\u00f8res og utvikles med n\u00e6ringsform\u00e5l uten at infrastrukturen i omr\u00e5det er dimensjonert for en slik bruk.\u00bb At eiendommen videref\u00f8res og utvikles med n\u00e6ringsform\u00e5l, underbygges av at tiltakshaver selv anser massefyllingen og fasadeendringen som \u00abforbedringstiltak innenfor rammen av eksisterende drift.\u00bb2 Vi mener i likhet med Byr\u00e5det for byutvikling at det sentrale er at tiltakene inneb\u00e6rer omfattende fysiske endringer p\u00e5 eiendommen, som vil kunne legge til rette for en ny bruk som beh\u00f8ver en planmessig avklaring. Som p\u00e5pekt i v\u00e5rt tidligere vedtak, datert 9. mars 2023, er trafikken som den tidligere gartneriproduksjonen utl\u00f8ste, ikke et treffende sammenligningsgrunnlag. Trafikksituasjonen p\u00e5 den lokale adkomstveien gjennom boligomr\u00e5det (BFS1) er sv\u00e6rt krevende i dag, se blant annet h\u00f8ringsuttalelsene fra Statens vegvesen og Vestland fylkeskommune. Det er uheldig for trafikksituasjonen p\u00e5 den private tilkomstveien \u00e5 legge til rette for \u00f8kt belastning ved \u00e5 tillate de oms\u00f8kte tiltakene. Det er en ulempe for en fremtidig detaljreguleringsprosess dersom bruken av eiendommen avklares uten en bredere vurdering av omr\u00e5det BN1. Hvilke arealbruksinteresser som er aktuelle i \u00f8vrige deler av omr\u00e5det BN1, har betydning for bestemmelser som kan v\u00e6re aktuelle i detaljreguleringen. En samlet vurdering av omr\u00e5det gir et bedre beslutningsgrunnlag for \u00e5 sette grenser for tillatt utbygging og avklare eventuelle tiltak som kan avhjelpe ulemper for tilgrensende boligomr\u00e5der. I prosessen frem mot en detaljregulering kan offentlige myndigheter, grunneiere og andre ber\u00f8rte f\u00e5 anledning til \u00e5 fremme sine synspunkter. Vi vurderer at det er et reelt behov for en detaljregulering f\u00f8r eiendommen utvikles, b\u00e5de av hensyn til trafikksituasjonen p\u00e5 tilkomstveien og for \u00e5 legge til rette for en best mulig utvikling av n\u00e6ringsomr\u00e5det. Vilk\u00e5ret som kommunen har stilt for dispensasjonen, im\u00f8tekommer kun deler av utredningsbehovet som plankravet bygger p\u00e5. Vilk\u00e5ret er derfor ikke avgj\u00f8rende for v\u00e5r vurdering. Med vekt p\u00e5 ovennevnte og at reguleringsplanen er forholdsvis ny, mener vi at hensynene bak plankravet gj\u00f8r seg gjeldende med styrke. I slike tilfeller vil det normalt ikke v\u00e6re anledning til \u00e5 gi dispensasjon.3 Det er ikke n\u00f8dvendig for oss \u00e5 ta stilling til om volumet p\u00e5 massefyllingen er 2100 eller 1500-1600 m3, da det ikke er avgj\u00f8rende for utfallet av saken. V\u00e5r konklusjon er at hensynene bak kravet om en samlet detaljreguleringsplan for feltet BN1 blir vesentlig tilsidesatt dersom det gis dispensasjon. Siden vesentlighetsvilk\u00e5ret ikke er oppfylt, m\u00e5 2 Se dispensasjonss\u00f8knaden datert 16. februar 2024. 3 Se Ot.prp. nr. 32 (2007-2008) side 242 Side: 7/7 dispensasjonss\u00f8knaden \u2013 og dermed s\u00f8knaden om rammetillatelse \u2013 avsl\u00e5s. Ettersom det ikke er avgj\u00f8rende for utfallet av saken, g\u00e5r vi ikke inn p\u00e5 de andre sp\u00f8rsm\u00e5lene som saken reiser. Avslutning Vi gj\u00f8r om kommunens vedtak og avsl\u00e5r s\u00f8knaden om dispensasjon og rammetillatelse. V\u00e5rt vedtak p\u00e5 side 1 er endelig og kan ikke p\u00e5klages, se fvl. \u00a7 28 tredje avsnitt. Vi gj\u00f8r oppmerksom p\u00e5 at en part som regel har rett til dekning av vesentlige kostnader som har v\u00e6rt n\u00f8dvendige for \u00e5 f\u00e5 endret vedtaket, se fvl. \u00a7 36. Eventuelt krav om dekning av slike kostnader settes frem for Statsforvalteren i Vestland innen tre uker etter at melding om vedtaket i dette brevet er kommet frem. Med hilsen Anne-Kjersti Sande Stine Ross Ids\u00f8 fungerende seksjonsleder seniorr\u00e5dgiver Dokumentet er elektronisk godkjent Kopi til: BERGEN KOMMUNE Postboks 7700 5020 BERGEN HARRIS ADVOKATFIRMA AS Postboks 4115 Sandviken 5835 BERGEN ING K D\u00d8MBE Litle\u00e5svegen 49 5132 NYBORG Mottakerliste: Tove Elin Savland Stamsneset 44 5252 S\u00f8reidgrend P\u00e5l \u00d8ystein Hope Stamsneset 44 5252 S\u00f8reidgrend "
}