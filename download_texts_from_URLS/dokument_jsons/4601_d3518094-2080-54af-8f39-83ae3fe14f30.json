{
  "dokument_id": "d3518094-2080-54af-8f39-83ae3fe14f30",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Trond Tystad (BL) om \u00e5 utrede et hus eller samling for nyere musikkhistorie.",
  "url": "https://bergen.kommune.no/politikere-utvalg/api/fil/bk360/10265647/Svar-pa-representantforslag-fra-Trond-Tystad-BL-om-a-utrede-et-hus-eller-samling-for-nyere-musikkhistorie-",
  "tekst": " BNKI - stab Til Intern korrespondanse Bystyrets kontor V\u00e5r referanse: 2024/60104-4 Saksbehandler: Gerd Nilsen Fra Dato: 28. august 2024 Byr\u00e5d for n\u00e6ring, kultur og idrett Svar p\u00e5 representantforslag fra Trond Tystad (BL) om \u00e5 utrede et hus eller samling for nyere musikkhistorie. Forretningsutvalget har i m\u00f8te 16. april 2024 i sak 140/24 fattet f\u00f8lgende vedtak: 1. Representantforslag fra Trond Tystad (BL) oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 02.10.24. 3. Utvalg for finans, kultur og n\u00e6ring avgir innstilling i saken. Representanten Trond Tystad har fremmet f\u00f8lgende representantforslag: BERGEN BEAT HUS \u2013 ET HUS FOR DEN NYERE MUSIKKHISTORIEN. Rockheim nasjonale samling i Trondheim forteller ikke hele v\u00e5r nyere musikkhistorie. Bergen har komponisthjem som dekker den klassiske musikken, men ingen samling/visning av den nyere musikkhistorien. Bergen har mest musikk som er eksportert og det g\u00e5r b\u00f8lge etter b\u00f8lge fra Saft til Kygo. Det er i storformat, men ogs\u00e5 en rekke artister med egne markeder og opptredener p\u00e5 klubbniv\u00e5. Bergen har mange vesentlige ut\u00f8vere nasjonalt. Bergen har en bredde fra Death Metal til rolige viser. Bergen har personer som sitter p\u00e5 private samlinger, som for eksempel Jan Eggum. Bergen har en interessant festival og konserttradisjon med volum fra Koengen og Nyg\u00e5rdsparken til Hulen. Bergen har hatt sv\u00e6rt interessante milj\u00f8er og b\u00f8lger, som for eksempel perioden med Bergen Rock Klubb. Samlet vil en kunne lage et sv\u00e6rt interessant hus for nyere musikk som vil kunne appellere b\u00e5de til Bergensere, regionene, Nasjonalt og for turister. Bystyret fatter f\u00f8lgende vedtak: \u2022 Bergen kommune tar initiativ til \u00e5 sette ned en interimgruppe med kommunal representasjon og samarbeidspartnere for \u00e5 utrede et hus eller samling for nyere musikk i tr\u00e5d med representantforslaget. \u2022 Bergen kommune er sekretariat for interimgruppen \u2022 Bergen kommune ser om en har egnede lokaler, der en blant utreder ledige bygg i R\u00e5dhuskvartalet, herunder fengselet, til bruken. \u2022 Etter utredningen fremmes egen sak om eventuell realisering av slik samling/visningshus Byr\u00e5dets vurdering av representantforslaget: P\u00e5 vegne av byens mangfoldige musikkfelt, vil byr\u00e5det takke representanten for et godt initiativ og engasjement for byens nyere musikkhistorie. Bergen har et internasjonalt anerkjent musikkfelt som bidrar til \u00e5 sette Bergen p\u00e5 kartet som en god kunst- og kulturby - og en viktig historie som b\u00f8r ivaretas og formidles. Byr\u00e5det ser verdien av et visningssted av dette formatet, men at n\u00e5v\u00e6rende tidspunkt for \u00e5 prioritere arbeidet med dette ikke er gunstig. Per i dag har Bergen kommune begrenset med ledige bygg og ressurser til \u00e5 sette ned en interimgruppe med kommunal representasjon og samarbeidspartnere for \u00e5 utrede et hus eller en samling for nyere musikk, slik det formuleres i forslaget. \u00c5 etablere og drifte et slikt bygg vil binde opp mye s\u00e5rt tiltrengte midler p\u00e5 tjenesteomr\u00e5det kultur, men ogs\u00e5 opprettelsen av en interimgruppe i kommunal regi vil kreve \u00f8konomiske og administrative ressurser. En vurdering av \u00e5 anvende det gamle kretsfengslet som visningssted, m\u00e5 vente til Plan- og bygningsetaten sin omr\u00e5dereguleringsplan er ferdigstilt. Etaten skisserer n\u00e5 n\u00f8dvendige strukturtiltak og ser p\u00e5 mulige bruksomr\u00e5der for bygget. N\u00e5r resultatet foreligger, kan det v\u00e6re mulig \u00e5 ta opp igjen samtalen om huset egner seg til det foresl\u00e5tte form\u00e5let. Med et levende musikkfelt i byen som n\u00e5 varsler om ekstraordin\u00e6re utfordringer, m\u00e5 byr\u00e5det konsentrere seg om kjerneoppgavene i arbeidet for byens musikkliv. I kommunens kunstplan for det profesjonelle feltet er det vedtatt at kommunen for musikkfeltet skal \u00abstyrke produksjonsforhold- og \u00f8konomi, bedre infrastrukturen for ut\u00f8vere og produsenter, og heve kompetansen og den internasjonale erfaringen for alle akt\u00f8rer p\u00e5 tvers av sjanger.\u00bb Det frie feltet og flere av institusjonene i byen varsler om en s\u00e5rbar tid som p\u00e5virker kunstner- og produksjons\u00f8konomien negativt. Som en ledende norsk musikkby, er vi avhengige av \u00e5 sikre akt\u00f8rene, blant dem ogs\u00e5 milj\u00f8ene som produserer den popul\u00e6rmusikalske historien det her foresl\u00e5s \u00e5 ivareta og formidle. Byen har flere skapende akt\u00f8rer som videreutvikler denne delen av musikkhistorien, og ikke minst institusjoner med lang erfaring innen museal arkivering og formidling. Skal utviklingen av et formidlende musikkhus gj\u00f8res i kommunal regi, m\u00e5 situasjonen og fremtidsutsikten for disse akt\u00f8rene f\u00f8rst v\u00e6re ivaretatt. Bergen kommune har tilskuddsordninger og midler som kan oms\u00f8kes til form\u00e5let, dersom akt\u00f8rer som st\u00e5r n\u00e6rt feltet og/eller har erfaring med museal formidling \u00f8nsker \u00e5 ta initiativ til en utredning eller styringsgruppe. Det er hensiktsmessig \u00e5 kartlegge omfang og interesse, samt mulige strukturerer, lokaler, private givere og andre behov som m\u00e5 sikres for \u00e5 skape hensiktsmessige rammer rundt et slikt tiltak innad i milj\u00f8et. Bergen kommune vil kunne bist\u00e5 som en eventuell ressurs til en slik konstellasjon, men kan ikke p\u00e5 n\u00e5v\u00e6rende tidspunkt lede initiativet. Christine B. Meyer - Byr\u00e5dsleder Reidar Digranes - Byr\u00e5d for n\u00e6ring, kultur og idrett Dokumentet er godkjent elektronisk. "
}