{
  "dokument_id": "1099fcbf-f307-5be0-bd30-cedc713ba26f",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 46 fra Christine \u00d8degaard (MDG) om ergo- og fysioterapitjenesten i Bergen - Utvalg for helse og sosial 2024",
  "url": "https://bergen.kommune.no/politikere-utvalg/api/fil/bk360/10493276/Svar-pa-skriftlig-sporsmal-nr-46-fra-Christine-Odegaard-MDG-om-ergo-og-fysioterapitjenesten-i-Bergen-Utvalg-for-helse-og-sosial-2024",
  "tekst": " BEHO - Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/80847-3 Saksbehandler: Eileen Langedal Fra Dato: 24. mai 2024 Byr\u00e5d for eldre, helse og omsorg Svar p\u00e5 skriftlig sp\u00f8rsm\u00e5l nr. 46 fra Christine \u00d8degaard (MDG) om ergo- og fysioterapitjenesten i Bergen - Utvalg for helse og sosial 2024 Representanten Christine Henriksen \u00d8degaard (MDG) har den 14. mai 2024 sendt inn f\u00f8lgende skriftlige sp\u00f8rsm\u00e5l: Arbeidet med \u00e5 etablere flere vurderingsteam sikrer at det jobbes tverrfaglig og at flere innbyggere raskt f\u00e5r hjelp. Vurderingsteamene vurderer behovet for oppf\u00f8lging raskt og gir et tilbud til de som trenger det over 4 uker, og i noen tilfeller opp til 8 uker. De som har et st\u00f8rre behov for oppf\u00f8lging f\u00f8lges fortsatt opp av ergo-/fysioterapitjenesten. Etter hva representanten kjenner til kan det v\u00e6re mennesker som er overf\u00f8rt til kommunen fra sykehus eller rehabiliteringsopphold etter en alvorlig ulykke og skal ha tett oppf\u00f8lging i flere \u00e5r. Det kan v\u00e6re dem som har f\u00e5tt en alvorlig diagnose som utvikler seg over tid med store tap av funksjon, som ALS eller MS. Det kan ogs\u00e5 v\u00e6re innbyggere med medf\u00f8dte tilstander eller multifunksjonshandikap som skal f\u00f8lges opp gjennom alle livsfaser. N\u00e5 er representanten gjort oppmerksom p\u00e5 at 22 terapeuter overf\u00f8res fra ergo- /fysioterapitjenesten til vurderingsteam. Sp\u00f8rsm\u00e5l til byr\u00e5den: 1. Hvor mange ergoterapeuter og fysioterapeuter skal Bergen kommune ha igjen i ergo- /fysioterapitjeneste? 2. Hvordan tenker kommunen \u00e5 sikre et godt fagmilj\u00f8 som kan gi tjenester til innbyggere med langvarige og komplekse behov? Svar fra byr\u00e5den: 1.Det skal overf\u00f8res 20,8 terapeutstillinger fra ergo- og fysioterapitjenesten til vurderingsteamene. Det vil v\u00e6re igjen ca. 62 terapeutstillinger i ergo- og fysioterapitjenesten. Til orientering er det i tillegg ergoterapeuter og fysioterapeuter i hverdagsrehabilitering, innsatsteam og i eksisterende vurderingsteam. 2.Ergoterapeuter og fysioterapeuter i vurderingsteamene skal f\u00f8lge opp personer som s\u00f8ker om ergoterapi og fysioterapi og som ikke har andre helsetjenester i hjemmet. Dette p\u00e5 lik linje med de som s\u00f8ker om andre helsetjenester i hjemmet. Mange brukere med komplekse og langvarige behov, enten som f\u00f8lge av ulykke eller alvorlig diagnose, har ogs\u00e5 andre helse og omsorgstjenester i hjemmet. Disse brukerne skal fortsatt f\u00e5 tjenester fra kommunens ergo- og fysioterapeuter. Kommunen har i tr\u00e5d med vedtatt plan, etablert helsetjenesteteam i hjemmebaserte tjenester der ergo- og fysioterapeuter skal gi tjenester i hjemmet, sammen med sykepleiere og ern\u00e6ringsfysiologer m.fl. N\u00e5r tjenester til brukere gis av personell som arbeider i samme team, er det lagt til rette for at kommunikasjonen mellom de ulike yrkesgruppene og koordineringen blir enklere. Bedre kunnskapsdeling mellom ulike faggrupper er et m\u00e5l og viktig for den enkelte bruker. Dette vil s\u00e6rlig v\u00e6re viktig for tjenester med langvarige og komplekse behov. Ergo- og fysioterapeuter har ikke \u00f8nsket \u00e5 v\u00e6re ansatt i helsetjenesteteamene og vi har derfor fors\u00f8kt \u00e5 f\u00e5 teamene til \u00e5 fungere ved at de jobber sammen med sykepleiere i helsetjenesteteamene n\u00e5r de har felles pasienter. Vi har enda ikke helt lykkes med \u00e5 f\u00e5 til et s\u00e5 godt tverrfaglig samarbeid i helsetjenesteteamene som vi \u00f8nsker og vil vurdere \u00e5 sette inn tiltak for \u00e5 komme i m\u00e5l med dette over sommeren. Etat for vurdering og rehabilitering har ellers fokus p\u00e5 tjenesteutvikling, kvalitetsforbedring og samhandling. Det er ansatt fagutviklere som skal fremme og videreutvikle det s\u00e6rfaglige for ulike yrkesgrupper men ogs\u00e5 sikre tverrfaglig samhandling p\u00e5 tvers av yrkesgrupper. Ergo- og fysioterapitjenesten har en fagutvikler for ergoterapi og en fagutvikler for fysioterapi som skal bli v\u00e6rende i denne tjenesten etter omorganiseringen. Fagutviklerne i alle enheter jobber sammen i Kraftsenter for rehabilitering om \u00e5 dele og styrke rehabiliteringskompetanse, p\u00e5 tvers av alle enheter og etater innen helse og omsorg. Samlet sett vurderes det at ovennevnte f\u00f8ringer og tiltak vil bidra til \u00e5 opprettholde et godt s\u00e6rfaglig og tverrfaglig fagmilj\u00f8 som kan gi b\u00e6rekraftige tjenester til personer med langvarige og komplekse behov. Marte Joan Monstad - Byr\u00e5d for eldre, helse og omsorg Dokumentet er godkjent elektronisk. "
}