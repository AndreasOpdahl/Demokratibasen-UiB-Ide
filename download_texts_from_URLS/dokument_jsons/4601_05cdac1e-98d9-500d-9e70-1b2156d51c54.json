{
  "dokument_id": "05cdac1e-98d9-500d-9e70-1b2156d51c54",
  "doc_type": "case_presentation",
  "kommune": 4601,
  "tittel": "Oppstart - Forvaltningsplan for gr\u00e5g\u00e5s, og arbeid med lokal forskrift om utvidet jakttid",
  "url": "https://bergen.kommune.no/politikere-utvalg/api/fil/bk360/9677084/Framstilling-Oppstart-Forvaltningsplan-for-gragas-og-arbeid-med-lokal-forskrift-om-utvidet-jakttid",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/05344-1 Oppstart - Forvaltningsplan for gr\u00e5g\u00e5s, og arbeid med lokal forskrift om utvidet jakttid Hva saken gjelder: Byr\u00e5d for byutvikling presenterer i denne saken rammene for arbeidet med Forvaltningsplan for gr\u00e5g\u00e5s i Bergen kommune. Planen er en ny plan i Bergen kommune. Planens form\u00e5l og forankring: Utfordringer med gr\u00e5g\u00e5s er et stadig \u00f8kende problem for jordbruket p\u00e5 Vestlandet. Gr\u00e5g\u00e5s er klimavinnere, og bestanden er \u00f8kende. Gjessene spiser avlinger, opp til en kilo gress om dagen per g\u00e5s. Videre legger de igjen store menger avf\u00f8ring som forringer f\u00f4ret. Det kan ogs\u00e5 forekomme konflikter knyttet til friluftsliv. I Bergen har vi uttalte problemer med gr\u00e5g\u00e5s, og det er behov for \u00e5 gj\u00f8re noe med situasjonen. Normal jakttid for gr\u00e5g\u00e5s er 10.08 \u2013 23.12. Det kan v\u00e6re en fordel \u00e5 begynne jakten tidligere, slik at avlinger i mindre grad blir \u00f8delagt. Statsforvalter kan, gjennom lokal forskrift, utvide jakttiden (og eventuelt skadefelling). For at Statsforvalter skal kunne fastsette en lokal forskrift, m\u00e5 det ligge en lokal forvaltningsplan til grunn. Det liten tradisjon for jakt p\u00e5 gr\u00e5g\u00e5s i Bergen, og ingen bestandsregulering. En forvaltningsplan og forskrift om utvidet jakttid er en systematisk tiln\u00e6rming til problemet. Planen passer i liten grad inn i Bergen kommunes system for samfunnsplanlegging. Den har et sv\u00e6rt begrenset tematisk fagomr\u00e5de. Den vil i stor grad baseres p\u00e5 rent faglige anbefalinger. Videre skal planen godkjennes av Statsforvalteren i Vestland, og ligge til grunn for en lokal forskrift som fastsettes av Statsforvalteren. Organisering av planarbeidet: Forvaltningsplanen vil bli utarbeidet av Bymilj\u00f8etaten. Bymilj\u00f8etaten vil s\u00f8rge for god involvering av rettighetshavere, organisasjoner og andre interessenter. Planen blir sendt p\u00e5 h\u00f8ring. Internt i Bergen kommune vurderes det at landbruk ved n\u00e6ringsseksjonen (BFIN) er det mest relevante fagomr\u00e5det \u00e5 involvere. Bymilj\u00f8etaten vil se til at tilstrekkelig involvering gjennomf\u00f8res. Innhold i planen: Det foreligger retningslinjer fra Milj\u00f8direktoratet om hva en lokal forvaltningsplan for gr\u00e5g\u00e5s minimum skal inneholde: - En beskrivelse av det aktuelle skadeproblem, herunder definere hvilke arealer og produksjon som utsettes for skade 1 - En beskrivelse av omr\u00e5der hvor arten kan og ikke kan jaktes. Omr\u00e5dene hvor det kan jaktes skal som hovedprinsipp v\u00e6re aktivt drevne innmarksarealer. Statsforvalteren kan unntaksvis fravike dette dersom intensjonen med utvidet jakttid likevel ivaretas i planen. - En beskrivelse av hvordan og i hvilke omr\u00e5der jakta kan foreg\u00e5, slik at forstyrrelse av annet vilt begrenses. I tillegg til forvaltningsplanen vil Bymilj\u00f8etaten utarbeide et utkast til lokal forskrift som sendes p\u00e5 h\u00f8ring sammen med planen. Bystyret vil f\u00e5 forskriften til behandling sammen med forvaltningsplanen. Det er Statsforvalterens oppgave \u00e5 endelig fastsette forskriften. Fremdriftsplan: Det er et m\u00e5l at Statsforvalteren skal kunne fastsette forskrift om utvidet jakttid innen jaktsesongen 2024. Dette krever rask fremdrift i arbeidet med forvaltningsplanen. F\u00f8lgende tentative fremdriftsplan foresl\u00e5s: Oppstart Byr\u00e5dsbehandling av h\u00f8ringssak: Mars 2024 H\u00f8ringsperiode: Mars \u2013 april 2024 Sluttbehandling i bystyret: Juni 2024 Estimert ressursbruk: Planen blir utarbeidet av Bymilj\u00f8etaten innenfor deres budsjett. \u00d8konomiske konsekvenser: Saken har ingen \u00f8konomiske konsekvenser. Planarbeidet vil bli utf\u00f8rt av Bymilj\u00f8etaten innenfor deres budsjett. Byr\u00e5dens vurdering og anbefaling/konklusjon: Byr\u00e5den ser at det i Bergen, p\u00e5 lik linje med mange andre vestlandskommuner, er utfordringer med en \u00f8kende gr\u00e5g\u00e5sbestand. Gjessene beiter p\u00e5 avlinger, og skaper store problemer for landbruket i kommunen. Byr\u00e5den mener det er behov for \u00e5 utarbeid en forvaltningsplan for gr\u00e5g\u00e5s som kan ligge til grunn for en lokal forskrift om utvidet jakttid. Byr\u00e5den anbefaler at det startes arbeid med Forvaltningsplan for gr\u00e5g\u00e5s, i tr\u00e5d med denne saken, samt arbeid med lokal forskrift om utvidet jakttid. Vedtakskompetanse: Byr\u00e5dets fullmakter, vedtatt av Bergen bystyre i sak 378-20 i m\u00f8te 16. desember 2020, \u00a7 2.4 Driftsansvar: Byr\u00e5det har ansvar og myndighet til \u00e5 forest\u00e5 den l\u00f8pende drift av kommunens virksomhet. Herunder \u00e5 beslutte igangsetting av planarbeid i kommunens regi, jamf\u00f8r gjeldende planinstruks, byr\u00e5dssak 1034/20. Byr\u00e5d for byutvikling innstiller til byr\u00e5det \u00e5 fatte f\u00f8lgende vedtak: Arbeid med Forvaltningsplan for gr\u00e5g\u00e5s og lokal forskrift for utvidet jakttid startes opp i tr\u00e5d med denne saken. Dato: 23. januar 2024 Christine Kahrs Byr\u00e5d for byutvikling Dokumentet er godkjent elektronisk. 2 "
}