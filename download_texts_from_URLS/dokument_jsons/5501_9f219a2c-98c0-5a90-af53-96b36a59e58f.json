{
  "dokument_id": "9f219a2c-98c0-5a90-af53-96b36a59e58f",
  "doc_type": "case_presentation",
  "kommune": 5501,
  "tittel": "Orientering om utarbeidelse av forskrift om utleie av sm\u00e5 elektriske kj\u00f8ret\u00f8y p\u00e5 offentlig grunn",
  "url": "https://innsyn.tromso.kommune.no/application/getMoteDokument?dokid=2001849661",
  "tekst": "Arkivsaksnr. 24/16796-1 Saksbehandler Cathrine Falck Saksgang M\u00f8tedato Kommunalt r\u00e5d for mennesker med nedsatt 28.10.2024 funksjonsevne Eldrer\u00e5det 28.10.2024 Ungdomsr\u00e5det Orientering om utarbeidelse av forskrift om utleie av sm\u00e5 elektriske kj\u00f8ret\u00f8y p\u00e5 offentlig grunn Kommunedirekt\u00f8rens innstilling til vedtak: Saken tas til orientering Stig Tore Johnsen Mette Moh\u00e5g Kommunedirekt\u00f8r Avdelingsdirekt\u00f8r for bymilj\u00f8 1 Hva saken gjelder Orientering om det p\u00e5g\u00e5ende arbeidet med \u00e5 utarbeide forskrift for utleie av sm\u00e5 elektriske kj\u00f8ret\u00f8y p\u00e5 offentlig grunn i Troms\u00f8 kommune. Arbeidet omfatter regulering av elsparkesykler for \u00e5 sikre en trygg og b\u00e6rekraftig bruk av byens offentlige rom. Saksutredning Troms\u00f8 kommune er i en prosess med \u00e5 utarbeide en lokal forskrift som skal regulere utleie av sm\u00e5 elektriske kj\u00f8ret\u00f8y p\u00e5 offentlig grunn, som inkluderer elsparkesykler. Denne forskriften er viktig for \u00e5 kunne h\u00e5ndtere de muligheter og utfordringer som elsparkesyklene medf\u00f8rer, og for \u00e5 sikre at virksomheten kan styres p\u00e5 en forsvarlig og effektiv m\u00e5te. Kommunen har hatt en god dialog med utleieakt\u00f8rene siden de f\u00f8rste elsparkesyklene ble utplassert i 2021/2022. Samtidig ser man et \u00f8kt behov for regulering p\u00e5 grunn av den \u00f8kende bruken og markedsutviklingen. Bakgrunnen for forskriften Troms\u00f8 kommune har per i dag ingen direkte mulighet til \u00e5 regulere utleieakt\u00f8rene for elsparkesykler. Dette er spesielt n\u00f8dvendig etter H\u00f8yesteretts avgj\u00f8relse i HR-2021-2510-A, som slo fast at kommuner ikke kan motsette seg utsetting av elsparkesykler p\u00e5 allment tilgjengelige offentlige arealer uten hjemmel i lov. For \u00e5 kunne tilpasse utleiedriften til de lokale forholdene, er en lokal forskrift et viktig virkemiddel. En slik forskrift vil gi kommunen myndighet til \u00e5 innf\u00f8re klare regler for bruken av elsparkesykler p\u00e5 offentlig grunn. Arbeidsgruppe Arbeidet med forskriften gjennomf\u00f8res av en arbeidsgruppe med representanter fra enhetene for: veg, eiendom, byplan, og park, idrett og friluft i Troms\u00f8 kommune. Gruppen har ogs\u00e5 hentet inn faglige innspill fra Troms fylke, Troms\u00f8 politi, utleieakt\u00f8r og erfaringer fra andre kommuner. Dette for \u00e5 sikre en helhetlig tiln\u00e6rming til de utfordringene som reguleringen av elsparkesyklene medf\u00f8rer. Forskrift for utleie av sm\u00e5 elektriske kj\u00f8ret\u00f8y p\u00e5 offentlig grunn Forskriften vil gi kommunen handlingsrom til \u00e5 stille krav til utleieakt\u00f8rene gjennom en tillatelsesordning. Denne ordningen vil omfatte vilk\u00e5r for bruk av tillatelsen, antall kj\u00f8ret\u00f8y, soneinndeling, parkeringsregler, hastighetsbegrensninger og tilgjengelighet. Kommunen kan ogs\u00e5 regulere utleiesesongen og innf\u00f8re tiltak som nattestenging i helger for \u00e5 sikre trygg bruk av offentlige arealer. Forskriften \u00e5pner ogs\u00e5 for gebyrer basert p\u00e5 selvkostprinsippet, og gir mulighet til \u00e5 justere reguleringen p\u00e5 kort varsel i forbindelse med spesielle arrangementer, som for eksempel 17. mai. Form\u00e5let med forskriften Form\u00e5let med forskriften er \u00e5 legge til rette for at utleie av sm\u00e5 elektriske kj\u00f8ret\u00f8y p\u00e5 offentlig grunn bidrar til fremkommelige og trygge offentlige rom, samt en effektiv forvaltning som fremmer klimavennlige l\u00f8sninger og et godt lokalmilj\u00f8. Kommunen \u00f8nsker \u00e5 fremme bruken av elsparkesykler som en del av et fleksibelt og b\u00e6rekraftig transportsystem, samtidig som de negative sidene ved bruken reduseres. Behovet for en lokal forskrift Per i dag har Troms\u00f8 kommune ikke vedtatt en slik forskrift, og er dermed avhengig av frivillig samarbeid med utleieakt\u00f8rene for \u00e5 regulere bruken av elsparkesykler. Ved \u00e5 vedta en lokal forskrift vil kommunen f\u00e5 n\u00f8dvendig reguleringsmyndighet, noe som vil gi mulighet til \u00e5 tilpasse bruken av elsparkesykler til Troms\u00f8s lokale forhold og sikre et fremkommelig og trygt byrom for alle. Det er viktig \u00e5 p\u00e5peke at forskriften ikke vil forby elsparkesykler, men heller s\u00f8rge for en balansert regulering som adresserer utfordringene, slik som feilparkering og hastighet. I den forbindelse \u00f8nsker arbeidsgruppa innspill for \u00e5 adressere utfordringene, og forslag til tiltak. For 2 \u00e5 sikre \u00e5penhet og medvirkning, skal forslaget til forskrift sendes p\u00e5 h\u00f8ring i tr\u00e5d med forvaltningsloven \u00a7 37 annet ledd, slik at ber\u00f8rte parter kan gi sine synspunkter. Tiltak og reguleringer Forskriften vil kunne innf\u00f8re reguleringer som soner med kj\u00f8reforbud, parkeringsforbud, og hastighetsbegrensninger. Videre kan kommunen regulere antall operat\u00f8rer, maksimalt antall elsparkesykler, og innf\u00f8re begrensninger p\u00e5 sesong og \u00e5pningstider, som for eksempel nattestenging mellom kl. 23:00 og 05:00 i helgene. Andre tiltak som vurderes, inkluderer lyd- og lysbegrensninger p\u00e5 elsparkesyklene, spesielt om natten. Hva kommunen ikke kan regulere Det er visse omr\u00e5der der kommunen ikke har reguleringsmyndighet. Dette inkluderer bruk av elsparkesykler i privat eie, kj\u00f8ring p\u00e5 fortau (som er en nasjonal oppgave), krav til arbeidsvilk\u00e5r for utleieakt\u00f8rer, og krav om sikkerhetsutstyr for brukere, som hjelm. I tillegg kan kommunen ikke regulere konsekvensene av kj\u00f8ring under p\u00e5virkning eller ved overtredelse av fartsgrenser. Konklusjon Det orienteres om det p\u00e5g\u00e5ende arbeidet med forskriften for utleie av sm\u00e5 elektriske kj\u00f8ret\u00f8y p\u00e5 offentlig grunn i Troms\u00f8 kommune. Dette er en viktig del av arbeidet med \u00e5 sikre trygg og effektiv bruk av elsparkesykler i byens offentlige rom, samtidig som man tar hensyn til b\u00e5de mobilitetsbehov og universell utforming. Forskriften planlegges ferdigstilt innen november/desember 2024. Vedtakskompetanse Kommunestyret Vedlegg 3 "
}