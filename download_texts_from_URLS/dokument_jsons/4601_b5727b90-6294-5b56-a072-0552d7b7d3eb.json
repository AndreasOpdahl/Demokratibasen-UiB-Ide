{
  "dokument_id": "b5727b90-6294-5b56-a072-0552d7b7d3eb",
  "doc_type": "case_attachment",
  "kommune": 4601,
  "tittel": "Kommuneplanens arealdel KPA 2027 (planID 71740000). Oppstart av planarbeid og h\u00f8ring/offentlig ettersyn av planprogram",
  "url": "https://bergen.kommune.no/politikere-utvalg/api/fil/bk360/11734619/Kommuneplanens-arealdel-KPA-2027-planID-71740000-Oppstart-av-planarbeid-og-horing-offentlig-ettersyn-av-planprogram",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2024/169016-2 Kommuneplanens arealdel KPA 2027 (planID 71740000). Oppstart av planarbeid og h\u00f8ring/offentlig ettersyn av planprogram Hva saken gjelder: Saken gjelder formell oppstart av rullering (endring) av kommuneplanens arealdel (KPA 2018), og h\u00f8ring og offentlig ettersyn av forslag til planprogram, i tr\u00e5d med plan- og bygningsloven (PBL) \u00a7\u00a7 11-12 og 11-13. Hovedoppgaven i denne rulleringen av KPA er \u00e5 forenkle bestemmelsene. De politiske ambisjonene er at KPA skal legge til rette for: \u2022 flere boliger \u2022 mer n\u00e6ringsutvikling \u2022 raskere saksbehandling \u2022 fortetting med lavere konfliktniv\u00e5 Arealdelen (KPA) utgj\u00f8r sammen med samfunnsdelen (KPS) en samlet kommuneplan. Samfunnsdelen tar for seg overordnede m\u00e5lsettinger, strategier og prioriteringer, og arealdelen gir f\u00f8ringer for hvordan arealene i kommunen kan brukes. Byr\u00e5det har i Klosterhagen-erkl\u00e6ringen uttrykt en ambisjon om \u00e5 rullere KPS og KPA parallelt. Byr\u00e5det behandlet den 24.10.2024 sak (1280/24) om innretningen av arbeidet med rullering av KPA. Det ble gjennom saken gitt f\u00f8lgende f\u00f8ringer for det videre planarbeidet: - Planarbeidet avgrenses i hovedsak til rullering av bestemmelsene, karttekniske justeringer og innarbeiding av KDP BL\u00c5E (kommunedelplanen for Birkeland, Liland, \u00c5dland og Espeland). - Arealstrategien oppdateres ved behov, i tr\u00e5d med utviklingsm\u00e5l i ny KPS. - Eventuelle prinsippsaker avgrenses. - Planarbeidet f\u00f8lger prosessm\u00e5l og effektm\u00e5l som beskrevet i saken. - Planarbeidet skal organiseres utfra m\u00e5lsetting om planvedtak i innv\u00e6rende bystyreperiode. Planprogram F\u00f8r planarbeidet startes opp m\u00e5 det utarbeides et planprogram. Planprogrammet fastsetter hvordan planarbeidet skal foreg\u00e5, hvilke temaer som skal utredes, og eventuelt hvilke metoder som skal benyttes for utredningene. Det skal ogs\u00e5 omtale hvordan kommunen vil jobbe med medvirkning. Forslag til planprogram sendes p\u00e5 h\u00f8ring samtidig med varsel om oppstart av planarbeid. Planprogrammet fastsettes av bystyret etter h\u00f8ringen. Innholdet i planprogrammet: Forslag til planprogram inneholder fem kapitler. I planprogrammet gj\u00f8res det rede for: - planprosessen (kapittel 1) - medvirkning (kapittel 2) 1 - planarbeidet (kapittel 3) - utredninger og analyser (kapittel 4) - f\u00f8ringer (kapittel 5) Planprosess (kapittel 1) Planprogrammet er \u201coppskriften\u201d p\u00e5 planarbeidet og beskriver hvordan arbeidet med rullering av arealdelen til kommuneplanen skal gjennomf\u00f8res. M\u00e5l, tema og oppgaver som vektlegges i planarbeidet omtales, og planprogrammet redegj\u00f8r for viktige milep\u00e6ler i det kommende planarbeidet. Planprogrammet beskriver ogs\u00e5 hvordan Bergen kommune vil informere og involvere innbyggere, myndigheter og profesjonelle akt\u00f8rer underveis og forholdet til statlige og regionale f\u00f8ringer. I forkant av rullering av KPA har byr\u00e5det startet arbeidet med Kommuneplanens samfunnsdel (KPS), som vil gi f\u00f8ringer for arbeidet med Kommuneplanens arealdel. Ny KPS for Bergen kommune planlegges sendt p\u00e5 h\u00f8ring tidlig i 2025. Utviklingsm\u00e5l i KPS vil innarbeides i planprogram til KPA f\u00f8r det fremmes for politisk behandling i bystyret. Arealstrategien skal svare p\u00e5 nasjonale og regionale forventninger til kommunal arealplanlegging om klima- og milj\u00f8m\u00e5l som reduserer utslipp, arealbeslag og transportbehov. Nye utviklingsm\u00e5l og f\u00f8ringer som vedtas gjennom KPS kan medf\u00f8re behov for oppdatering av gjeldende arealstrategi. Omfanget av endringer er p\u00e5 dette tidspunktet ikke kjent. Strategisk temakart Bergen 2030 viser prioriterte omr\u00e5der for fortetting, bydelssenter, kollektivakser og n\u00e6ringsomr\u00e5der (figur 1). Figur 1 Arealstrategi Medvirkning (kapittel 2) I forslag til planprogrammet gis det en grundig beskrivelse av muligheten for medvirkning i alle ledd av planprosessen. Siden planprogrammet skal sette rammene for resten av planarbeidet er det s\u00e6rlig det som vil v\u00e6re aktuelt \u00e5 gi innspill til. Den f\u00f8rste h\u00f8ringen er samtidig en melding om oppstart. Innspill og forslag til selve planforslaget er nyttig \u00e5 f\u00e5 tidlig i prosessen. Det kan v\u00e6re konkrete innspill knyttet til bestemmelsene, eller til KDP BL\u00c5E. Innspill til oppstart og planprogrammet blir gjennomg\u00e5tt og vurdert etter h\u00f8ringsrunden er over. Innspill som ligger utenfor rammene av rulleringen vil ikke behandles i denne omgang, i tr\u00e5d med byr\u00e5det sitt premiss om at planarbeidet i hovedsak skal avgrenses til rullering av bestemmelsene, karttekniske justeringer og innarbeiding av KDP BL\u00c5E. Alle innspill vil likevel f\u00f8lge saken til den politiske behandlingen. Det er avgj\u00f8rende \u00e5 sikre god informasjon gjennom hele prosessen. Kommunens nettsider vil v\u00e6re hovedkanalen for informasjon b\u00e5de til profesjonelle akt\u00f8rer og innbyggere. I tillegg til kunngj\u00f8ring gjennom avis og nettsider, legges det blant annet opp til f\u00f8lgende medvirkning: - Bransjetreff - Tematiske frokostm\u00f8ter - Bydelsvise m\u00f8ter - Samarbeid med de tre kommunale medvirkningsr\u00e5dene - Dialogm\u00f8ter/tematiske arbeidsm\u00f8ter med sentrale akt\u00f8rer, blant annet Statsforvalteren i Vestland og Vestland fylkeskommune. Ved behov vil byr\u00e5det benytte prinsippsaker som en metode for forankring av beslutninger til bystyret. Dette gjelder tema som kan ha behov for politisk forankring i bystyret f\u00f8r planforslaget ferdigstilles for endelig vedtak. Prinsippsaker er ment \u00e5 ta ned prosessrisiko 2 utfra m\u00e5lsetting om at ny KPA skal kunne vedtas i innev\u00e6rende bystyreperiode. Det er p\u00e5 n\u00e5v\u00e6rende tidspunkt ikke avklart hvilke tema som kan ha behov for forankring i bystyret. Grunneiere og interessenter innenfor kommunedelplan Birkeland, Liland, \u00c5dland og Espeland vil f\u00e5 en tettere oppf\u00f8lging enn \u00f8vrige grunneiere i kommunen. Bakgrunnen er at der skal det gj\u00f8res arealvurderinger innenfor KDP BL\u00c5E sin planavgrensning. Planarbeidet (kapittel 3) Rullering av bestemmelser Bergen kommune gjennomf\u00f8rte sommeren 2024 en \u00e5pen, digital evaluering av KPA 2018. Basert p\u00e5 blant annet resultatene i evalueringen, vurderte byr\u00e5det at det viktigste i denne rulleringen blir \u00e5 forbedre bestemmelsene til KPA. Byr\u00e5det \u00f8nsker en \u00e5 gjennomf\u00f8re en rask prosess frem mot en bedre kommuneplan. M\u00e5let er \u00e5 vedta en ny KPA i innev\u00e6rende bystyreperiode. Med utgangspunkt i byr\u00e5dets ambisjoner for planarbeidet, er det i forslag til planprogram satt f\u00f8lgende m\u00e5l for ny KPA: Figur 2. M\u00e5l for ny KPA Planarbeidet vil utfra dette fokusere p\u00e5 f\u00f8lgende tema: - Kunnskapsgrunnlag - Verdiskaping og sysselsetting - Klimarisiko - Plankrav - \u00d8kt boligbygging - Kvalitet i den bygde byen - Uteoppholdsareal - St\u00f8y - Parkering - Opprydding - Tilgjengelige plandokumenter For en utfyllende beskrivelse av temaene vises det til forslag til planprogram kapittel 3, side 14. Tekniske justeringer av plankartet Byr\u00e5det har besluttet at endringer av plankart skal avgrenses til tekniske justeringer, foruten endringer knyttet til KDP BL\u00c5E. Det er i planprogrammet beskrevet at de tekniske justeringene vil omfatte endringer av hensynssoner, samt endringer for \u00e5 f\u00e5 KPA til \u00e5 samsvare med reguleringsplaner som er vedtatt etter KPA 2018. Arealinnspill p\u00e5 enkelteiendommer kommer ikke til \u00e5 bli behandlet i denne rulleringen. Kommunedelplan Birkeland, Liland, \u00c5dland og Espeland Dagens KPA 2018 har et st\u00f8rre hvitt felt uten arealform\u00e5l (figur 3). Dette er planomr\u00e5det til kommunedelplan for Birkeland, Liland, \u00c5dland og Espeland (KDP BL\u00c5E, vedtatt 2017, figur 3 4). Begge planene ble utarbeidet relativt parallelt, med intensjon om at KDP BL\u00c5E skulle innarbeides i KPA 2018. Av ulike grunner ble dette ikke fulgt opp n\u00e5r KPA ble politisk behandlet og vedtatt i 2019. Det er verken i plan- og bygningsloven eller i Nasjonal produktspesifikasjon for arealplan gitt anledning for \u00e5 videref\u00f8re denne karttekniske l\u00f8sningen. KDP BL\u00c5E m\u00e5 derfor innarbeides i sin helhet i ny KPA, med tilsvarende arealform\u00e5l og overordnet sonedeling som resten av kommunen. Figur 3 og 4. Omriss av KPA og KDP BL\u00c5E P\u00e5 bakgrunn av at KDP BL\u00c5E m\u00e5 innarbeides i ny KPA meldes det ogs\u00e5 om oppstart av planprosess for \u00e5 oppheve kommunedelplanen (PBL \u00a711-17). Utredninger og analyser (kapittel 4) En utfyllende beskrivelse av foresl\u00e5tte utredningstema inng\u00e5r i forslag til planprogram kapittel 4. Utredninger og analyser skal fungere som grunnlagsdokumenter for utarbeidelse av nye bestemmelser, og vil v\u00e6re vedlegg til planen. Det legges opp til \u00e5 utarbeide utredninger og analyser om f\u00f8lgende tema: - Risiko- og s\u00e5rbarhetsanalyse (ROS) - Verdiskaping og sysselsetting - Boligbygging og bokvalitet - Parkering Endringer av bestemmelser og justeringer av plankartet slik det er beskrevet i kapittel 3, vurderes \u00e5 ikke falle inn under kriteriene for plikt til konsekvensutredning (KU). Planforslaget vil inneholde planfaglige vurderinger av mulige konsekvenser og virkninger av foresl\u00e5tte endringer i ny KPA. Dersom det i planprosessen blir foresl\u00e5tt endringer som gir vesentlige virkninger for milj\u00f8 og samfunn kan krav til konsekvensutredning likevel inntreffe. Endringer innenfor planomr\u00e5det for KDP BL\u00c5E medf\u00f8rer krav om KU. Tema som er aktuelle \u00e5 utrede er blant annet naturmangfold, jordvern, st\u00f8y og transportl\u00f8sninger. Ved utarbeiding av konsekvensutredning skal veileder T-1493 \u00abKonsekvensutredninger kommuneplanens arealdel\u00bb legges til grunn. F\u00f8ringer for planarbeidet (kapittel 5) I kapittel 5 i planprogrammet redegj\u00f8res det for statlige, regionale og lokale f\u00f8ringer relevante for rullering av KPA. Lovgrunnlaget f\u00f8lger av Plan- og bygningsloven som gir 4 rammene for prosess og innhold i kommuneplanens arealdel. Planen skal fremme b\u00e6rekraftig utvikling, og sikre langsiktige l\u00f8sninger for bruk og vern av ressurser. I tillegg er forvaltning av areal og verdier som naturmangfold, matjord, kulturminner, vassdrag med mer regulert i andre lover. I tillegg skal Nasjonale forventninger og Statlige planretningslinjer legges til grunn for all kommunal planlegging. Fremdrift og videre prosess Etter vedtak i foreliggende sak vil det gjennomf\u00f8res h\u00f8ring og offentlig ettersyn av forslag til planprogram, medvirkningstiltak samt mottak og vurdering av h\u00f8ringsinnspill. Justert planprogram vil legges frem for bystyret i l\u00f8pet av h\u00f8sten 2025. Det er i forslag til planprogram vist f\u00f8lgende fremdriftsplan for arbeidet: Figur 5. Forslag til fremdrift. Korreksjon: Plan- og bygningsetaten oversender fagnotat med planprogram til politisk behandling f\u00f8r sommeren 2025. Bystyret f\u00e5r planprogrammet til behandling tidlig h\u00f8st 2025 Fagetatens vurdering og anbefaling: Plan- og bygningsetaten anbefaler f\u00f8lgende vedtak: 1. I medhold av plan- og bygningslovens \u00a7 11-12 startes det opp planarbeid for rullering av kommuneplanens arealdel, KPA2027, ArealplanID 71740000. 2. Forslag til planprogram datert 17.12.2024 legges ut til offentlig ettersyn, jf plan- og bygningsloven \u00a7 11-14. 3. I medhold av plan- og bygningsloven \u00a7 11-17 varsles det oppheving av: Kommunedelplan Birkeland, Liland, \u00c5dland og Espeland, arealplanID 61020000. \u00d8konomiske konsekvenser: Vedtak om oppstart av planarbeid og h\u00f8ring av forslag til planprogram har ingen direkte \u00f8konomiske konsekvenser for Bergen kommune. Det tas sikte p\u00e5 at det videre arbeidet med ny KPA finansieres innenfor vedtatte budsjettrammer ved omdisponering av eksisterende personalressurser. Byr\u00e5dens vurdering og anbefaling/konklusjon: Byr\u00e5d for byutvikling er sv\u00e6rt positiv til at arbeidet med rullering av KPA n\u00e5 formelt settes i gang, gjennom vedtak av oppstart og h\u00f8ring av planprogram. Rullering av KPA er en h\u00f8yt prioritert sak for byr\u00e5det, og b\u00e5de erfaringer og evaluering av KPA 2018 viser det er et stort behov for forenkling og tydeliggj\u00f8ring av bestemmelsene. Byr\u00e5det har derfor besluttet \u00e5 gj\u00f8re gjeldende KPA bedre, og vil i denne rulleringen f\u00f8rst og fremst arbeide med bestemmelsene. Bestemmelsene i kommuneplanens arealdel utgj\u00f8r sammen med plankartet det juridiske grunnlaget for s\u00f8knader om tiltak etter plan- og bygningsloven. Bestemmelsene skal 5 supplere arealform\u00e5lene og hensynssonene som er vist p\u00e5 plankartet, og utformingen av bestemmelsene har stor betydning for hvordan f\u00f8ringer og juridiske rammer i KPA oppfattes og praktiseres. Byr\u00e5det \u00f8nsker \u00e5 \u00e5pne for mer boligbygging og n\u00e6ringsutvikling i hele kommunen, \u00e5 sikre raskere og mer effektive og forutsigbare reguleringsplanprosesser, og en mindre detaljert KPA. Byr\u00e5d for byutvikling mener en opprydding i bestemmelsene er det mest effektive og viktigste virkemiddelet til \u00e5 n\u00e5 disse m\u00e5lene, med utgangspunkt i gjeldende KPA. Byr\u00e5den mener Plan- og bygningsetaten har utarbeidet et godt forslag til planprogram og lagt opp til en god og realistisk plan for \u00e5 kunne vedta ny KPA i innev\u00e6rende periode. Byr\u00e5den vil understreke viktigheten av at tidsplanen holdes. Planprogrammet utgj\u00f8r et solid grunnlag for \u00e5 varsle oppstart, og for det videre planarbeidet. Byr\u00e5den har likevel kommentarer til enkelte temaer, som omtales i p\u00e5f\u00f8lgende avsnitt. Medvirkning og involvering Et kommuneplanarbeid kjennetegnes av stor bredde i de tema som tas opp, b\u00e5de diskusjoner p\u00e5 overordnede, strategiske tema og innspill helt ned p\u00e5 niv\u00e5 med enkelteiendommer. Byr\u00e5den er opptatt av at prosessen med rullering av KPA skal sikre \u00e5penhet, forutsigbarhet og medvirkning for alle. I forslag til planprogram er medvirkning godt redegjort for, og byr\u00e5den st\u00f8tter forslag til medvirkningsopplegg. Det er for byr\u00e5den viktig at det gjennomf\u00f8res gode medvirkningsprosesser for innbyggere, n\u00e6ringsliv, organisasjoner og overordnede myndigheter. Byr\u00e5den vil benytte regionalt planforum som en arena for dialog med statlige og regionale organer. Regionalt planforum har som form\u00e5l \u00e5 bidra til gjensidig informasjon, dr\u00f8fting og avklaring av plansp\u00f8rsm\u00e5l og sektorinteresser mellom kommuner, fylker og sektormyndigheter. Det legges opp til \u00e5 presentere forslag til planprogram for regionalt planforum i februar. Byr\u00e5den \u00f8nsker ogs\u00e5 \u00e5 invitere til m\u00f8ter eksempelvis for den enkelte bydel, i l\u00f8pet av den kommende h\u00f8ringsrunden. Det er for byr\u00e5den viktig \u00e5 f\u00e5 innspill og lytte til hvilke kvaliteter innbyggere, frivillige og profesjonelle akt\u00f8rer \u00f8nsker seg i byen, eller i sitt n\u00e6romr\u00e5de. Byr\u00e5den ser frem til en god og inkluderende medvirkningsprosess. Det er ogs\u00e5 \u00f8nskelig \u00e5 ha en god dialog med bystyrets organer gjennom planprosessen. Det er positivt at planprogrammet viser spesifikt til samarbeid med medvirkningsr\u00e5dene, og byr\u00e5den forventer at disse ivaretas p\u00e5 en god m\u00e5te. Byr\u00e5den vil minne om at Bergen kommune har fire medvirkningsr\u00e5d. I tillegg til Ungdomsr\u00e5det, Kommunalt r\u00e5d for personer med funksjonsnedsettelse og Eldrer\u00e5det, har byr\u00e5det etablert et Ruspolitisk r\u00e5d som m\u00e5 inkluderes i arbeidet. Byr\u00e5den mener det skal v\u00e6re en konstruktiv dialog med bystyret. F\u00f8rst og fremst er det viktig \u00e5 ivareta formell forankring av prinsipielle avklaringer, dersom problemstillinger eller veivalg i planarbeidet utl\u00f8ser behov for dette. I tillegg kan det v\u00e6re nyttig med et uformelt samarbeid med bystyret i planprosessen, som eksempelvis verksteder eller annen form for dialog. Byr\u00e5den vil vurdere hvordan involveringen av bystyret kan ivaretas, med m\u00e5lsetting om at bystyret f\u00e5r et planforslag til sluttbehandling innen sommeren 2027, som bystyret vil stille seg bak. For \u00e5 f\u00e5 dette til kan det v\u00e6re behov for uformell dialog, i tillegg til eventuelle prinsippsaker. 6 Planarbeidet Byr\u00e5den vurderer at forslag til planprogram i stor grad f\u00f8lger opp f\u00f8ringer gitt i byr\u00e5dssak 1280/24 om rullering av KPA. Det er i planprogrammet satt fokus p\u00e5 hvordan KPA kan \u00e5pne for mer boligbygging, og sikre at dette skjer med kvaliteter som gj\u00f8r den fremtidige byen robust for klimaendringer, trygg \u00e5 bo i og attraktiv \u00e5 flytte til. I forslag til planprogram redegj\u00f8res det for boligpotensialet som i dag finnes i Bergen kommune. Byr\u00e5den registrerer at Bergen kommune har en god teoretisk boligreserve. Mange vil likevel p\u00e5st\u00e5 at flere av prosjektene vil v\u00e6re sv\u00e6rt krevende \u00e5 kunne realisere, blant annet p\u00e5 grunn av manglende infrastruktur, tunge rekkef\u00f8lgekrav eller fordi en utbygging vil v\u00e6re i strid med overordnede f\u00f8ringer. Bergen m\u00e5 sikre at det bygges nok boliger. Det er et stort behov for \u00e5 bygge rimelige boliger som er \u00f8konomisk tilgjengelig for flere, familieboliger og sosial boligbygging. Dette krever utbyggingsomr\u00e5der i alle bydeler i tillegg til sm\u00e5husfortetting, fortetting langs kollektivknutepunkt og allerede planlagte transformasjonsomr\u00e5der. Mange nok boliger kan bidra til \u00e5 dempe boligprisveksten, og kan dermed gi flere boliger som folk har r\u00e5d til \u00e5 kj\u00f8pe og bo i. Byr\u00e5den mener derfor det er s\u00e6rlig viktig at ny KPA \u00e5pner for tilstrekkelig med boligbygging, b\u00e5de p\u00e5 kort og lang sikt, og legger til rette for flere gjennomf\u00f8rbare prosjekter. Det er \u00f8nskelig at slik utbygging i stor grad skjer innenfor kommunens viktige byutviklingsomr\u00e5der som Mindemyren, Arna, Nyg\u00e5rdstangen, Laksev\u00e5g og Dokken. Byr\u00e5den er ogs\u00e5 opptatt av at ny boligbygging og utviklingsprosjekter ivaretar sosial infrastruktur som motvirker ensomhet og utenforskap. Dette er veldig viktig for samfunnsutviklingen i Bergen. Enkle grep som attraktive fellesarealer, som fungerer som gode m\u00f8teplasser i boligbygg og i nabolag, bidrar til \u00e5 redusere ensomhet og utenforskap. En god og livskraftig by krever ogs\u00e5 gode oppvekstsvilk\u00e5r og utfoldelsesmuligheter der folk bor, med vekt p\u00e5 n\u00f8dvendig sosial infrastruktur, gr\u00f8ntomr\u00e5der, idrettsanlegg og fritidstilbud. Ogs\u00e5 dette perspektivet m\u00e5 ivaretas n\u00e5r bestemmelsene gjennomg\u00e5s. Selv om boligutvikling er viktig m\u00e5 KPA ogs\u00e5 ivareta n\u00e6ringsutvikling. Verdiskaping og n\u00e6ringsvirksomhet er grunnleggende for Bergen og regionens utvikling. Bergen kommune m\u00e5 tiltrekke seg innbyggere og n\u00e6ringsvirksomheter som sikrer fremtidig skatteinngang og \u00f8konomisk b\u00e6rekraft. Dette kan gi oss \u00f8konomisk handlingsrom til \u00e5 v\u00e6re en by som inkluderer alle. Bergen m\u00e5 bli en attraktiv etableringskommune for n\u00e6ringsvirksomheter, og sm\u00e5- og mellomstore bedrifter m\u00e5 sikres rammevilk\u00e5r som stimulerer til vekst. B\u00e5de i den tette byen, og i omr\u00e5der satt av til plasskrevende n\u00e6ringer og industri, m\u00e5 n\u00e6ringslivet sikres gode rammevilk\u00e5r i KPA, innenfor klima- og milj\u00f8messige b\u00e6rekraftige rammer. Byr\u00e5den opptatt av \u00e5 \u00e5pne for utvikling i alle byens bydeler, bygdesamfunnene og prim\u00e6rn\u00e6ringer innenfor bygrensen m\u00e5 ogs\u00e5 gis utviklingsmuligheter. Arkitekturhistorien og kulturmilj\u00f8et gir Bergen s\u00e6rpreg, og er viktig for identitet og fellesskap. Den er en ressurs som ikke kan fornyes, og m\u00e5 forvaltes p\u00e5 en god og ansvarlig m\u00e5te. Samtidig er Bergen hele tiden i utvikling gjennom handel, samarbeid og kontakt med omverdenen. Byr\u00e5det er opptatt av at Bergen skal vokse og v\u00e6re en drivkraft i regionen. Det er derfor viktig at sikrer h\u00f8y arkitektonisk kvalitet og god tilpasning til historisk bebyggelse og kulturmilj\u00f8et n\u00e5r vi utvikler byen. Byr\u00e5det har satt i gang arbeid med en arkitekturveileder for \u00e5 ytterligere styrke og tydeliggj\u00f8re forventningene til hvordan vi skal ivareta og utvikle Bergen som en vakker by med s\u00e6rpreg. God arkitektur og god stedstilpassing er veldig viktig n\u00e5r vi fortetter i den bygde byen, og kan ogs\u00e5 bidra til et lavere konfliktniv\u00e5 i enkelte prosjekter. I arbeidet med rullering av KPA m\u00e5 bestemmelsene om arkitektur og stedstilpassing gjennomg\u00e5s for \u00e5 sikre at Bergen ogs\u00e5 i fremtiden er en vakker by. Gjennomgangen m\u00e5 ogs\u00e5 sikre at arkitekturen er funksjonell og l\u00f8ser flere behov p\u00e5 en god og b\u00e6rekraftig m\u00e5te. Det parallelle arbeidet med arkitekturveileder blir en viktig ressurs i arbeidet. 7 Byr\u00e5den er opptatt av at arealbruk og byutvikling er godt tilpasset n\u00f8dvendig infrastruktur, sentrale transport\u00e5rer, kollektivtransport, jernbane, bybane og stambusstilbud. Strategien med fortetting langs kollektiv\u00e5rene styrker en b\u00e6rekraftig byutvikling og bidrar til reduksjon i personbiltrafikken. Byvekstavtalene er et forpliktende areal- og transportpolitisk samarbeid mellom stat, fylke og kommune, og er inng\u00e5tt for \u00e5 sikre en mer helhetlig og ensartet arealpolitikk i hele det funksjonelle byomr\u00e5det. De statlige m\u00e5lsetningene med byvekstavtaler er \u00e5 utvikle attraktive byer med god mobilitet og fremkommelighet, og med mindre lokal luftforurensning, st\u00f8y og klimagassutslipp. Avtalen for Bergensregionen (2019-2029) sikrer 13.3 mrd kroner i statlige midler i avtaleperioden til \u00e5 gjennomf\u00f8re gode og helt n\u00f8dvendige areal- og transporttiltak i regionen. For Staten er byvekstavtalen et viktig virkemiddel for \u00e5 oppn\u00e5 m\u00e5lsettingen om nullvekst i personbiltrafikken og samordnet areal- og transportlegging. Avtalen forsterker p\u00e5 denne m\u00e5ten nasjonale og regionale f\u00f8ringer for arealplanlegging i avtalekommunene. Det understrekes at statlige og regionale f\u00f8ringer er gjeldende uavhengig av byvekstavtalen. Byvekstavtalen kan sette begrensninger for handlingsrommet i arbeidet med ny KPA med tanke p\u00e5 endringer som utfordrer nasjonal og regional politikk, og som kan oppfattes som avtalebrudd. Dette representerer en risiko for tapte midler til \u00e5 finansiere viktige kollektiv-, samferdsels- og mobilitetsprosjekter i Bergen. Byr\u00e5det har landet p\u00e5 at gjeldende arealstrategi for Bergen (Strategisk temakart BERGEN2030) legges til grunn for denne rulleringen av KPA, samtidig som at plankartet med gjeldende sonestruktur st\u00e5r seg. Byr\u00e5den vurderer at Statlige retningslinjer for arealplanlegging og arealbruk i utgangspunktet er sikret god oppf\u00f8lging p\u00e5 denne m\u00e5ten. Bergen er allerede bygget ut med omr\u00e5der som har lav kollektivdekning. Derfor m\u00e5 kommunen tilrettelegge for fornuftig transport og parkering for disse omr\u00e5dene. Det er derfor positivt at parkering er eget utredningstema i planprogrammet. Parkering er viktig for mange bergensere, enten det er i tilknytning til hjem, arbeid, handel eller turomr\u00e5der. Riktig parkeringsdekning i nye bolig- og n\u00e6ringsprosjekter er viktig for \u00e5 \u00f8ke prosjektets attraktivitet for barnefamilier, ivareta behovene til n\u00e6ringsakt\u00f8rer, \u00f8ke tilgjengeligheten og redusere fremmedparkering. I tillegg er riktig parkeringsdekning ogs\u00e5 et sentralt sp\u00f8rsm\u00e5l i flere av kommunens egne utbyggingsprosjekter, da dette p\u00e5virker b\u00e5de prosjekt\u00f8konomi og logistikken til ansatte, enten knyttet til arbeidsoppgaver eller for \u00e5 f\u00e5 hverdagslogistikken til \u00e5 g\u00e5 opp. Byr\u00e5den mener at spennet i parkeringsdekning som i dag finnes i KPA kan utnyttes bedre, og at parkeringsbestemmelsene i st\u00f8rre grad m\u00e5 differensieres for \u00e5 sikre riktig parkeringsdekning p\u00e5 riktig sted. Det er ogs\u00e5 viktig at planprosessen resulterer i gode og tydelige avklaringer om hvilke krav som skal gjelde til parkering. En god dialog med overordnede myndigheter er viktig for \u00e5 f\u00e5 p\u00e5 plass bestemmelser om parkering som gir forventningsavklaringer og forutsigbare prosesser for kommende reguleringsplaner. Bergen er en by med mange kilometer attraktiv sj\u00f8linje, og bergenserne bruker sj\u00f8- og strandsone b\u00e5de til rekreasjon, fritidsaktiviteter og n\u00e6ringsutvikling. Det er viktig \u00e5 ta hensyn til viktige naturverdier i strandsonen for fremtidige generasjoner, men det er ogs\u00e5 viktig at sj\u00f8n\u00e6re omr\u00e5der er tilgjengelige og kan brukes. Det m\u00e5 unders\u00f8kes hvordan vi kan legge til rette for mer bruk i strandsonen, samtidig som viktige omr\u00e5der med h\u00f8y natur- og landskapsverdi ogs\u00e5 sikres. Eksempler p\u00e5 tilrettelegging for bruk kan v\u00e6re bruksendring av verneverdige naust og sj\u00f8boder til n\u00e6ringsform\u00e5l og allmennyttige form\u00e5l, tilrettelegging for rekreasjon og fritidsfiske gjennom brygger og tilsvarende anlegg og n\u00e6ringstiltak. Byr\u00e5den er opptatt av at dette er forhold som m\u00e5 unders\u00f8kes i planarbeidet n\u00e5r bestemmelsene gjennomg\u00e5s, og at ogs\u00e5 her m\u00e5 det f\u00f8res en god dialog med overordnede myndigheter for forventningsavklaringer og for \u00e5 tydeliggj\u00f8re Bergens \u00f8nske om en forenkling og tydeliggj\u00f8ring av f\u00f8ringene for tilrettelegging og bruk av sj\u00f8n\u00e6re arealer p\u00e5 en hensiktsmessig m\u00e5te. 8 KDP BL\u00c5E Kommunedelplan for Birkeland, Liland, \u00c5dland og Espeland (KDP BL\u00c5E) skal innarbeides i kommuneplanen med tilsvarende arealform\u00e5l og overordnet sonedeling som resten av kommunen. Det varsles samtidig oppstart av oppheving av KDP BL\u00c5E. Byr\u00e5den mener det blir s\u00e6rskilt viktig at alle ber\u00f8rte parter innenfor KDP BL\u00c5E blir godt informert i l\u00f8pet av opphevingsprosessen, og det er positivt at planprogrammet tar h\u00f8yde for dette. Konklusjon Byr\u00e5den anbefaler p\u00e5 bakgrunn av forannevnte at det varsles oppstart og at forslag til planprogram legges ut til h\u00f8ring og offentlig ettersyn. Byr\u00e5den anbefaler samtidig at det startes opp arbeid med oppheving av KDP BL\u00c5E. Byr\u00e5den vurderer dette som n\u00f8dvendige grep da dagens hvite felt i KPA, som omfatter KDP BL\u00c5E, ikke kan videref\u00f8res. N\u00e5r omr\u00e5det f\u00e5r en soneinndeling lik den resten av kommunen, vil det v\u00e6re sv\u00e6rt uhensiktsmessig \u00e5 beholde KDP BL\u00c5E som plangrunnlag. Dette vil skape store utfordringer i plan- og byggesaksbehandling, og det vil generelt v\u00e6re vanskelig \u00e5 forst\u00e5 hvilke form\u00e5l og bestemmelser som gjelder. Byr\u00e5den \u00f8nsker \u00e5 skape en forutsigbar situasjon for alle parter og interessenter i omr\u00e5det, og mener at innarbeiding av KDP BL\u00c5E i KPA, og p\u00e5f\u00f8lgende oppheving av planen, bidrar til dette. Byr\u00e5den \u00f8nsker samtidig \u00e5 v\u00e6re tydelig p\u00e5 at KDP BL\u00c5E er en vedtatt og gyldig plan helt frem til et eventuelt vedtak om oppheving i bystyret. Vedtakskompetanse: Byr\u00e5dets fullmakter punkt 2.16 i bystyresak 462/24. Byr\u00e5dets fullmakter som kollegium - fastsatt av byr\u00e5det 22.04.2021 i sak 1119-21, punkt 13. Byr\u00e5det vedtar oppstart av arbeid med kommuneplan, og h\u00f8ring og offentlig ettersyn av planprogram og planforslag, jf. plan- og bygningsloven (plandelen) \u00a7\u00a7 11-4, 11-12, 11-13, 11-14 og 4-1. For endring og oppheving av kommuneplan gjelder samme bestemmelser som for utarbeiding av ny plan, jf. PBL \u00a7 \u00a7 11-17. Byr\u00e5d for byutvikling innstiller til byr\u00e5det \u00e5 fatte f\u00f8lgende vedtak: 1. I medhold av plan- og bygningslovens \u00a7 11-12 startes det opp planarbeid for rullering av kommuneplanens arealdel, KPA 2027, arealplanID 71740000. 2. Forslag til planprogram datert 17.12.2024 legges ut til offentlig ettersyn, jf. plan- og bygningsloven \u00a7 11-14. 3. I medhold av plan- og bygningsloven \u00a7 11-17 startes det opp planarbeid for oppheving av Kommunedelplan Birkeland, Liland, \u00c5dland og Espeland, arealplanID 61020000. Dato: 21. januar 2025 Christine Kahrs Byr\u00e5d for byutvikling Dokumentet er godkjent elektronisk. Vedlegg: Fagnotat datert 18.12.2024 med f\u00f8lgende vedlegg: - Forslag til planprogram datert 17.12.2024 9 "
}