{
  "dokument_id": "aec13ae2-0aa1-53e7-a43c-937b8a00ffa4",
  "doc_type": "case_presentation",
  "kommune": 4601,
  "tittel": "Innbyggerforslag - ford\u00f8mmelse av Israels handlinger i Palestina og Gaza",
  "url": "https://bergen.kommune.no/politikere-utvalg/api/fil/bk360/11015634/Framstilling-Innbyggerforslag-fordommelse-av-Israels-handlinger-i-Palestina-og-Gaza",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/99456-7 Innbyggerforslag - ford\u00f8mmelse av Israels handlinger i Palestina og Gaza Hva saken gjelder: Bystyrets kontor har mottatt et innbyggerforslag som er innsendt fra Kommunal- og moderniseringsdepartementets side minsak.no. Forslaget er mottatt 16.06.24 og forslagsstiller er Marie Steller Odland. Forretningsutvalget har i m\u00f8te 13. august 2024 i sak 264/24 fattet f\u00f8lgende vedtak: 1. Innbyggerforslag \u00abOpprop til Bergen kommune om ford\u00f8mmelse av Israels handlinger i Palestina og Gaza\u00bb tas opp til realitetsbehandling. 2. Byr\u00e5det bes om \u00e5 saksbehandle forslaget og fremlegge sak for bystyret senest til m\u00f8te i bystyret den 17. desember 2024. Utvalg for finans, kultur og n\u00e6ring avgir innstilling i saken. Innbyggerforslaget er mottatt 16.06.2024 og bystyret skal ta stilling til innbyggerforslaget seks m\u00e5neder etter det er fremmet. Innbyggerforslaget lyder slik: Opprop til Bergen kommune om ford\u00f8mmelse av Israels handlinger i Palestina og Gaza Hei, Vi er en gruppe med sm\u00e5barnsforeldre som er dypt bekymret over den eskalerende volden og de alvorlige humanit\u00e6re konsekvensene det har for sivile palestinere, spesielt barn og familier i Gaza og p\u00e5 Vestbredden. Selv om dette er en kompleks konflikt med dype historiske r\u00f8tter, mener vi at Israels blokade, bosettingsutbygging p\u00e5 okkupert land og uforholdsmessige bruk av makt er i strid med folkeretten og grunnleggende menneskerettigheter. Vi oppfordrer Bergen kommune til \u00e5: - Offisielt ford\u00f8mme Israels brudd p\u00e5 folkeretten og krenkelser av palestinernes menneskerettigheter. - Oppfordre regjeringen til \u00e5 ta en tydeligere rolle i \u00e5 legge press p\u00e5 Israel for \u00e5 respektere folkeretten og gjenoppta reelle fredsforhandlinger. - St\u00f8tte organisasjoner gjennom \u00f8konomiske bidrag som jobber for konflikth\u00e5ndtering og forsoning i Bergen. - Understreke betydningen av dialog, gjensidig respekt og en rettferdig tostatsl\u00f8sning som sikrer begge parters rettigheter. - Boikotte Israel gjennom en bevissthet ved innkj\u00f8p av varer i kommunen. Vi oppfordrer kommunen til \u00e5 ikke kj\u00f8pe israelske varer og produkter, og der det er mulig st\u00f8tte palestinske bedrifter og produsenter. Vi h\u00e5per dere kan ta dette opp i Byr\u00e5det. 1 Byr\u00e5dets vurdering og anbefaling/konklusjon: Byr\u00e5det deler bekymringen for volden i Gaza, og de humanit\u00e6re konsekvensene dette har. De menneskelige skjebnene og lidelsene ber\u00f8rer oss b\u00e5de som politikere og mennesker, Kommunen er ingen utenrikspolitisk akt\u00f8r Bergen har status som menneskerettighetsby, og Bergen kommune skal f\u00f8rst og fremst sikre at innbyggernes menneskerettigheter blir respektert og sikret. Kommunen framhever ogs\u00e5 menneskerettighetene i v\u00e5re internasjonale relasjoner, og bruker v\u00e5r markedsmakt til \u00e5 sikre at menneskerettighetene respekteres internasjonalt. Ansvaret for utenrikspolitikk ligger p\u00e5 nasjonalt niv\u00e5 og Bergen kommune er derfor ingen utenrikspolitisk akt\u00f8r. Utenriksministeren understreker at situasjonen i Gaza er katastrofal, med rundt 40.000 drepte siden terrorangrepet 7. oktober. I skyggen av grusomhetene i Gaza utspiller det seg en alvorlig situasjon p\u00e5 Vestbredden, som blir verre for hver dag som g\u00e5r. Selv om Norge vil opprettholde sine relasjoner til Israel, har Norge v\u00e6rt tydelig i sin kritikk av den ulovlige okkupasjonen, m\u00e5ten krigen i Gaza har v\u00e6rt f\u00f8rt p\u00e5 og lidelsene dette har p\u00e5f\u00f8rt den palestinske sivilbefolkningen. Selv om en l\u00f8sning p\u00e5 den lange og kompliserte konflikten virker mer krevende enn p\u00e5 lenge, mener byr\u00e5det at det internasjonale samfunnet plikter \u00e5 bidra for \u00e5 avslutte krigshandlingene og f\u00e5 p\u00e5 plass en tostatsl\u00f8sning. Dette ligger utenfor kommunens kompetanse og ansvarsomr\u00e5de. St\u00f8tte til det j\u00f8diske og palestinske milj\u00f8et i Bergen Mens regjeringen er ansvarlig for norsk utenrikspolitikk, mener byr\u00e5det at Bergen kommune b\u00f8r bidra gjennom dialog, humanit\u00e6r st\u00f8tte og oppf\u00f8lging av det j\u00f8diske og palestinske milj\u00f8et i Bergen. Byr\u00e5det bevilget kr. 500 000 i humanit\u00e6r bistand til henholdsvis Kirkens N\u00f8dhjelp og Norges R\u00f8de Kors sitt arbeid i Gaza i desember 2023. Bergen kommune har hatt en l\u00f8pende kontakt med b\u00e5de det j\u00f8diske og palestinske milj\u00f8et i Bergen b\u00e5de f\u00f8r og etter at krigshandlingene p\u00e5 Gaza eskalerte. Dette er en del av byr\u00e5dets arbeid med mangfold. Kommunen arrangerte en samling for alle palestinere i Bergen i desember 2023 der ulike organisasjoner ble invitert inn, behov for tiltak ble kartlagt og det ble informert om ulike tilbud. Bergen kommune har ogs\u00e5 bevilget tilskuddsmidler til en frivillig organisasjon (100 000 kroner fra midler som kom fra IMDI) i desember 2023 for \u00e5 drive kontaktetablering, aktiviteter og samtaler med muslimsk ungdom som er spesielt opptatt av situasjonen i Midt\u00f8sten. Det var ogs\u00e5 et eget seminar om dette temaet mellom Vest politidistrikt, moskeene i Bergen og Bergen kommune i september. Det viktige her er denne m\u00e5lgruppens egen opplevelse av situasjonen som innbygger i Bergen. Bergen skal v\u00e6re en \u00e5pen og inkluderende by for alle innbyggere uavhengig av etnisk bakgrunn, religi\u00f8s tilh\u00f8righet eller seksuell orientering. Bergen kommune har en nulltoleranseholdning til rasisme, islamofobi og diskriminering. Boikott Byr\u00e5det mener at boikott av israelske varer er et uegnet virkemiddel for \u00e5 markere solidaritet med de som er rammet av krigen, bedre den humanit\u00e6re situasjonen i Gaza eller bidra til en varig l\u00f8sning av konflikten. Norge og Israel er parter i WTO-avtalen, som sikrer at alle m\u00e5 f\u00f8lge samme kj\u00f8reregler for handel over landegrensene. En vidtrekkende boikott av israelske selskaper kan medf\u00f8re konflikt med Norges folkerettslige forpliktelser. For Israel er det kun territoriet Israel kontrollerte f\u00f8r 4. juni 1967, som er omfattet av WTO- avtalen. En boikott av varer eller produkter fra de okkuperte omr\u00e5dene vil v\u00e6re lovlig, og det 2 finnes en merkeordning innf\u00f8rt av EU- domstolen i 2019 som sier at varer produsert i okkuperte landomr\u00e5der skal merkes s\u00e6rskilt og kunne spores. Slike varer og tjenester vil heller ikke v\u00e6re omfattet av frihandelsavtalen mellom EFTA-statene og Israel, da denne avtalen er geografisk avgrenset til \u00e5 gjelde varer produsert p\u00e5 territoriet til en EFTA-stat eller Israel. Utenriksdepartementet har uttalt at boikott rettet mot varer og tjenester produsert i bosettinger p\u00e5 okkupert omr\u00e5de ikke strider mot Norges internasjonale forpliktelser p\u00e5 handelsrettens omr\u00e5de. Utenriksminister Espen Barth Eide uttalte 7. mars 2024 at regjeringen \u00abfrar\u00e5der norsk n\u00e6ringsliv \u00e5 drive handel og n\u00e6ringsvirksomhet som bidrar til \u00e5 opprettholde de folkerettsstridige israelske bosetningene\u00bb. Selv om dette gir et signal som ogs\u00e5 kan synes relevant for norske kommuner, er det byr\u00e5dets vurdering at frar\u00e5dingen f\u00f8rst og fremst er rettet mot norsk n\u00e6ringsliv, og ikke kommunal anskaffelsesvirksomhet. Byr\u00e5det mener at boikott av land eller landomr\u00e5der er et utenrikspolitisk sp\u00f8rsm\u00e5l det b\u00f8r fattes vedtak om p\u00e5 nasjonalt niv\u00e5. Oppfordringen i innbyggerforslaget ligger dermed utenfor kommunens ansvarsomr\u00e5de. Bergen kommune stiller krav om ivaretakelse av grunnleggende menneskerettigheter i alle kommunens anskaffelser over kr.100.000,- p\u00e5 omr\u00e5der som er opplistet som h\u00f8yrisikogrupper av Direktoratet for forvaltning og \u00f8konomistyring (DF\u00d8). Kommunen har rutiner for kontraktsoppf\u00f8lging p\u00e5 disse anskaffelsesomr\u00e5dene, men har ingen politikk per i dag p\u00e5 \u00e5 boikotte varer basert p\u00e5 opprinnelsesland. \u00d8konomiske konsekvenser: Byr\u00e5det har ikke gjort vurderinger av \u00f8konomiske konsekvenser for forslagene som ligger utenfor kommunens ansvar eller kompetanse. Det er ikke \u00f8konomiske konsekvenser utover gjeldende budsjett p\u00e5 punktet som omhandler dialog og st\u00f8tte til organisasjoner i Bergen. Begrunnelse for framleggelse til bystyret: Oppgaver for Bergen bystyre 2019-2023 pkt 3.7 Innbyggerforslag Bystyret tar stilling til innbyggerforslag som fyller kriteriene iht. \u00a7 12-1 i kommuneloven. Bystyret tar stilling til om innbyggerforslag skal avvises. Byr\u00e5det innstiller til bystyret \u00e5 fatte f\u00f8lgende vedtak: 1. Innbyggerforslaget \u00abford\u00f8mmelse av Israels handlinger i Palestina og Gaza\u00bb avvises ettersom forslaget framsetter oppfordringer som ligger utenfor kommunens ansvar og kompetanse, eller omtaler oppgaver kommunen allerede gjennomf\u00f8rer. 2. Bystyrets kontor informerer forslagsstiller om vedtaket og begrunnelse for at forslaget avvises. Dato: 17. september 2024 Marte Joan Monstad fung. byr\u00e5dsleder Dokumentet er godkjent elektronisk. Vedlegg: Sak 264/24 til Forretningsutvalget: Innbyggerforslag - Opprop til Bergen kommune om ford\u00f8mmelse av Israels handlinger i Palestina og Gaza 3 "
}