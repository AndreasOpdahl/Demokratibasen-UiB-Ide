{
  "dokument_id": "5ac2027e-3d2e-5844-bd86-ccff898efdd2",
  "doc_type": "case_attachment",
  "kommune": 4601,
  "tittel": "Tilleggsnotat 2 til sak. 33/25: Oppgradering av utstillingslokaler i Permanenten, Kode 1. Utvidelse av gjennomf\u00f8ringsvedtak, sak 15/22, og forslag til delvis omdisponering av vedtatt budsjettramme. ",
  "url": "https://bergen.kommune.no/politikere-utvalg/api/fil/bk360/12360525/Tilleggsnotat-2-til-sak-33-25-Oppgradering-av-utstillingslokaler-i-Permanenten-Kode-1-Utvidelse-av-gjennomforingsvedtak-sak-15-22-og-forslag-til-delvis-omdisponering-av-vedtatt-budsjettramme-",
  "tekst": " Byr\u00e5dsavdeling for finans Til Intern korrespondanse Bystyrets kontor V\u00e5r referanse: 2021/86655-16 Saksbehandler: Mette Kristin Gjerde Fra Dato: 24. mars 2025 Byr\u00e5dsavdeling for finans Tilleggsnotat 2 til sak. 33/25: Oppgradering av utstillingslokaler i Permanenten, Kode 1. Utvidelse av gjennomf\u00f8ringsvedtak, sak 15/22, og forslag til delvis omdisponering av vedtatt budsjettramme. Under behandlingen av saken i utvalg for finans, kultur og n\u00e6ring 12. mars 2025, ble det av utvalget bedt om fremleggelse av sluttrapport etter befaring av tilstand p\u00e5 loftet p\u00e5 Permanenten utf\u00f8rt av Norconsult AS. Denne sluttrapporten er tidligere oversendt bystyret som tilleggsnotat til saken. Som en del av arbeidet med saken, og p\u00e5 bakgrunn av ulik informasjon som har kommet frem i sakens gang, har jeg sett det n\u00f8dvendig \u00e5 ytterligere unders\u00f8ke prosjektet som ble gjennomf\u00f8rt i 2015/2016. Gjennom medias dekning av saken er det ogs\u00e5 fremkommet ulike opplysninger, som det er behov for \u00e5 utdype og presisere. Form\u00e5let med dette tilleggsnotat nummer to er \u00e5 gi bystyret ytterligere informasjon som kan bidra til sakens opplysning. Det skal besvare noen av sp\u00f8rsm\u00e5lene som har kommet oppi behandlingen av saken, samt utdype og presisere opplysninger som er kommet i media. Om prosjektet som ble gjennomf\u00f8rt av Etat for utbygging i 2015/2016 Det er n\u00e6rmere 10 \u00e5r siden prosjektet ble gjennomf\u00f8rt, noe som gj\u00f8r at innhenting av informasjon om prosjektet har v\u00e6rt vanskelig. Opplysningene som gis her er derfor basert p\u00e5 informasjon fra kommunens dav\u00e6rende saksarkiv (BKSAK), og informasjon innhentet fra prosjektlederen som hadde ansvar for prosjektet i 2016. Prosjektlederen er n\u00e5 er pensjonist. I sitt m\u00f8te 12. mai 2015 fattet Komit\u00e9 for finans gjennomf\u00f8ringsvedtak i sak 67-15, der det i sakspremissene var skrevet f\u00f8lgende om hva prosjektet skulle omfatte: Prosjektet omfatter i hovedsak omlegging av taktekking, kontroll av og utbedring av r\u00e5teskader i takkonstruksjonen, utbedring av fasader i indre g\u00e5rdsrom og tiltak for utbedring av lekkasjer. Takflatene er tekket med forskjellige materialer; skifertekking, b\u00e5ndtekking og papp-/membrantekking. All tekking skal omlegges og i tillegg skal de fleste av takvinduene og takkuplene gjentettes, samt at skadede glassruter i glasstaket skal skiftes. Over inngangspartiet i fasaden mot Nordahl Bruns gate er det lekkasje inn i bygningen og det er her beskrevet tiltak for utbedring av disse lekkasjene, samt rens av deler av denne fasaden. G\u00e5rdsromsfasadene har skader i pussen og det skal foretas utbedring av disse skadene, samtidig skal alle vinduer i disse fasadene skiftes ut. Det er mistanke om omfattende r\u00e5teskader i vegger som b\u00e6rer glasstaket (pyramide) over hovedtrapperom og det skal utf\u00f8res reparasjonsarbeider i tilknytning til dette. Glasstaket skal rehabiliteres, det samme gjelder \"rekkverk\" i forbindelse med glasstak. Prosjektet som EFU gjennomf\u00f8rte p\u00e5 Permanenten i 2015/16 omfattet hovedsakelig rehabilitering av takoverflaten, deler av fasader inkludert en del sikkerhetsvinduer og installering av nye ventilasjonsaggregater. Utbedring av inneklima i 2. og 3. etasje og mangler knyttet til brannsikkerhet som omtales i artikkelen i BT, var alts\u00e5 ikke en del av EFU sitt prosjekt, men ble utf\u00f8rt i regi av KODE selv, noe som var praksis tilbake i 2015/16. Prosjektet i 2015/16 ble utf\u00f8rt som en generalentreprise med \u00c5sane Byggmesterforretning som generalentrepren\u00f8r. I en slik kontraktsform engasjerer byggherren selv \u2013 i dette tilfellet Bergen kommune \u2013 et eget firma med ansvar for prosjekteringen. Kontrakt for prosjektering ble inng\u00e5tt i 2014 med selskapet Arkitektskap AS. F\u00f8lgende inngikk i oppdraget til de prosjekterende i 2014: P\u00e5 grunn av takets alder og mange \u00e5r med manglende vedlikehold, er taket p\u00e5 Permanenten i s\u00e5 d\u00e5rlig forfatning at det er behov for en omfattende rehabilitering av hele taket. Det har v\u00e6rt gjort mange reparasjoner p\u00e5 grunn av gjentagende lekkasjer. Det kan se ut som om det er pyramiden med glasstak som er i d\u00e5rligst forfatning. Det antas at hele taket m\u00e5 tekkes p\u00e5 nytt inklusiv nye lekter og underlagspapp. Det kan v\u00e6re f\u00f8lgeskader p\u00e5 sutak og konstruksjoner etter lekkasjene. Sweco har nylig utarbeidet en tilstandsrapport for bygningen. Sweco setter tilstanden p\u00e5 taket til TG 2. Kontrakten med generalentrepren\u00f8r \u00c5sane Byggmesterforretning (\u00c5BF) ble inng\u00e5tt i 2015. Basert p\u00e5 den prosjekterte l\u00f8sningen fra Arkitektskap AS, var generalentrepren\u00f8rens oppdrag \u00e5 skifte yttertaket. Dette omfattet omlegging av skifertak og kobbertekking, nye sl\u00f8yfer og ny papptekking. Oppdraget var s\u00e5ledes p\u00e5 oversiden av selve sutaket. Utbedring av selve takkonstruksjonen var alts\u00e5 ikke en del av det prosjektet som ble lyst ut og gjennomf\u00f8rt av generalentrepren\u00f8ren, noe som ogs\u00e5 har v\u00e6rt uttalt av \u00c5BF i media. Av grunner nevnt helt innledningsvis, har jeg ikke lyktes med \u00e5 finne \u00e5rsaken til at takkonstruksjonen ikke var en del av det gjennomf\u00f8rte prosjektet, p\u00e5 tross av at Komit\u00e9 for finans sitt gjennomf\u00f8ringsvedtak tilsa noe annet. Takkonstruksjonen ble rehabilitert fra innsiden p\u00e5 tidlig 2000-tall i regi av dav\u00e6rende Bergen kommunale bygg (BKB). Takkonstruksjonen b\u00e6rer preg av at rehabiliteringen p\u00e5 2000-tallet ble utf\u00f8rt med limtredragere p\u00e5 kryss og tvers, noe som gjorde at det var vanskelig \u00e5 beregne styrken p\u00e5 b\u00e6rende konstruksjoner. I ettertid har Norconsult sine unders\u00f8kelser avdekket at den tidligere rehabiliterte takkonstruksjonen burde v\u00e6rt en del av prosjektet i 2015/16. Entreprisemodeller der byggherren selv engasjerer prosjekterende \u2013 slik som i prosjektet p\u00e5 Permanenten - ble i hovedsak forlatt som kontraktstrategi av Etat for utbygging i 2016-2018 og erstattet av totalentrepriser eller samspillsentrepriser. Dette som f\u00f8lge av at modellene gir uklare grensesnitt og uklare ansvarsforhold. Dette var et valg ogs\u00e5 mange andre offentlige byggherrer gjorde i samme tidsrom Kontroll med generalentrepren\u00f8rens utf\u00f8rte prosjekt Det ble i mai/juni 2016 foretatt en overtagelsesforretning der Bergen kommune som byggherre formelt overtok kontraktsarbeidene fra \u00c5BF. Signert protokoll f\u00f8lger som vedlegg 1. Det er gjort en merknad vedr\u00f8rende ikke sluttf\u00f8rt taknedl\u00f8p ved gatel\u00f8p mot fasade \u00f8st. Det presiseres at dette nedl\u00f8pet ikke er relatert til utf\u00f8rte takarbeider, og dette ble utsatt grunnet krav om etablering av fordr\u00f8yningskum. Nedl\u00f8p og kum er montert i ettertid. Det skal ogs\u00e5 opplyses om at det for dette prosjektet ikke ble gjennomf\u00f8rt ett-\u00e5rs garantibefaring. Som kjent handlet prosjektet om rehabilitering av yttertaket. Etter hva jeg har kunnet ta rede p\u00e5, ble det vurdert \u00e5 v\u00e6re vanskelig \u00e5 gjennomf\u00f8re ett-\u00e5rs befaring opp\u00e5 et tak etter at stillas var fjernet, begrunnet i \u00f8konomi. Om garanti og reklamasjon Garantitid for utf\u00f8relseskontrakter er 5 \u00e5r i henhold til Norsk standard, med mindre feilen er grov uaktsom. Det ble ikke reklamert fra Bergen kommune sin side innen utl\u00f8pet av garantitiden, og vurderingen som ble gjort da mangelen ble meldt inn, var at det i utgangspunktet ikke var grunnlag for \u00e5 reklamere verken mot generalentrepren\u00f8r eller prosjekterende firma. Bergen kommune pr\u00f8vde likevel \u00e5 reklamere, men dette kravet ble (rettmessig) avvist av generalentrepren\u00f8r. Sluttmelding av prosjektet For prosjekter ferdigstilt f\u00f8r 2018 var det ikke innarbeidet praksis at EFU konsekvent, og uten unntak, innleverte sluttmeldinger p\u00e5 gjennomf\u00f8rte prosjekter. Det var dog delvis en praksis der det ble fremlagt samlesaker over investeringsprosjekter med avlagt sluttregnskap, eksempelvis bystyresak 17-17, men ingen slike saker er funnet \u00e5 inneholde en sluttmelding av den gjennomf\u00f8rte takrehabiliteringen p\u00e5 Permanenten i 2015/2016. Uavhengig av dette finnes det et sluttregnskap for det gjennomf\u00f8rte prosjektet. Dette f\u00f8lger som vedlegg 2a og 2b. Med hilsen Byr\u00e5dsavdeling for finans Jacob M\u00e6hle \u2013 Byr\u00e5d for finans Dokumentet er godkjent elektronisk. Vedlegg: 1. Signert overtagelse Permanenten 2a. Permanenten fra januar 2018. Sammendrag. 2b. Permanenten fra januar 2018. Kopi: Bystyrets kontor - Bjarte Kristiansen Fr\u00f8nsdal "
}