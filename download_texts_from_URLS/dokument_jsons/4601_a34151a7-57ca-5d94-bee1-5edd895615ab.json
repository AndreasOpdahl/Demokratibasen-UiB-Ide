{
  "dokument_id": "a34151a7-57ca-5d94-bee1-5edd895615ab",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 10 fra Eira Martinsen Garrido (SV) om etableringen av et bydelsbibliotek p\u00e5 Sletten",
  "url": "https://bergen.kommune.no/politikere-utvalg/api/fil/bk360/9498566/Svar-pa-skriftlig-sporsmal-nr-10-fra-Eira-Martinsen-Garrido-SV-om-etableringen-av-et-bydelsbibliotek-pa-Sletten",
  "tekst": " BNKI - stab Til Intern korrespondanse Bystyrets kontor V\u00e5r referanse: 2023/276824-3 Saksbehandler: Gerd Nilsen Fra Dato: 15. desember 2023 Byr\u00e5d for n\u00e6ring, kultur og idrett Svar p\u00e5 skriftlig sp\u00f8rsm\u00e5l nr. 10 fra Eira Martinsen Garrido (SV) om etableringen av et bydelsbibliotek p\u00e5 Sletten Biblioteket er blant kommunens viktigste kulturtilbud. Et samlet bystyre i juni 2018 vedtok at biblioteket skulle flyttes fra Land\u00e5s til Sletten (sak 156/18). Det har n\u00e5 g\u00e5tt 5,5 \u00e5r, og et bydelsbibliotek er fortsatt ikke etablert. Slettebakken levek\u00e5rssone scorer svakt p\u00e5 levek\u00e5rsunders\u00f8kelser, og det p\u00e5g\u00e5r n\u00e5 et forprosjekt f\u00f8r det i 2024 skal igangsettes et omr\u00e5del\u00f8ft lokalt. I en trangbodd bydel, med h\u00f8y barnefattigdom og h\u00f8y andel voksne som bor alene, er en ikke-kommersiell m\u00f8teplass som et bydelsbibliotek sv\u00e6rt n\u00f8dvendig. For barn og unge finnes Sletten BibLab, som \u00e5pnet i 2021, hvor en kan l\u00e5ne b\u00f8ker, spill og filmer. BibLab er popul\u00e6rt, men \u00e5pningstiden og plassen er begrenset, og n\u00e5r lokalet benyttes til arrangementer og ungdomsklubb p\u00e5 torsdager begrenser det bibliotekets muligheter til \u00e5 fungere som et bibliotek. Lokalmilj\u00f8et p\u00e5 Sletten mangler m\u00f8teplasser og venter ut\u00e5lmodig p\u00e5 et bydelsbibliotek. I den forbindelse er det lansert en underskriftskampanje med tanke p\u00e5 \u00e5 fremme et innbyggerforslag. Det konkrete forslaget knytter seg til \u00f8nsket om at kommunen skal utrede muligheten for \u00e5 overta et eksisterende bygg som i dag huser en Bunnpris-butikk, Hagerups vei 52, og omgj\u00f8re dette til et bibliotek. Sp\u00f8rsm\u00e5l til byr\u00e5den: 1. Kan byr\u00e5den orientere om fremgangen med bydelsbiblioteket p\u00e5 Sletten, og om Hagerups vei 52 kan v\u00e6re et aktuelt lokale? 2. Hvilke konkrete planer har byr\u00e5det for \u00e5 etablere flere m\u00f8teplasser p\u00e5 Sletten? Svar fra byr\u00e5den: Takk for at du fremhever betydningen av bibliotekets rolle. I saken som det vises til, \u00abNye bibliotekfilialer p\u00e5 Indre Laksev\u00e5g, Sletten, Ytrebygda og Indre Arna\u00bb, fremg\u00e5r det at Land\u00e5s bibliotek skulle flyttes og relokaliseres til Sletten-omr\u00e5det for oppgradering til et st\u00f8rre bydelsbibliotek. I etterkant av vedtaket har det v\u00e6rt gjort diverse tomtes\u00f8k og gjennomf\u00f8rt befaringer i flere lokaler i omr\u00e5det, uten at det har v\u00e6rt funnet fullgode l\u00f8sninger. I 2020 ble Sletten BibLab \u00e5pnet p\u00e5 Sletten senter, som byens minste bibliotek, og i 2021 ble dette utvidet til noe st\u00f8rre lokaler. Det har s\u00e5 langt ikke v\u00e6rt mulig \u00e5 finne et stort nok lokale med egnet plassering til et fullverdig bydelsbibliotek i omr\u00e5det. Bergen Offentlige Bibliotek har bidratt med innspill til ulike kommunale planarbeid i omr\u00e5det, b\u00e5de til arbeidet med Slettebakken idrettsby og til mulighetsstudien for Slettebakken skole. Hagerups vei 52 er en god beliggenhet for et bydelsbibliotek i \u00c5rstad. Bergen kommune eier tomten p\u00e5 Hagerups vei 52, men har en langsiktig festeavtale med Slettebakken Eiendom AS som eier bygget. Det er Etat for eiendom som er ansvarlige for slike kontrakter. Men for begge sp\u00f8rsm\u00e5lene er Slettebakken skole en sentral del av svaret. Det p\u00e5g\u00e5r en konseptvalgutredning for skolen n\u00e5 som ser p\u00e5 en st\u00f8rre skole, med flere m\u00f8teplassfunksjoner, og som virkelig vil bli et hjerte i n\u00e6rmilj\u00f8et slik skolebruksplanen legger opp til. I tillegg ser utredningen p\u00e5 muligheten for \u00e5 etablere et nytt samlet bydelsbibliotek sammen med skolen. I tillegg til biblioteket vil fellesarealer, slik som auditorium og annet p\u00e5 skolen, kunne bli gode m\u00f8teplasser p\u00e5 Sletten i fremtiden. Ellers tror jeg oppgraderingen av Langhaugen videreg\u00e5ende skole vil gj\u00f8re at den blir sentral som en ny m\u00f8teplass, med ny idrettshall, kultursal, flotte uteomr\u00e5der og mye mer. Fylkeskommunen starter n\u00e5 et pr\u00f8veprosjekt p\u00e5 Voss for \u00e5 \u00e5pne videreg\u00e5ende skoler for frivilligheten, og \u00f8nsker \u00e5 utvikle det videre. I planene for nye Langhaugen er det lagt opp til at det skal bli en m\u00f8teplass for n\u00e6rmilj\u00f8et. Som det er informert om tidligere her i utvalget, s\u00e5 jobbes det ogs\u00e5 med tilrettelegging og avklaringer for \u00e5 kunne flytte ungdomsklubben fra Sletten BibLab til Gimle skole. I tillegg er det dialog med omr\u00e5desatsingen om en etablering av en juniorklubb p\u00e5 Sletten i 2024, slik at det ogs\u00e5 vil v\u00e6re m\u00f8teplasser for disse spesifikke m\u00e5lgruppene. Reidar Digranes - Byr\u00e5d for n\u00e6ring, kultur og idrett Dokumentet er godkjent elektronisk. "
}