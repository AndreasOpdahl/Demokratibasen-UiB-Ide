{
  "dokument_id": "aa8d002e-99db-5932-b5f5-7e3378840951",
  "doc_type": "case_presentation",
  "kommune": 4601,
  "tittel": "Delegering av myndighet fra valgstyret - stortings- og sametingsvalget 2025",
  "url": "https://bergen.kommune.no/politikere-utvalg/api/fil/bk360/10258362/Framstilling-Delegering-av-myndighet-fra-valgstyret-stortings-og-sametingsvalget-2025",
  "tekst": " Valgstyret Saksframstilling V\u00e5r referanse: 2024/63324-1 Saksbehandler: Ida Rambech Delegering av myndighet fra valgstyret - stortings- og sametingsvalget 2025 Hva saken gjelder: Kommunene er ansvarlige for forberedelse og gjennomf\u00f8ring av valg. I henhold til valgloven \u00a7 4-5 er det i Bergen kommune et valgstyre som er valgt av bystyret selv. Bystyret skal avgj\u00f8re om det skal v\u00e6re todagers valg, jf. valgloven \u00a7 9-1 (4). Det er ogs\u00e5 bystyret som avgj\u00f8r hvordan kommunen skal deles inn i stemmekretser i henhold til valgloven \u00a7 9-2. Denne myndigheten kan delegeres til valgstyret. Kommunedirekt\u00f8ren kan gis vedtaksmyndighet som ligger til valgstyret etter loven. Kommunelovens bestemmelser om delegering av myndighet til administrasjonen kommer da til anvendelse, jf. kommuneloven \u00a7 13-1 sjette ledd: \u00abEt folkevalgt organ kan gi kommunedirekt\u00f8ren myndighet til \u00e5 treffe vedtak i saker som ikke har prinsipiell betydning, hvis ikke kommunestyret eller fylkestinget selv har bestemt noe annet.\u00bb I et parlamentarisk system vil denne funksjon ligge til byr\u00e5det. Dette passer ikke i forhold til valgordningen, som naturlig er knyttet til bystyret og bystyrets organer. Den administrative delegasjonen m\u00e5 dermed gis til bystyredirekt\u00f8ren. Bystyredirekt\u00f8ren delegeres da myndighet til \u00e5 utf\u00f8re praktiske oppgaver og ta avgj\u00f8relser av ikke-prinsipiell betydning b\u00e5de f\u00f8r, under og etter valget. Bystyredirekt\u00f8ren kan delegere myndighet videre til den eller de personer som har det praktiske ansvaret for ulike funksjoner i forbindelse med gjennomf\u00f8ringen av valget. Valgloven og valgforskriften setter noen begrensninger for hva valgstyret kan delegere. Formuleringen \u00abvalgstyret selv\u00bb brukes enkelte steder i valgloven. Valgstyret selv skal fastsette \u00e5pningstider og steder for forh\u00e5ndsstemmegivning (\u00a7 7-1 (1) og \u00a77-2 (2)) og stemmegivningen p\u00e5 valgtinget (\u00a7 9-1 (5) og \u00a7 9-3 (2)). If\u00f8lge valgloven \u00a7 9-4 kan valgstyret selv velge om kommunen skal bruke et elektronisk manntall eller et papirmanntall p\u00e5 valgdagen. Valgstyret skal orientere Valgdirektoratet om hvilket manntall kommunen skal bruke, senest 31. mai i valg\u00e5ret If\u00f8lge valgloven \u00a7 10-5 bestemmer valgstyret selv hvor stemmesedlene skal telles opp, og if\u00f8lge \u00a7 10-11 (12) om andre opptelling skal gjennomf\u00f8res maskinelt eller manuelt. Valgstyret kan selv, i s\u00e6rlige tilfeller, vedta bruk av stemmeseddelkonvolutt ved forh\u00e5ndsstemming, jf. valgloven \u00a7 7-5 (4). 1 Valgstyret skal iht. valgloven \u00a7 10-15 (2) f\u00f8re protokoll over forberedelsene og gjennomf\u00f8ringen av valget i kommunen. Ved kommunestyrevalg godkjenner eller forkaster valgstyret selv listeforslag og tilbakekallinger av listeforslag, iht. valgloven \u00a7 5-9 (3). \u00d8vrige oppgaver og avgj\u00f8relser, som ikke er av prinsipiell betydning, kan delegeres. Prinsipielle saker krever alltid vedtak i valgstyret og kan ikke delegeres til andre. Dette er eksempler p\u00e5 saker som er prinsipielle og hvor valgstyret m\u00e5 fatte vedtak (ikke en utt\u00f8mmende liste): \u2022 vedta stemmekretser, stemmesteder og \u00e5pningstider \u2022 godkjenne listeforslag \u2022 godkjenne tilbakekalling av listeforslag \u2022 behandle forkastelser av stemmegivninger og stemmesedler \u2022 godkjenne valgoppgj\u00f8ret \u2022 behandle klager ved valget Saker som er av rent praktisk art, vil sjelden v\u00e6re av prinsipiell betydning. Pr\u00f8ving og godkjenning av kurante forh\u00e5ndsstemmegivninger er ikke av prinsipiell betydning, og kan ogs\u00e5 delegeres. Delegeringsvedtaket m\u00e5 leses med den begrensning at den som har f\u00e5tt delegert myndighet har plikt til \u00e5 g\u00e5 tilbake til valgstyret hvis en enkeltsak innenfor en generell fullmakt m\u00e5 anses \u00e5 ha prinsipiell betydning. Forslag til vedtak: 1. Bystyredirekt\u00f8ren delegeres myndighet til \u00e5 utf\u00f8re praktiske oppgaver og fatte avgj\u00f8relser av ikke-prinsipiell betydning b\u00e5de f\u00f8r, under og etter valget. 2. Bystyredirekt\u00f8ren kan videredelegere myndigheten. Dato: 10. juni 2024 Trine P. Gr\u00f8nbech - bystyredirekt\u00f8r Ida Rambech - fagleder valg Dokumentet er godkjent elektronisk. 2 "
}