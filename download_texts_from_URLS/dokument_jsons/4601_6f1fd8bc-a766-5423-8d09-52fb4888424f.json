{
  "dokument_id": "6f1fd8bc-a766-5423-8d09-52fb4888424f",
  "doc_type": "case_presentation",
  "kommune": 4601,
  "tittel": "Oppl\u00f8se vertskommunesamarbeid om samfunnssikkerhet og beredskap",
  "url": "https://bergen.kommune.no/politikere-utvalg/api/fil/bk360/12054327/Framstilling-Opplose-vertskommunesamarbeid-om-samfunnssikkerhet-og-beredskap",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2025/113211-2 Oppl\u00f8se vertskommunesamarbeid om samfunnssikkerhet og beredskap Hva saken gjelder: Bergen kommune har i dag vertskommunesamarbeid om samfunnssikkerhet og beredskap med henholdsvis Ask\u00f8y kommune og \u00d8ygarden kommune. Gjennom denne saken innstiller byr\u00e5det til bystyret \u00e5 l\u00f8se opp disse to vertskommunesamarbeidene. Samarbeidene med de to kommunene er regulert i hver sin samarbeidsavtale, og begge avtalene ligger vedlagt. Vertskommunesamarbeidene har i stor grad v\u00e6rt ivaretatt av etaten Samfunnssikkerhetens hus. Bergen bystyre har, gjennom behandlingen av sak 445/24 Videre organisering av etaten Samfunnssikkerhetens hus, vedtatt \u00e5 avvikle etaten og overf\u00f8re lovp\u00e5lagt ansvar og oppgaver til en ny seksjon for samfunnssikkerhet og beredskap i Byr\u00e5dsleders avdeling. Etaten ble lagt ned og seksjonen ble opprettet 10. mars 2025. Bystyret vedtok ogs\u00e5 \u00e5 be byr\u00e5det g\u00e5 i dialog med Ask\u00f8y og \u00d8ygarden kommune med m\u00e5l om \u00e5 oppl\u00f8se vertskommunesamarbeidene. Bakgrunnen for at byr\u00e5det innstilte til bystyret \u00e5 avvikle etaten og be byr\u00e5det arbeide for \u00e5 oppl\u00f8se vertskommunesamarbeidene var kommunens \u00f8konomiske situasjon. Da etaten ble opprettet ble det lagt til grunn at deler av finansieringen for etablering og drift av Samfunnssikkerhetens hus skulle dekkes av medlemsavgift for kommuner og andre samarbeidspartnere som \u00f8nsket \u00e5 g\u00e5 inn i samarbeidet. Siden langt f\u00e6rre enn forventet \u00f8nsket \u00e5 g\u00e5 formelt inn i samarbeidet hadde etaten langt mindre inntekter enn planlagt. En gjennomgang av etaten viste ogs\u00e5 at prioritering av ikke-lovp\u00e5lagte oppgaver som vertskommunesamarbeid gikk utover kapasiteten til \u00e5 utf\u00f8re lovp\u00e5lagte oppgaver innenfor beredskap. I fagnotatet fra etaten Samfunnssikkerhetens hus til saken om videre organisering av etaten, pekte ogs\u00e5 etaten p\u00e5 at avtalene med Ask\u00f8y og \u00d8ygarden var utfordrende \u00e5 etterleve med dav\u00e6rende kapasitet og ressurser. I henhold til avtalene kan vertskommunesamarbeidet sies opp med umiddelbar virkning dersom deltakerkommunene er enige om det, jf. kommuneloven \u00a7 20-8 f\u00f8rste ledd. I tillegg kan den enkelte deltakerkommune med ett \u00e5rs varsel si opp avtalen om vertskommunesamarbeidet, jf. kommuneloven \u00a7 20-8 andre ledd. For \u00e5 unng\u00e5 \u00e5 m\u00e5tte bemanne opp og tilf\u00f8re byr\u00e5dsleders avdeling \u00f8konomiske midler for \u00e5 ivareta avtalene i ett \u00e5r, ser byr\u00e5det det som mest hensiktsmessig at avtalene sies opp med umiddelbar virkning. Byr\u00e5det har orientert Ask\u00f8y og \u00d8ygarden kommune om at Bergen kommune \u00f8nsker \u00e5 si opp vertskommunesamarbeidene og bedt om en avklaring p\u00e5 hvordan de to kommunene stiller 1 seg til \u00e5 si opp avtalen med umiddelbar virkning. Begge kommunene har gitt positiv tilbakemelding p\u00e5 denne henvendelsen, og de fullstendige svarene ligger vedlagt. Ask\u00f8y kommune peker i sitt svar p\u00e5 at kommunestyret, i forbindelse med behandlingen av budsjett 2025 og handlings- og \u00f8konomiplanen 2025\u20132028, har vedtatt \u00e5 avslutte vertskommunesamarbeidet med Bergen kommune. Med bakgrunn i dette vedtaket bekrefter derfor Ask\u00f8y kommune at de \u00f8nsker \u00e5 si opp vertskommuneavtalen med umiddelbar virkning. \u00d8ygarden kommune peker i sitt svar p\u00e5 at de legger til grunn at vertskommuneavtalen g\u00e5r ut som en konsekvens av at etaten Samfunnssikkerhetens hus er lagt ned og at de anser avtalen som sagt opp med umiddelbar virkning. \u00d8konomiske konsekvenser: Dersom avtalene avvikles umiddelbart vil Bergen kommune miste inntekter fra vertkommunesamarbeidet med Ask\u00f8y kommune og \u00d8ygarden kommuner i 2025, men p\u00e5 den andre siden vil ikke kommunen ha utgifter knyttet til vertskommunesamarbeidene. Disse \u00f8konomiske konsekvensene er allerede innarbeidet i budsjettet for 2025 og handlings- og \u00f8konomiplanen 2025\u20132028. Byr\u00e5dets vurdering og anbefaling/konklusjon: Bergen kommune arbeider systematisk med samfunnssikkerhet og beredskap sammen med mange samarbeidspartnere i offentlig, privat og frivillig sektor. Et godt samarbeid er avgj\u00f8rende for \u00e5 utnytte kompetanse og ressurser p\u00e5 en best mulig m\u00e5te, b\u00e5de for \u00e5 v\u00e6re godt forberedt og for \u00e5 h\u00e5ndtere hendelser. Vertskommunesamarbeidet med Ask\u00f8y og \u00d8ygarden har v\u00e6rt mer omfattende enn det Bergen kommune er p\u00e5lagt i lov og forskrift, samt utfordrende \u00e5 etterleve. Det er derfor byr\u00e5dets vurdering at det er n\u00f8dvendig og hensiktsmessig \u00e5 avslutte vertskommunesamarbeidene. Et godt samarbeid i og med regionen er fremdeles viktig, og byr\u00e5det vil fortsatt prioritere beredskapsnettverk og andre former for samarbeid med omegnskommuner. I og med at Ask\u00f8y kommunestyre allerede har vedtatt \u00e5 tre ut av vertskommunesamarbeidet og at kommunen ogs\u00e5 \u00f8nsker at dette skjer med umiddelbar virkning, anbefaler byr\u00e5det at bystyret vedtar \u00e5 l\u00f8se opp vertskommunesamarbeidet med Ask\u00f8y kommune om samfunnssikkerhet og beredskap med umiddelbar virkning. N\u00e5r det gjelder vertskommunesamarbeidet med \u00d8ygarden kommune, anbefaler byr\u00e5det at bystyret ogs\u00e5 vedtar \u00e5 l\u00f8se opp dette samarbeidet. Det er et krav i kommuneloven \u00a7 20-4 andre ledd at kommunestyrene i begge kommunene m\u00e5 vedta \u00e5 si opp en avtale om vertskommunesamarbeid. Siden oppsigelsen av avtalen ogs\u00e5 m\u00e5 behandles av \u00d8ygarden kommunestyre vil dato for oppl\u00f8sning av samarbeidet tidligst v\u00e6re n\u00e5r kommunestyret har gjort sitt vedtak. If\u00f8lge kommuneloven \u00a7 20-4 siste ledd f\u00f8rste punktum skal statsforvalteren orienteres om opprettelse av vertskommunesamarbeid. Det er ikke et direkte lovkrav at statsforvalteren skal orienteres n\u00e5r et slikt samarbeid oppl\u00f8ses, men byr\u00e5det vil likevel informere statsforvalter dersom bystyret vedtar \u00e5 oppl\u00f8se vertskommunesamarbeidene. N\u00e5r det gjelder vertskommunesamarbeidet med \u00d8ygarden vil byr\u00e5det f\u00f8rst informere statsforvalter om at samarbeidet er oppl\u00f8st, n\u00e5r byr\u00e5det har mottatt bekreftelse fra \u00d8ygarden kommune om at kommunestyret har fattet vedtak om dette. 2 Begrunnelse for framleggelse til bystyret: \u2022 Kommuneloven \u00a7 20-4 andre ledd jf. \u00a7 20-8 f\u00f8rste ledd. \u2022 Reglement for bystyret og utvalgene 2023 \u2013 2027 punkt 5.8.4 Regionalt, interkommunalt og internasjonalt samarbeid a. Strategier for og avtaler om regionalt, interkommunalt og internasjonalt samarbeid. \u2022 Bystyrets vedtak 5 i sak 12/22 og vedtak 5 i sak 61/23 om at eventuelle endringer i avtalen som omfattes av kommuneloven \u00a7 20-4 fremlegges for bystyret. \u2022 Bystyrets vedtak 2 i sak 445/24 der bystyret ber byr\u00e5det g\u00e5 i dialog med Ask\u00f8y og \u00d8ygarden kommune som Bergen kommune i dag har vertskommunesamarbeid med m\u00e5l om at byr\u00e5det kan komme tilbake til bystyret med sak(er) om \u00e5 oppl\u00f8se vertskommunesamarbeidet med Ask\u00f8y og \u00d8ygarden. Byr\u00e5det innstiller til bystyret \u00e5 fatte f\u00f8lgende vedtak: 1. Vertskommunesamarbeidet med Ask\u00f8y kommune om samfunnssikkerhet og beredskap oppl\u00f8ses med umiddelbar virkning. 2. Vertskommunesamarbeidet med \u00d8ygarden kommune om samfunnssikkerhet og beredskap oppl\u00f8ses. Dato: 25. mars 2025 Christine B. Meyer Byr\u00e5dsleder Dokumentet er godkjent elektronisk. Vedlegg: - Samarbeidsavtale om vertskommunesamarbeid \u2013 oppgaver innen samfunnssikkerhet og beredskap mellom Bergen kommune (vertskommune) og Ask\u00f8y kommune (samarbeidskommune). - Samarbeidsavtale om vertskommunesamarbeid \u2013 oppgaver innen samfunnssikkerhet og beredskap mellom Bergen kommune (vertskommune) og \u00d8ygarden kommune (samarbeidskommune) - Svar fra Ask\u00f8y kommune p\u00e5 henvendelse om vertskommunesamarbeid om samfunnssikkerhet og beredskap - Svar fra \u00d8ygarden kommune p\u00e5 henvendelse om vertskommunesamarbeid om samfunnssikkerhet og beredskap 3 "
}