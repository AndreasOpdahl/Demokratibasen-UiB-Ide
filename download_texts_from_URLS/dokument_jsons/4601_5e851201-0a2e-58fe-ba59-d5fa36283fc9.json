{
  "dokument_id": "5e851201-0a2e-58fe-ba59-d5fa36283fc9",
  "doc_type": "case_presentation",
  "kommune": 4601,
  "tittel": "\u00c5rstad, Gnr. 160, Bnr. 654 mfl., Slettemarken, sykehjem, detaljreguleringsplan, planID: 66420000, 2.gangsbehandling",
  "url": "https://bergen.kommune.no/politikere-utvalg/api/fil/bk360/11940258/Framstilling-Arstad-Gnr-160-Bnr-654-mfl-Slettemarken-sykehjem-detaljreguleringsplan-planID-66420000-2-gangsbehandling",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2022/56680-159 \u00c5rstad, Gnr. 160, Bnr. 654 mfl., Slettemarken, sykehjem, detaljreguleringsplan, planID: 66420000, 2.gangsbehandling Hva saken gjelder: Plankonsulent Henning Larsen AS foresl\u00e5r p\u00e5 vegne av forslagstiller Bergen kommune ved Etat for Utbygging detaljregulering for et omr\u00e5de p\u00e5 Slettemarken i \u00c5rstad bydel (figur 1). Planforslaget legger til rette for bygging av et nytt sykehjem med inntil 100 plasser som erstatning for dagens sykehjem og omsorgsboliger. Figur 1 (venstre): Planomr\u00e5det ligger nord for Sletten senter og Tveitevannet i \u00c5rstad bydel og innbefatter deler av parkomr\u00e5det Slettemarken. Planomr\u00e5det ligger i et historisk kulturmilj\u00f8 og omfatter ogs\u00e5 eksisterende boliger. Figur 2 (h\u00f8yre): Perspektivbilde av foresl\u00e5tt nytt sykehjembygg sett fra \u00f8st langs Adolps Bergs vei. Planomr\u00e5det ligger like nord for Sletten senter og Tveitevannet. Omr\u00e5det omfatter eksisterende sykehjem og omsorgsboliger, parkomr\u00e5det ved Slettemarken mot Hagerups vei, og Adolph Bergs vei som er hovedatkomst. S\u00f8r for dagens sykehjem ligger flere kommunale utleieleiligheter og en historisk sveitservilla med h\u00f8y kulturmillj\u00f8verdi. Bakgrunnen for reguleringsprosessen er at Bergen bystyre vedtok i 2016, sak 217/16, \u00abOmsorg med kunnskap - plan for helseinstitusjoner og bolig med held\u00f8gns omsorg i Bergen kommune 2016-2030\u00bb. Denne planen la til grunn en utvidelse av eksisterende Slettemarken sykehjem med inntil 60 plasser, fra eksisterende 30 plasser til totalt 90 plasser. Gjennom reguleringsprosessen er det gjort flere vurderinger av alternative l\u00f8sninger for bevaring, riving og nybygg, ulike l\u00f8sninger for lokalisering, og forskjellige arealkombinasjoner med blant annet studentboliger, barnehager og legesenter. P\u00e5 grunn av et \u00f8kende behov for sykehjemsplasser i kommunen, s\u00e5 er st\u00f8rrelsen p\u00e5 prosjektet underveis \u00f8kt fra 90 til 100 plasser. Den tilgrensende tomten mot nord med \u00abTelenor-bygget\u00bb ble underveis ervervet av kommunen for \u00e5 utvide tomtearealet for det nye sykehjemmet. Sentrale temaer i reguleringsprosessen har v\u00e6rt hensyn til kulturmilj\u00f8et og nabointeresser. Planforslaget omfattes ikke av forskrift om konsekvensutredninger. 1 Beskrivelse av planforslaget Planforslaget forutsetter riving av eksisterende sykehjem og omsorgsboliger for bygge nytt sykehjem innenfor felt o_HOM, helse-/ og omsorgsinstitusjon, se plankart (Figur 3). Utformingen av det nye sykehjemmet er tilpasset kulturmilj\u00f8et i omr\u00e5det ved \u00e5 videref\u00f8re den karakteristiske lamellstrukturen med saltak. Eksisterende boligblokker og boliger videref\u00f8res med boligform\u00e5l. De kommunale utleieleiligheter i boligblokkene mot s\u00f8r reguleres med felt o_BB. Eksisterende privat frittliggende bolig mot s\u00f8r reguleres med felt BF1 mens privat sveitservilla mot s\u00f8r reguleres med felt BF2. Eksisterende tomannsboliger mot nord reguleres med feltene BK1, BK2, BK3. Eksisterende lekeplass reguleres med felt o_LEK. Parkarealet mot vest reguleres med parkform\u00e5l med feltene o_PA1 og o_PA2. Eksisterende gangforbindelse gjennom parken justeres og oppgraderes, og reguleres som gang- og sykkelveier. Felt o_GS3 skal ogs\u00e5 fungere som kj\u00f8rbar gangvei til eksisterende boligblokker. Planforslaget legger til rette for oppgradering av kj\u00f8reveier, fortau og gangforbindelser. Parkeringshus med bilparkering og sykkelparkering for b\u00e5de ansatte og bes\u00f8kende etableres under bakken i kjelleretasje. Se planbeskrivelsen for utfyllende informasjon om planforslaget. Figur 3 (venstre): Plankart med vertikalniv\u00e5 2 (p\u00e5 grunnen) til venstre, og vertikalniv\u00e5 1 (under grunnen) med parkeringskjeller til h\u00f8yre. Figur 4 (h\u00f8yre): Landskapsplan av det nye sykehjemmet, uteomr\u00e5der med sansehage mot s\u00f8r, p\u00e5 nordsiden av bygget er arealer for renovasjon og nedkj\u00f8ring til parkeringskjeller. Figur 5: Langsnitt sett fra s\u00f8r viser foresl\u00e5tt nytt sykehjem, dagens bygg er vist med stiplet linje. Figur 6: Langsnitt fra \u00f8st langs Adolps Bergs vei viser foresl\u00e5tt nytt sykehjem, dagens bygg vist med stiplet linje. 2 Figur 7: Perspektiv av nytt sykehjem sett fra parken i vest. Planstatus Planomr\u00e5det er i KPA2018 i hovedsak avsatt til sone 2 \u2013 byfortettingssone, mens parkomr\u00e5det mot vest er avsatt til Gr\u00f8nnstruktur. Omr\u00e5det omfattes av flere hensynssoner: H570_3 Kulturmilj\u00f8 Land\u00e5s, H820_4 Gjennomf\u00f8ringsone \u2013 Omforming Slettebakken, H410_1 Infrastruktursone \u2013 Konsesjonsomr\u00e5de fjernvarme, H220_3 Gul st\u00f8ysone for trafikkst\u00f8y og H390_2 Faresone Luftforurensning. Slettemarken sykehjem ble i sin tid regulert til leieg\u00e5rdsbebyggelse, \u00e5pen villamessig bebyggelse og kollektive anlegg i reguleringsplan for \u00c5rstad fra 1950, plan-ID: 10525000. Det ble vedtatt en mindre endring av reguleringsplanen i 1994, hvor form\u00e5let ble endret fra bolig til offentlig bygg \u2013 institusjon. Planen har ogs\u00e5 avsatt arealer til atkomst, parkering og felles gr\u00f8ntareal. Prosess og medvirkning Merknader og uttalelser ved offentlig ettersyn Planforslaget ble sendt p\u00e5 h\u00f8ring og lagt ut til offentlig ettersyn 05.05.2023. H\u00f8ringsfristen var 20.06.2023. Det kom inn 14 private merknader og 13 uttalelser fra h\u00f8ringsinstanser. Disse er oppsummert og kommentert av forslagsstiller i merknads- og endringsskjema datert 12.11.2024. Materialet er gjennomg\u00e5tt og vurderes som dekkende for denne saken. I merknadene blir det i hovedtrekk pekt p\u00e5 f\u00f8lgende fra private: \u2022 Naboer i nord \u00f8nsker skjerming fra sti som g\u00e5r fra Adolph Bergs vei til gangveg i vest. Viktig at gangveg gjennom Slettemarken og akebakke i nordre del bevares. \u2022 Uro om trafikktryggheten til barn og unge ivaretas i tilstrekkelig grad. \u2022 Naboer oppfatter ny bebyggelse som dominerende og lite tilpasset omgivelsene med tanke p\u00e5 volum og byggeh\u00f8yder. \u00d8nsker at siktlinjer ivaretas, og at solforholdene ikke forringes. Mener utforming bryter med b\u00e5de kulturmilj\u00f8 og arkitekturstrategi. \u2022 Det vurderes som viktig at det nye sykehjemmet innlemmes p\u00e5 en god m\u00e5te i n\u00e6rmilj\u00f8et og at skjulesteder for handel av ulovlige rusmidler unng\u00e5s. \u2022 Naboer opplever i liten grad at det har v\u00e6rt en god medvirkningsprosess. 3 I uttalelsene blir det i hovedtrekk pekt p\u00e5 f\u00f8lgende fra h\u00f8ringsinstanser: \u2022 Statsforvalteren er positiv til at det bygges sykehjem. Helsevernetaten vurderer at det er viktig \u00e5 skjerme beboerne ved sykehjemmet. \u2022 Helsevernetaten, Byantikvaren, Bymilj\u00f8etaten og Statsforvalteren peker p\u00e5 at det er uheldig at parkareal nedbygges og er kritisk til at omlegging av gang- og sykkelvei i parken g\u00e5r ut over parkareal. \u2022 Statsforvalteren og Barn og unges representant vurderer at utbygging vil p\u00e5virke areal viktig for barn og unge, og at det g\u00e5r p\u00e5 bekostning av lek og opphold. Barn og unges representant peker p\u00e5 sikring av trygg ferdsel i anleggsfase. \u2022 Byantikvaren ber om at nytt bygg m\u00e5 tilpasses kulturmilj\u00f8et og inneha gode varige materialkvaliteter som m\u00e5 sikres i bestemmelser og formingsveileder. Etterlyser bedre illustrasjoner som viser h\u00f8ydeforskjell mellom nybygg og bebyggelse i \u00f8st. \u2022 Byarkitekten er positiv til hovedgrepet i planforslaget og vurderer at prosjektet fremst\u00e5r som godt tilpasset situasjonen og omkringliggende bygningsmilj\u00f8, men peker p\u00e5 potensial i mellomfl\u00f8y for bedre integrasjon med parken. \u2022 Statens vegvesen presiserer at o_GS3 er en gang- og sykkelvei med tillatt kj\u00f8ring til spesifikke eiendommer. Trygg og attraktiv sykkelvei m\u00e5 veie s\u00e6rdeles tungt der dette er en del av prioritert sykkelnett i kommunens sykkelstrategi. Bymilj\u00f8etaten ber om at det gj\u00f8res rede for renovasjonsl\u00f8sning og snumulighet for eiendommer som har tilkomst via o_GS3. \u2022 Vestland fylkeskommune \u00f8nsker samsvar mellom mobilitetsplan og bestemmelser slik at m\u00e5l i mobilitetsplan oppn\u00e5s. \u2022 Bymilj\u00f8etaten vurderer ellers at bevaringsverdige tr\u00e6r skal inkluderes i plangrunnlaget, og at bevaringsverdige tr\u00e6r utenfor o_HOM skal sikres med hensynssone i plankart med tilh\u00f8rende bestemmelser. Endringer etter offentlig ettersyn Endringene som er foretatt etter offentlig ettersyn, kommer frem av merknads- og endringsskjema datert 12.11.2024. Det er gjort f\u00e5 justeringer av planforslaget som l\u00e5 til offentlig ettersyn, men noen merknader har f\u00f8rt til mindre justeringer. Kort oppsummert inneb\u00e6rer endringene: \u2022 Opphold i gangsti o_GG5 utg\u00e5r og form\u00e5let erstattes av bestemmelsesomr\u00e5de #2 som sikrer tverrforbindelse. Slik legges det kun til rette for gjennomgang og ikke opphold. Skjerming mellom \u00f8konomig\u00e5rd og bebyggelse i nord sikres. \u2022 Det skal utarbeides en tiltaksplan for byggeperioden. \u2022 Det er utarbeidet en treplantingsplan som en del av formingsveileder. \u2022 Illustrasjonsplan er utvidet. Fagetatens vurdering og anbefaling: Plan- og bygningsetaten (PBE) har utarbeidet et grundig fagnotat som ligger ved saken. Under oppsummeres kun de mest sentrale vurderingene. Se vedlagt fagnotat for utfyllende informasjon. Form\u00e5l og grep: PBE st\u00f8tter hovedform\u00e5let Helse- og omsorgsinstitusjon og grepet i planforslaget. Plangrep og kulturmilj\u00f8 Plangrepet tar hensyn til kulturmilj\u00f8et ved at bygningsstrukturen til nye sykehjemmet er delt opp i tre lameller med saltak som forbindes med et sentralt tverrg\u00e5ende fellesbygg. \u00d8verste etasje av gavlvegger er utformet smalere for \u00e5 tilpasses kulturmilj\u00f8et. PBE vurderer at sykehjemmets lamellstruktur vil harmonerer med omgivelsene, men ser at ny bebyggelse blir 4 h\u00f8y ovenfor naboliger mot \u00f8st. For \u00e5 dempe den store fasaden mot \u00f8st, s\u00e5 blir bebyggelsen langs Adolps Bergs vei delt opp med hovedinngang og et mellombygg. Dimensjonering og forhold til nabobebyggelse Det nye sykehjemmet blir vesentlig st\u00f8rre enn dagens sykehjem, b\u00e5de i h\u00f8yde og fotavtrykk. Sol-/skygge studien viser at st\u00f8rrelsen p\u00e5 det nye sykehjemmet vil p\u00e5virke uteoppholdsareal for de private eiendommene i \u00f8st. PBE vurderer at etableringen av sykehjemsplasser vektes over hensynet til naboer mot \u00f8st. Det nye sykehjemmet trapper ned h\u00f8yden fra 4 til 3 etasjer mot parken i vest. PBE vurderer at det nye bygget er godt tilpasset vestover mot parken og mot boligblokkene s\u00f8rover. \u00d8konomig\u00e5rd, sti i nord og sosiale utfordringer Dagens sti mellom sykehjem og Telenorbygget skal erstattes av en ny gangforbindelse litt lenger nord. P\u00e5 nordsiden av det nye sykehjemmet planlegges et omr\u00e5de (\u00f8konomig\u00e5rden) for nedkj\u00f8ring til parkeringskjeller, trafo, varelevering, logistikk, renovasjon og inngang til b\u00e5rerom. Det foreg\u00e5r i dag ulovlig salg av rusmidler i omr\u00e5det. PBE vurderer at den planlagte \u00f8konomig\u00e5rden vil fungere som byggets bakside, og er kritisk til utformingen fordi den kan legge til rette for skjulte og u\u00f8nskede handlinger. PBE anbefaler at det jobbes videre frem mot byggesak med utformingen av sykehjemmet, blant annet med plassering av vinduer for \u00e5 oppn\u00e5 sosial kontroll mot baksiden av bygget. Uteoppholdsareal Sykehjemmet planlegges med flere soner for uteoppholdsareal. Uteoppholdsareal knyttet til avdelingene skal v\u00e6re private. P\u00e5 bakkeplan mellom lamellene er det planlagt en halvprivat sone med sansehage som skal tilpasses personer som har demens, og skal derfor gjerdes inn. Private terrasser i etasjene over planlegges med utsyn mot sansehagen. Omr\u00e5det utenfor inngjerdingen p\u00e5 bakkeplan skal v\u00e6re halvoffentlig, og legge til rette for og stimulere til aktiviteter for blant annet barn og unge i n\u00e6rmilj\u00f8et. Det er utarbeidet formingsveileder som viser hvordan sansehagen og uteomr\u00e5dene b\u00f8r utformes og beplantes. PBE vurderer at sansehagen og uteomr\u00e5dene er planlagt med gode kvaliteter. Samtidig s\u00e5 er det et uutl\u00f8st potensial for positive synergier i overgangen mellom n\u00e6rmilj\u00f8et og uteoppholdsarealene til sykehjemmet. Barn og unges interesser og det aldersvennlige samfunnet Barnetr\u00e5kkregistreringer fra 2009 viser at omr\u00e5det ved sykehjemmet er et sted som vedsettes av barn. Selv om st\u00f8rrelsen p\u00e5 det nye sykehjemmet medf\u00f8rer at noe av parken omdisponeres til utbyggingsform\u00e5l, s\u00e5 vurderer PBE at dagens akebakke ikke blir ber\u00f8rt, og at hensynet til barn og unge her er ivaretatt. Planomr\u00e5det ligger innenfor levek\u00e5rssone med st\u00f8rst fraflytting av barn. I f\u00f8lge KPA2018 skal det innenfor de ti sonene med h\u00f8yest barneutflytting legges spesiell vekt p\u00e5 gode kvaliteter for barnefamilier. PBE vurderer at det nye sykehjemmet sin hovedinngang og funksjoner p\u00e5 bakkeplan mot \u00f8st vil fungere positivt, og oppgraderingen av GS-vei og etableringen av benker mot s\u00f8r er ogs\u00e5 positivt. PBE etterlyser samtidig flere tiltak og utforming som legger til rette for m\u00f8ter mellom nabolag og beboere. Dette gjelder overgangen mellom parken, lekeplassen, uteomr\u00e5dene, beplantede arealer med mer. PBE oppfordrer til at dette f\u00f8lges opp i videre prosess mot byggesak. Gangveier/infrastruktur for g\u00e5ende/syklister Slettemarken sykehjem ligger i omr\u00e5de med flere gangstier og sykkelveier. PBE viser til at det har v\u00e6rt viktig \u00e5 ivareta disse forbindelsene. Planforslaget ivaretar forbindelsen i nord gjennom bestemmelsesomr\u00e5det #2, mens forbindelsen mot vest blir noe justert p\u00e5 grunn av st\u00f8rrelsen p\u00e5 det nye sykehjemmet. Det har v\u00e6rt vurdert alternative l\u00f8sninger, se vedlagt eget notat datert 20.02.2024. PBE st\u00f8tter den foresl\u00e5tte l\u00f8sningen der forbindelsen vestover 5 blir noe justert, selv om det inneb\u00e6rer felling av noen eksisterende tr\u00e6r (gr\u00e5or og platanl\u00f8nn) som deretter blir erstattet med b\u00f8ketre. PBE vurderer at ny beplanting med busker mellom gangvei og sykehjemmet vil v\u00e6re positivt for terrengh\u00e5ndtering, overvannsh\u00e5ndtering, skjerming mellom sykehjem og park samtidig som det gir beboerne gr\u00f8nne kvaliteter i utsikten vestover. PBE viser til at etablering av sykkelvei gjennom Slettemarken og ut p\u00e5 Adolph Bergs vei med feltet o_GS3 er i tr\u00e5d med Bergen kommunes sykkelstrategi. Samtidig s\u00e5 er det negativt for myke trafikanter at renovasjonskj\u00f8ret\u00f8y til de eksisterende boligblokkene i Adolph Bergs vei skal benytte gang- og sykkelveien o_GS3 som adkomst. Siden dette gjelder eksisterende boligblokker s\u00e5 er det ikke utarbeidet renovasjonsteknisk plan og BIR har heller ikke blitt involvert i prosessen. Bymilj\u00f8etaten (BME) st\u00f8tter ikke den foresl\u00e5tte l\u00f8sningen, og uttalte til offentlig ettersyn at adkomstvei ikke b\u00f8r komme i konflikt med GS-vei. PBE vurderer at det prinsipielt ikke b\u00f8r legges opp til kj\u00f8ring p\u00e5 GS-veien, og at det tidligere burde v\u00e6rt sett p\u00e5 alternative l\u00f8sninger for plassering av renovasjonspunkt. PBE vektlegger samtidig at det gjennom prosessen har v\u00e6rt vurdert trafikksikkerhetstiltak for \u00e5 gj\u00f8re situasjonen s\u00f8r for det nye sykehjemmet tryggere for barn og unge og andre myke trafikanter. Dette har v\u00e6rt s\u00e6rlig viktig p\u00e5 grunn av lekeplassen for sm\u00e5 barn som ligger like ved siden av veiarealet og GS-veien. Sikkerhetstiltak er vurdert i eget notat datert 07.11.2024, basert p\u00e5 SVV sin h\u00e5ndbok V122. PBE vurderer at etablering av bom vil v\u00e6re det mest effektive tiltaket, men etablering av rumlestriper kan ogs\u00e5 v\u00e6re et godt tiltak. Videre oppf\u00f8lging av trafikksikkerhetstiltak er sikret i reguleringsbestemmelser. F\u00f8lger av omlegging av VA Etter offentlig ettersyn er det gjort nye oppdagelser i eksisterende VA-nett som f\u00e5r f\u00f8lger for hvordan vann og avl\u00f8p planlegges i den videre prosessen. Det er utarbeidet et tilleggsnotat til VA-rammeplan der det gj\u00f8res rede for to alternative l\u00f8sninger for omlegging av overvannskulverten. Bergen Vann anser dette notatet som et supplement til VA- rammeplanen og bekrefter at endringene ikke vil f\u00f8re til behov for \u00e5 endre VA-rammeplanen. Bergen Vann anbefaler en melloml\u00f8sning mellom alternativene. PBE forutsetter at endelig l\u00f8sning avklares i prosessen frem mot s\u00f8knad om byggetillatelse. Gr\u00f8ntfaglige hensyn og vurdering etter naturmangfoldloven (nml) \u00a7\u00a7 8-12 Planomr\u00e5det er i stor grad utbygd, og det er ikke registrert verneverdier med hensyn til naturmangfold. Gr\u00f8ntarealet vest for sykehjemmet er registrert som uproduktiv skog og jorddekt fastmark. Slettemarken er registrert som et sv\u00e6rt viktig friluftsomr\u00e5de. Gjennom prosessen har det v\u00e6rt vektlagt at tr\u00e6r i st\u00f8rst mulig grad skal ivaretas, eventuelt flyttes eller erstattes. Tr\u00e6r bidrar til \u00e5 ta opp vann fra grunnen, de er viktige milj\u00f8skapende objekter for n\u00e6rmilj\u00f8et, og de er habitat for r\u00f8dlistede fuglearter i omr\u00e5det. Omlegging av vann- og avl\u00f8psledninger medf\u00f8rer at en gr\u00f8nn kolle mot s\u00f8r sprenges ut og at flere tr\u00e6r fjernes. Det er utarbeidet formingsveileder som ogs\u00e5 omfatter veiledning for beplanting av nye tr\u00e6r. PBE viser til at arborist ogs\u00e5 har bidratt med vurderinger og anbefalinger som inng\u00e5r i planforslaget. P\u00e5 Slettemarken er det registrert r\u00f8dlistearter; st\u00e6r (NT) og fiskem\u00e5ke (VU), som begge er n\u00e6r truede arter. Helt nord i planomr\u00e5det er det registrert tyrkerdue. Hos Norsk institutt for bio\u00f8konomi (NIBIO) er det registrert observasjoner av vandrefalk, gr\u00e5sisik, polarsisik, bj\u00f8rkefink og gr\u00e5trost i planomr\u00e5det. Dette er alle arter med stor forvaltningsinteresse (ansvarsarter). Planomr\u00e5det er ikke registrert i Milj\u00f8direktoratet sin grunnforurensningsdatabase, men er registrert i Bergen kommune sitt aktsomhetskart for mulig grunnforurensning. Det er utf\u00f8rt en 6 milj\u00f8geologisk grunnunders\u00f8kelse der forurensning som overskrider normverdi (tilstandsklasse 1) er p\u00e5vist i 10 av de 14 pr\u00f8veseriene. Det m\u00e5 derfor utarbeides en tiltaksplan for forurenset grunn f\u00f8r grunnarbeid kan starte. PBE har vurdert planforslaget mot Naturmangfoldloven \u00a7 8 \u2013 12, dette oppsummeres kort under, se vedlagt fagnotat for utfyllende informasjon. \u00a7 8\u2013 kunnskapsgrunnlaget PBE vurderer kunnskapsgrunnlaget som tilstrekkelig, siden det omfatter blant annet registrering av en rekke fuglearter i omr\u00e5det med stor forvaltningsinteresse, vurderinger av gr\u00f8ntomr\u00e5de og tr\u00e6r av \u00f8kolog og arborist, samt n\u00f8dvendig kartlegging av forurensing i grunnen. \u00a7 9 - F\u00f8re-var-prinsippet PBE vurderer at habitat for fugler vil ivaretas gjennom erstatning av enkelttr\u00e6r som blir fjernet. B\u00f8keskogen p\u00e5 h\u00f8yden i nord-\u00f8st ber\u00f8res ikke av tiltaket. Tiltaksplanen for forurenset grunn sikrer aktsomhet ved h\u00e5ndtering av forurenset masse. Etter PBE sin vurdering foreligger det tilstrekkelig kunnskap om naturmangfoldet og virkninger p\u00e5 naturmangfoldet, slik at f\u00f8re-var-prinsippet ikke kommer til anvendelse. \u00a7 10 \u2013 \u00d8kosystemtiln\u00e6rming og samlet belastning PBE vurderer at planforslaget prim\u00e6rt ligger p\u00e5 areal som allerede er nedbygd, og siden tr\u00e6r som fjernes skal erstattes, er den samlede belastningen for \u00f8kosystemet minimal. Forurenset masse skal h\u00e5ndteres forsvarlig og ut ifra tiltaksplan. Planforslaget er utarbeidet med en intensjon om \u00e5 opprettholde og forsterke nettverket av naturlige omr\u00e5der med milj\u00f8egenskaper som bidrar positivt i henhold til \u00f8kosystemet. \u00a7 11 - Kostnadene ved milj\u00f8forringelse skal b\u00e6res av tiltakshaver. PBE vurderer at dette ivaretas gjennom oppf\u00f8lging av treplantingsplan og tiltaksplan for forurenset grunn. \u00a7 12 \u2013 Milj\u00f8forsvarlige teknikker og driftsmetoder PBE vurderer at gjenbruk av eksisterende tomt, samt utvidelse med inkludering av nabotomt som ogs\u00e5 er utbygd, til \u00e5 v\u00e6re gunstig. H\u00f8y utnyttelse av tomten reduserer behov for etablering av nye sykehjemsplasser andre steder. Det er utarbeidet en milj\u00f8oppf\u00f8lgingsplan for prosjektet. Milj\u00f8forsvarlige teknikker og driftsmetoder vurderes \u00e5 v\u00e6re ivaretatt. ROS og vurdering opp imot fare for kvikkleire Planomr\u00e5det best\u00e5r av tynn morene og fyllmasser, og deler av planomr\u00e5det ligger under marin grense. Det er gjennomf\u00f8rt en vurdering av omr\u00e5destabilitet, og det er tidligere ogs\u00e5 gjort grunnunders\u00f8kelser i omr\u00e5det i forbindelse med bygging av bybanen. Det er ikke gjort funn av kvikkleire innenfor planomr\u00e5det. Trafikale forhold og parkering Planomr\u00e5det ligger ikke innenfor sone for boligparkering, og ved offentlig ettersyn har naboer uttrykt bekymring for at det skal bli mye gateparkering. PBE viser til at den foresl\u00e5tte parkeringsdekningen er i samsvar med KPA2018. Det er kort vei til bybanestopp og busstopp ved Sletten senter, og kort vei til Nattlandsveien og Hagerups vei. PBE viser til at ansatte oppfordres til \u00e5 bruke gange, sykkel og kollektiv. Det skal etableres inntil 20 parkeringsplasser til sykehjemmet. Parkeringsplassene skal etableres i parkeringskjeller under bakken, og p\u00e5 bakkeplan p\u00e5 nordsiden av bygget. Minimum 30 % av plassene skal v\u00e6re reservert til gjesteparkering. Minimum 20 % av parkeringsplassene skal v\u00e6re utformet og reservert for bevegelseshemmede. 7 Selv om mobilitetsplanen legger til grunn at ansatte ikke skal bruke bil, s\u00e5 viser PBE til at reguleringsplanen kun regulerer antall bilparkeringsplasser og at det er opp til sykehjemmet selv \u00e5 velge hvordan disse parkeringsplassene skal disponeres. PBE vurderer det som positivt at det legges til rette for godt med sykkelparkering ved personalgarderober i underetasjen. Det skal ogs\u00e5 v\u00e6re sykkelparkering utend\u00f8rs ved hovedinngang, og det skal v\u00e6re sykkelrom i kjeller med lademulighet for el-sykkel. PBE ser positivt p\u00e5 at planforslaget samlet sett legger til rette for flere sykkelplasser enn kravet i KPA, dette begrunnes blant annet med n\u00e6rhet til sykkelnettverket. Energibruk, klima og milj\u00f8 Det er utarbeidet milj\u00f8oppf\u00f8lgingsplan (MOP) som skal f\u00f8lges opp i videre faser. Det nye sykehjemmet har h\u00f8ye ambisjoner om lavt energiforbruk. Planforslag tillater solceller p\u00e5 tak, men dette m\u00e5 tilpasses hensynet til kulturmilj\u00f8. Det planlegges med gr\u00f8nne tak p\u00e5 mellombygget, som eventuelt kan kombineres med solcelleanlegg. Det er utarbeidet klimanorm og klimaregnskap som f\u00f8lger vedlagt. Oppsummering PBE vurderer at prosjektet har positive kvaliteter, stor samfunnsnytte og bidrar til n\u00e6rmilj\u00f8et gjennom oppgradering av stier, fortau, beplantning, gang- og sykkelvei med mer. Etter en samlet vurdering s\u00e5 kan PBE anbefale planforslaget, men anbefaler samtidig at det videre frem mot byggesaksbehandling jobbes mer med fasadeutforming og sosial kontroll ovenfor \u00f8konomig\u00e5rden mot nord. Anbefalt vedtak: 1. I medhold av plan- og bygningsloven \u00a7\u00a7 12-12, jf. 12-11, vedtas f\u00f8lgende forslag til detaljregulering: a. \u00c5rstad, Gnr. 160, Bnr. 524 mfl., Slettemarken sykehjem, Reguleringsplan, arealplan-ID 66420000 vist p\u00e5 plankart, sist datert 25.09.2024. b. Tilh\u00f8rende reguleringsbestemmelser, sist datert 12.11.2024. \u00d8konomiske konsekvenser: Vedtak av reguleringsplanen har ingen direkte \u00f8konomiske konsekvenser. Byr\u00e5dets vurdering og anbefaling/konklusjon: Bergen st\u00e5r ovenfor store oppgaver med \u00e5 tilrettelegge for endringer i demografien og flere eldre med behov for bolig og tjenester. Bygging av nye sykehjem er avgj\u00f8rende for \u00e5 dekke behovet etter sykehjemsplasser i kommunen. Byr\u00e5det ser derfor positivt p\u00e5 at planforslaget for Slettemarken sykehjem er kommet til politisk sluttbehandling. Planomr\u00e5det har en sv\u00e6rt sentral plassering like ved Sletten Senter, med n\u00e6rhet til gode kollektivtilbud med bybane og buss. Omr\u00e5det har ogs\u00e5 viktige n\u00e6rmilj\u00f8kvaliteter som Tveitevannet og parken Slettemarken mot vest. \u00d8kningen i kapasiteten fra dagens sykehjem med 30 til 100 plasser, har stor samfunnsnytte ved at vesentlig flere kan bo og jobbe i et nytt sykehjem med gode kvaliteter b\u00e5de inne og ute. Planforslaget er resultat av en lang reguleringsprosess, hvor mange innspill og interesser har blitt avveid. Bygging av sykehjem har h\u00f8ye investeringskostnader, og det er derfor viktig at tomtens potensiale blir utnyttet godt med mange sykehjemsplasser. For \u00e5 ta hensyn til kulturmilj\u00f8et og nabointeresser i tilgrensende boligomr\u00e5der, s\u00e5 er planforslaget bearbeidet gjennom prosessen. Etter byr\u00e5det sin vurdering s\u00e5 har prosessen f\u00f8rt frem til et godt planforslag med god tilpasning til n\u00e6rmilj\u00f8et og h\u00f8ye arkitektonisk kvaliteter. Planforslaget 8 legger til rette for et moderne, energieffektivt og funksjonelt bygg for b\u00e5de ansatte og beboere, og som samtidig bidrar med positive kvaliteter ovenfor omgivelsene. Byr\u00e5det stiller seg i hovedsak bak PBE sine vurderinger, men vil kommentere noen forhold under. St\u00f8rrelse og antall sykehjemsplasser Planforslaget f\u00f8lger opp tidligere bystyrevedtak i 2016, sak 217/16, om \u00abOmsorg med kunnskap - plan for helseinstitusjoner og bolig med held\u00f8gns omsorg i Bergen kommune 2016-2030\u00bb. I denne planen ble lagt til grunn en utvidelse av eksisterende Slettemarken sykehjem med inntil 60 plasser, fra eksisterende 30 plasser til sum 90 plasser. Gjennom prosessen ble det gjort flere vurdering av alternative l\u00f8sninger, b\u00e5de ulike konsepter for riving og nybygg, ulike tomtelokaliseringer, og kombinasjon med andre form\u00e5l som barnehage og studenthybler. Byr\u00e5det ser positivt p\u00e5 at det er gjort gode vurderinger av behov og l\u00f8sninger underveis i prosessen, og at ber\u00f8rte etater og myndigheter har v\u00e6rt involvert i utviklingen av prosjektet, s\u00e6rlig n\u00e5r st\u00f8rrelsen underveis ble \u00f8kt fra 90 til 100 plasser. Samtidig s\u00e5 kjenner byr\u00e5det til at Etat for utbygging vurderer at sykehjemmet i fremtiden sannsynligvis vil ha behov for rundt 10% flere plasser, det vil si en fremtidig \u00f8kning til 110 plasser. Byr\u00e5det har vurdert om planforslaget b\u00f8r sendes tilbake til PBE for bearbeiding og ny h\u00f8ring med et utvidet sykehjem, i stedet for \u00e5 sende det til politisk sluttbehandling. Av hensyn til fremdrift og viktigheten av \u00e5 komme i gang med videre faser med detaljprosjektering, entrepriser og planlagt innflytting, s\u00e5 anbefaler byr\u00e5det at det foreliggende planforslaget sendes videre til politisk sluttbehandling. Byr\u00e5det vurderer samtidig at tomtens sentrale og velegnede beliggenhet gir et godt utgangspunkt for en fremtidig utvidelse av sykehjemmet. Tilpasning til kulturmilj\u00f8 og arkitektonisk kvalitet Byr\u00e5det \u00f8nsker \u00e5 skape en vakker by, og vil f\u00f8re en byutvikling som fremtidens generasjoner kan se tilbake p\u00e5 med stolthet. Det er positivt at planforslaget har bestemmelser som sikrer tilpasning til kulturmilj\u00f8et og h\u00f8y arkitektonisk kvalitet p\u00e5 utformingen av sykehjemmet. Dette omfatter byggeh\u00f8yder, takform, bygningsform, uteoppholdsarealer, beplantning, materialbruk og fargebruk med mer. Det er ogs\u00e5 positivt at det er utarbeidet formingsveileder som viser prinsipper for videre utforming av bebyggelse og uteomr\u00e5der, samt beplantning av uteomr\u00e5der og overgang mot parken, og at veilederen skal legges til grunn for videre detaljprosjektering og byggesak. Byr\u00e5det st\u00f8tter endringene som er gjort i prosjekt gjennom reguleringsprosessen. Det nye sykehjemmet har en god utforming ved at bygningsvolumet er delt inn i tre lameller med saltak, som bindes sammen med et sentralt tverrg\u00e5ende mellombygg. Dette gir en god tilpasning til eksisterende bebyggelse og kulturmilj\u00f8et. Byr\u00e5det er samtidig opptatt av \u00e5 avveie arkitektoniske kvaliteter mot kostnadseffektive l\u00f8sninger. Forslag til bestemmelser \u00a7 3.1.4.13 har krav om at ytterveggene p\u00e5 beboerfl\u00f8yene skal ha teglstein som pusses. Forslagstiller EFU har vurdert at andre materialer som lettklinker med pusset overflate kan ha tiln\u00e6rmet samme kvalitet som teglstein, samtidig som det gir mulighet for reduserte investeringskostnader. Byr\u00e5det er opptatt av at bestemmelser gir fleksibilitet til videre faser med detaljprosjektering og byggesak, og anbefaler derfor f\u00f8lgende endring av bestemmelse \u00a7 3.1.4.13 andre setning (jamf\u00f8r vedtakspunkt 1.B.a): \u00abBeboerfl\u00f8yene skal ha yttervegg med pusset fasade.\u00bb 9 Klima og energi Det er en viktig oppgave \u00e5 gjennomf\u00f8re tiltak som bidrar til \u00e5 redusere klimautslippene i Bergen. Byr\u00e5det er opptatt av \u00e5 velge tiltak innenfor dette som har st\u00f8rst effekt innenfor rammen av en \u00f8konomisk ansvarlig styring. Det er derfor positivt at det nye sykehjemmet har h\u00f8ye ambisjoner for et lavt energiforbruk, bruk av massivtre i hovedkonstruksjon og gjenbruk av bygningsmaterialer. Det p\u00e5g\u00e5r i dag mye innovasjon og utvikling av bygningsmaterialer i en mer klimavennlig retning. Dette gjelder blant annet utviklingen av lavkarbonbetong, som i noen tilfeller kan ha like lavt klimagassutslipp som massivtre, samtidig som det har lave investeringskostnader. Bergen kommune har store oppgaver med \u00e5 dekke behovet for offentlige bygg og tjenester, og det er derfor viktig \u00e5 redusere kostnader i nye, store byggeprosjekter. Byr\u00e5det vurderer at forslag til bestemmelse \u00a7 3.1.4.13 b\u00f8r justeres slik at den gir mulighet til at det kan velges andre bygningsmaterier enn massivtre, samtidig som klimaambisjoner ivaretas. Det er viktig med fleksibilitet til videre faser med detaljprosjektering og bygging av sykehjemmet, slik at det kan velges gode l\u00f8sninger som b\u00e5de bidrar til lave kostnader og har lave klimagassutslipp. Trematerialer har samtidig gode kvaliteter for innemilj\u00f8et med tanke p\u00e5 akustikk, luft og visuelle egenskaper, som ogs\u00e5 b\u00f8r vektlegges. Byr\u00e5det anbefaler f\u00f8lgende supplering av bestemmelse \u00a7 3.1.4.13 f\u00f8rste setning (jamf\u00f8r vedtakspunkt 1.B.b): \u00abByggets hovedkonstruksjon skal v\u00e6re av massiv tre. Det tillates bruk av andre materialer i hovedkonstruksjonen dersom det kan dokumenteres at disse har tilsvarende eller mindre klimagassavtrykk enn massiv tre.\u00bb Klosterhagen-erkl\u00e6ringen har ambisjoner om \u00e5 etablere et mer sirkul\u00e6rt bysamfunn, slik at materialer kan gjenbrukes istedenfor \u00e5 ende opp som avfall. Det er derfor positivt at planforslaget legger opp til at det i forbindelse med riving av dagens bygg skal gj\u00f8res en kartlegging av gjenbrukspotensialet, og at for eksempel teglstein kan brukes som utforming av uteoppholdsareal. Barn og unge, naboer og n\u00e6rmilj\u00f8 Byr\u00e5det er opptatt av at barn og unge sikres gode bomilj\u00f8 med tilgang til natur og gr\u00f8ntomr\u00e5der. Det nye sykehjemmet vil v\u00e6re lokalisert i n\u00e6rheten av viktige omr\u00e5der for barn og unge, med b\u00e5de parken Slettemarken og Tveitevannet. Byr\u00e5det vurderer at oppgraderingen av GS-veier og uteomr\u00e5der sammen med trafikksikringstiltak og beplantning vil v\u00e6re positivt for barn og unge, naboer og n\u00e6rmilj\u00f8et. Byr\u00e5det er bekymret for at det i dag foreg\u00e5r ulovlig salg av rusmidler i omr\u00e5det. Byr\u00e5det st\u00f8tter PBE sine anbefalinger om at plassering av vinduer ovenfor bakg\u00e5rden mot nord (\u00f8konomig\u00e5rden) er viktig for sosial kontroll og for \u00e5 forebygge u\u00f8nsket opphold og aktiviteter i \u00f8konomig\u00e5rden. Byr\u00e5den anbefaler derfor f\u00f8lgende supplering av bestemmelse \u00a7 3.1.4.19 (vedtakspunkt 1.B.c): \u00abDet skal gjennomf\u00f8res tiltak for \u00e5 forebygge u\u00f8nsket opphold i \u00f8konomig\u00e5rden. Plassering av vinduer skal i st\u00f8rst mulig grad bidra til sosial kontroll. Formingsveilederen skal legges til grunn ved valg av l\u00f8sninger.\u00bb Universell utforming Byr\u00e5det er opptatt av universell utforming og at nye bygg og uteomr\u00e5der skal legges til rette for \u00e5 brukes av alle. Planomr\u00e5det har i dag god tilgjengelighet med flere gangforbindelser, men planforslaget vil bidra til en forbedring av forbindelsene og uteomr\u00e5der. Det er positivt at bestemmelser presiserer at fortau og GS-vei skal tilpasses universell utforming. Bygging av nytt sykehjem vil ogs\u00e5 gi bedre l\u00f8sninger for beboere, ansatte og gjester med tanke p\u00e5 universell utforming. 10 Parkering Byr\u00e5det vurderer at bilparkering er viktig for mange bergensere, enten det er i tilknytning til hjem eller arbeid, og er derfor opptatt av at det sikres tilstrekkelig med parkeringsplasser n\u00e5r nye prosjekt bygges ut. Selv om det nye sykehjemmet har n\u00e6rhet til et godt kollektivtilbud med buss og bybane og tilgang p\u00e5 gode gang- og sykkelforbindelser, s\u00e5 er det positivt at sykehjemmet legges til rette med egen parkeringskjeller og noe bilparkering p\u00e5 bakkeplan. Dette er viktig for b\u00e5de ansatte, gjester og beboere. Det er ogs\u00e5 positivt at rekkef\u00f8lgebestemmelser sikrer opparbeidelse av parkeringsplasser for bil og sykkel f\u00f8r bygget tas i bruk. Parkeringsdekning kan synes noe lav for \u00e5 oppfylle behovene. Byr\u00e5det er positiv til at det vurderes \u00f8kt parkeringsdekning i forbindelse med fremtidig \u00f8kning av antall plasser p\u00e5 sykehjemmet. Konklusjon Byr\u00e5det vurderer at planforslaget i hovedsak er i samsvar med KPA2018, og at viktige h\u00f8ringsinnspill er ivaretatt p\u00e5 en god m\u00e5te. Byr\u00e5det st\u00f8tter at planforslaget har lagt til grunn det st\u00f8rste utbyggingsalternativet med 100 sykehjemsplasser. Omdisponering av gr\u00f8ntarealer mot vest, justering av gangforbindelser og endringer av utsikt for naboer mot \u00f8st vurderes som akseptabel p\u00e5 grunn av den store samfunnsnytten til sykehjemmet. Byr\u00e5det vurderer at planforslaget vil gi gode forhold for beboere, ansatte og n\u00e6rmilj\u00f8et. Byr\u00e5det foresl\u00e5r noen endringer i bestemmelser for \u00e5 sikre fleksibilitet i videre faser med detaljprosjektering og byggesak. Byr\u00e5det anbefaler at planforslaget blir vedtatt med foresl\u00e5tte endringer i bestemmelser. Begrunnelse for framleggelse til bystyret: Etter plan- og bygningslovens \u00a7 3-3, andre ledd, ligger det til bystyret selv \u00e5 vedta reguleringsplan, jf. \u00a7 12-12. Utvalg for milj\u00f8 og utvikling skal gi innstilling i saken. Byr\u00e5det innstiller til bystyret \u00e5 fatte f\u00f8lgende vedtak: 1. I medhold av plan- og bygningsloven \u00a7\u00a7 12-12, jf. 12-11, vedtas f\u00f8lgende forslag til detaljregulering: A. \u00c5rstad, Gnr. 160, Bnr. 654 mfl., Slettemarken sykehjem, Reguleringsplan, arealplan- ID 66420000 vist p\u00e5 plankart, sist datert 25.09.2024. B. Tilh\u00f8rende reguleringsbestemmelser, sist datert 12.11.2024, med f\u00f8lgende endringer: a) \u00a7 3.1.4.13 andre setning endres til: \u00abBeboerfl\u00f8yene skal ha yttervegg med pusset fasade.\u00bb b) \u00a7 3.1.4.13 f\u00f8rste setning endres til: \u00abByggets hovedkonstruksjon skal v\u00e6re av massiv tre. Det tillates bruk av andre materialer i hovedkonstruksjonen dersom det kan dokumenteres at disse har tilsvarende eller mindre klimagassavtrykk enn massiv tre.\u00bb c) \u00a7 3.1.4.19 endres til: \u00abDet skal gjennomf\u00f8res tiltak for \u00e5 forebygge u\u00f8nsket opphold i \u00f8konomig\u00e5rden. Plassering av vinduer skal i st\u00f8rst mulig grad bidra til sosial kontroll. Formingsveilederen skal legges til grunn ved valg av l\u00f8sninger.\u00bb 2. Bestemmelser skal oppdateres f\u00f8r kunngj\u00f8ring av bystyrets vedtak. Dato: 11. februar 2025 11 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagnotat datert 02.12.2024, med f\u00f8lgende vedlegg: Plankart datert 25.09.2024 Reguleringsbestemmelser datert 12.11.2024 Planbeskrivelse datert 21.11.2024 Merknadsskjema datert 12.11.2024 Illustrasjonsplan datert 09.04.2024 Landskapsplan datert 09.04.2024 Lengde- og prinsippsnitt gangforbindelse ved \u00f8konomig\u00e5rd datert 26.08.2024 Snitt - Bygg - datert 09.04.2024 Snitt - Overgangssoner - datert 09.04.2024 Terrengsnitt dater 09.04.2024 Perspektiver datert 27.08.2024 Sol- og skyggeillustrasjoner datert 09.04.2024 Vegtegninger datert 08.05.2024 ROS-analyse datert 02.08.2021 Bergen Vanns uttalelse til tilleggsnotat til VA-rammeplan datert 06.09.2024 Tilleggsnotat til VA-rammeplan datert 28.06.2024 Uttalelse fra Bergen Vann 11.11.2022 VA-rammeplan inkl. vedlegg datert 29.09.2022 Kulturminnedokumentasjon datert 18.10.2022 Uttalelse fra Byantikvaren datert 11.11.2022 Tilpasset renovasjonsteknisk plan datert 19.09.2022 Mobilitetsplan datert 28.02.2023 Klimagassberegninger datert 24.04.2024 Klimanorm Bergen datert 24.04.2024 Vurdering av omr\u00e5destabilitet datert 20.11.2024 Milj\u00f8oppf\u00f8lgingsplan datert 02.02.2024 Rapport fra arborist 2022 Formingsveileder datert 12.11.2024 Etasjestudie datert 16.02.2024 Notat vedr. alternative gangveier i park datert 20.02.2024 Notat vedr. mulige TS tiltak ved o_GS3 datert 07.11.2024 Mulighetsstudie datert 04.03.2019 Stedsanalyse datert 03.11.2020 12 "
}