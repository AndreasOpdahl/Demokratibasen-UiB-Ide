{
  "dokument_id": "a41ab2d8-1703-51d8-a044-ef2e53a38594",
  "doc_type": "case_attachment",
  "kommune": 4601,
  "tittel": "H\u00f8ringsnotat - Forslag til forskrift(475762)",
  "url": "https://bergen.kommune.no/politikere-utvalg/api/fil/bk360/11921287/Horingsnotat-Forslag-til-forskrift-475762-",
  "tekst": "Forslag til forskrift. Forskrift om tilskudd til kompetansetiltak innen kart, plan og geodata. Fastsatt av Kommunal- og distriktsdepartementet xx. xx 202X nr. xx med hjemmel i Stortingets budsjettvedtak. \u00a7 1. Form\u00e5l Form\u00e5let med tilskuddsordningen er \u00e5 \u00f8ke kompetansen innen planlegging, kart og geodata. Dette skal bidra til \u00e5 \u00f8ke effektiviteten og kvaliteten p\u00e5 den lokale planleggingen etter plan- og bygningsloven og utvikling av nye hjelpemidler til bruk i prosessen. Kompetansetiltakene skal komme akt\u00f8rer i planprosesser etter plan- og bygningsloven til gode, som beslutningstakere, planleggere, organisasjoner, innbyggere og n\u00e6ringsliv. \u00a7 2. Hvem som kan s\u00f8ke om tilskudd Tilskuddet kan tildeles s\u00f8kere som representerer eller yter tjenester innen planlegging, kart og geodata til beslutningstakere, organisasjoner, n\u00e6ringsliv, planleggere, innbyggere o.a. S\u00f8ker m\u00e5 v\u00e6re en privat eller ideell akt\u00f8r som er registrert med organisasjonsnummer i Br\u00f8nn\u00f8ysundregistrene. Tiltaket kan gjennomf\u00f8res i samarbeid med en offentlig akt\u00f8r. \u00a7 3. Hva det kan tildeles tilskudd til Det kan gis tilskudd til tiltak eller prosjekter som bidrar til \u00e5 oppfylle form\u00e5let under \u00a7 1, ved \u00e5 a. bidra til l\u00e6ring og samarbeid i nettverk og partnerskap p\u00e5 tvers av fagomr\u00e5der, sektorer, forvaltingsniv\u00e5 og geografiske grenser b. bidra til \u00e5 \u00f8ke og formidle kunnskap om plan- og bygningslovens krav, hensyn, muligheter og begrensninger c. bidra til \u00e5 \u00f8ke og formidle kunnskap om utarbeiding og bruk av blant annet kart og geodata d. bidra til \u00e5 \u00f8ke og formidle kunnskap om samordning plan-/byggesak, digitalisering av produkter og prosesser e. fremme gode arbeidsm\u00e5ter og samarbeidsmodeller. \u00a7 4. Krav til s\u00f8knaden S\u00f8knad om tilskudd skal sendes til Kommunal- og distriktsdepartementet i tr\u00e5d med de krav som kommer frem av utlysningen. S\u00f8knadsfristen fastsettes og kunngj\u00f8res av Kommunal- og distriktsdepartementet. S\u00f8knaden skal inneholde: a. s\u00f8kerens/s\u00f8kerorganisasjonens navn, adresse, organisasjonsnummer, kontonummer og kontaktperson/ansvarlig s\u00f8ker b. hva det s\u00f8kes om tilskudd til, og hvordan tiltaket kan bidra til \u00e5 oppfylle form\u00e5let med tilskuddsordningen c. s\u00f8knadsbel\u00f8p d. detaljert budsjett og en komplett finansieringsplan, der ogs\u00e5 eventuelle andre offentlige tilskudd, s\u00f8kt eller mottatt, framg\u00e5r e. egenfinansiering og/eller egen arbeidsinnsats (dugnad) f. opplysning om s\u00f8ker ut\u00f8ver \u00f8konomisk aktivitet, jf. \u00a7 9 g. om s\u00f8ker har, eller forventer \u00e5 f\u00e5, refusjon for merverdiavgift gjennom ordin\u00e6r terminoppgave for det oms\u00f8kte tiltaket h. opplysninger om eventuelle samarbeidspartnere eller nettverk i. opplysninger om tiltaket gjennomf\u00f8res i samarbeid eller i nettverk med en offentlig akt\u00f8r. Alle opplysninger skal kunne dokumenteres, og dokumentasjonen skal oppbevares i fem \u00e5r regnet fra 1. januar i s\u00f8knads\u00e5ret. Kommunal- og distriktsdepartementet kan avvise s\u00f8knader som kommer inn etter s\u00f8knadsfrist. \u00a7 5. Rett til \u00e5 innhente ytterligere opplysninger f\u00f8r en s\u00f8knad blir avgjort Kommunal- og distriktsdepartementet kan a. kreve at s\u00f8keren gir andre opplysninger og dokumentasjon som er n\u00f8dvendig for \u00e5 vurdere s\u00f8knaden b. kontrollere s\u00f8knadsopplysningene mot opplysninger som andre myndigheter kan utlevere c. gjennomf\u00f8re unders\u00f8kelser som er n\u00f8dvendig for \u00e5 vurdere s\u00f8knaden og kreve at s\u00f8keren medvirker til dette \u00a7 6. S\u00f8kers opplysningsplikt S\u00f8ker plikter straks \u00e5 melde fra til Kommunal- og distriktsdepartementet dersom a. s\u00f8ker blir oppmerksom p\u00e5 at s\u00f8knaden inneholder ufullstendige eller uriktige opplysninger b. uberettiget tilskudd er utbetalt \u00a7 7. Behandling av s\u00f8knad og utbetaling av tilskudd Kommunal- og distriktsdepartementet tildeler og utm\u00e5ler tilskudd etter en skj\u00f8nnsmessig vurdering av i hvilken grad tiltaket er egnet til \u00e5 oppn\u00e5 form\u00e5let med ordningen. Departementet kan i vedtaket fastsette n\u00e6rmere vilk\u00e5r for gjennomf\u00f8ringen av prosjektet som tildeles tilskudd. Tilskudd utbetales som hovedregel i rater. N\u00e6rmere vilk\u00e5r for utbetaling vil bli konkretisert i tilskuddsbrev. \u00a7 8. Forutsetning for st\u00f8tte Vesentlige endringer i prosjekt som har f\u00e5tt tildelt tilskudd skal v\u00e6re godkjent skriftlig av Kommunal- distriktsdepartementet f\u00f8r endringene kan gjennomf\u00f8res. Dersom departementet ikke godkjenner endringen, kan tilskuddet bli trukket tilbake og utbetalte midler kan kreves tilbakebetalt. Hvis prosjektet ikke kan gjennomf\u00f8res, skal Kommunal- og distriktsdepartementet informeres s\u00e5 raskt som mulig. \u00a7 9. Tilskuddsmottakere som driver \u00f8konomisk aktivitet Tilskudd utbetalt etter denne forskrift skal ikke kryssubsidiere \u00f8konomisk aktivitet eller kunne vri konkurransen eller p\u00e5virke samhandling i strid med Norges E\u00d8S-forpliktelser. Begrepet \u00f8konomisk aktivitet skal tolkes i samsvar med foretaksdefinisjonen etter E\u00d8S-avtalens regler om offentlig st\u00f8tte. Tilskuddsmottakere som har b\u00e5de \u00f8konomisk og ikke-\u00f8konomisk aktivitet skal ha adskilte regnskap for disse. Mottakerne m\u00e5 ha interne retningslinjer som sikrer at felleskostnader fordeles p\u00e5 en forholdsmessig m\u00e5te mellom den \u00f8konomiske aktiviteten og den ikke- \u00f8konomiske aktiviteten. St\u00f8tte til foretak tildeles enten etter forordningen om bagatellmessig st\u00f8tte eller gruppeunntaksforordningen, jamf\u00f8r forskrift om unntak fra notifikasjonsplikt for offentlig st\u00f8tte \u00a7 3. Kommunal- og distriktsdepartementet kan be om informasjon fra s\u00f8ker som er n\u00f8dvendig for \u00e5 avklare om st\u00f8tten er forenlig med det indre markedet. \u00a7 10. Krav til rapportering Rapport og regnskap for bruk av tilskuddsmidlene skal sendes til Kommunal- og distriktsdepartementet i henhold til krav og frist fastsatt i tilskuddsbrevet. Rapporten skal beskrive oppn\u00e5dde resultater opp mot forutsetningene for tildeling av tilskuddet. Kommunal- og distriktsdepartementet kan stille ytterlige krav til rapporteringen. Slike krav vil st\u00e5 i tilskuddsbrevet eller inng\u00e5 som en del av oppf\u00f8lgingen av rapporten. I enkelte tilfeller vil det kunne bli krevd statusrapportering underveis i prosjektet. Regnskapet skal v\u00e6re satt opp i henhold til godkjent budsjett, jf. \u00a7\u00a7 6 d) og 8 og vise alle transaksjoner knyttet til tilskuddsmidlene. Regnskapet skal underskrives av ansvarlig s\u00f8ker samt regnskapsf\u00f8rer. N\u00e5r tilskuddet er 400 000 kroner eller h\u00f8yere, skal regnskapet v\u00e6re attestert av statsautorisert revisor. \u00a7 11. Oppf\u00f8lging og kontroll Kommunal- og distriktsdepartementet kan kontrollere at vilk\u00e5rene for tilskudd og betingelsene i forskrift og tilskuddsvedtaket er oppfylt. Kommunal- og distriktsdepartementet har rett til \u00e5 innhente ytterligere opplysninger og dokumentasjon om tiltaket eller prosjektet. Tilskuddsmottaker plikter \u00e5 samarbeide, blant annet ved \u00e5 innhente og systematisere informasjon som er n\u00f8dvendig for kontrollen. \u00a7 12. Stans og tilbakebetaling av tilskudd Kommunal- og distriktsdepartementet kan gj\u00f8re vedtak om midlertidig stans i utbetaling av tilskudd til organisasjoner som er under tilsyn for mulig misbruk av denne eller andre statlige tilskuddsordninger, eller n\u00e5r det av andre \u00e5rsaker er berettiget grunn til \u00e5 frykte at midlene ikke blir brukt i tr\u00e5d med form\u00e5let. Er det gitt tilskudd p\u00e5 uriktig eller ufullstendig grunnlag, eller mottakeren ikke anvender tilskuddet i samsvar med forskriften og vedtak om tilskudd, kan vedtak om tilskudd omgj\u00f8res. Det utbetalte bel\u00f8pet kan kreves tilbakebetalt. Har en tilskuddsmottaker ved feil f\u00e5tt utbetalt for mye tilskudd, kan det som er for mye utbetalt kreves tilbakebetalt. Ved manglende tilbakebetaling vil tilskuddsmottakeren ikke v\u00e6re s\u00f8knadsberettiget f\u00f8r tilbakebetaling er foretatt. \u00a7 13. Klageadgang Vedtak om tildeling, utm\u00e5ling og avslag p\u00e5 s\u00f8knader om tilskudd kan p\u00e5klages etter reglene i forvaltningsloven kapittel VI. \u00a7 14. Ikrafttredelse Forskriften trer i kraft xx.m\u00e5ned 2025. "
}