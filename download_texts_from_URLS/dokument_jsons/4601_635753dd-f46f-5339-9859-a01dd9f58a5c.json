{
  "dokument_id": "635753dd-f46f-5339-9859-a01dd9f58a5c",
  "doc_type": "case_presentation",
  "kommune": 4601,
  "tittel": "H\u00f8ringsuttalelse - Ekspertgrupperapport om \u00e5penhet og prioritering - helse- og omsorgsfeltet",
  "url": "https://bergen.kommune.no/politikere-utvalg/api/fil/bk360/10158838/Framstilling-Horingsuttalelse-Ekspertgrupperapport-om-apenhet-og-prioritering-helse-og-omsorgsfeltet",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/34664-4 H\u00f8ringsuttalelse - Ekspertgrupperapport om \u00e5penhet og prioritering \u2013 helse- og omsorgsfeltet Hva saken gjelder: Helse- og omsorgsdepartementet har sendt p\u00e5 h\u00f8ring rapport fra en ekspertgruppe med tittelen \u00abTillit til prioriteringer \u2013 \u00f8kt \u00e5penhet, medvirkning og kompetanse\u00bb. H\u00f8ringsfrist: 12. april 2024. Etter s\u00f8knad er fristen forlenget til 19. april 2024 Ekspertgruppen har tatt utgangspunkt i anerkjente kriterier som kan fremme en rettferdig prosess med \u00e5penhet og mulighet til etterpr\u00f8vbarhet. Gruppen h\u00e5per at tiltakene som er foresl\u00e5tt, vil medvirke til \u00e5 styrke informasjonen og kommunikasjonen gjennom \u00f8kt transparens, et godt kunnskapsgrunnlag og begrunnelser for beslutningene, muligheter til \u00e5 bli h\u00f8rt gjennom inkludering og medvirkning og oversikt og kontroll gjennom mulighet for revurdering og oppsyn. Ekspertgruppen fremmer en rekke forslag om hvordan prioriteringsprosesser og beslutninger kan gj\u00f8res med mer \u00e5penhet og medvirkning enn i dag, spesielt for beslutninger innenfor system for Nye metoder. Videre hvordan man kan \u00f8ke forst\u00e5elsen for prioritering i befolkningen, og kunnskap om og kompetanse i prioritering blant helsepersonell. Nye metoder er et felles system, som de fire regionale helseforetakene har ansvaret for, for \u00e5 beslutte hvilke behandlingsmetoder som kan tilbys i spesialisthelsetjenesten. Ekspertgruppen legger frem f\u00f8lgende hovedanbefalinger: 1. Ekspertgruppen anbefaler at det blir mer \u00e5penhet om beslutningsprosessene og bedre kommunikasjon og informasjon om dokumentasjonsgrunnlaget og begrunnelsene for beslutningene tatt p\u00e5 systemniv\u00e5. Informasjonen b\u00f8r bli mer tilgjengelig og forst\u00e5elig for befolkningen, helsepersonell og andre. I helseforetakene b\u00f8r implementeringen av beslutningene systematiseres med tydeliggj\u00f8ring av ansvarsforhold, eventuelle alternativkostnader innenfor budsjettrammen og involvering av ansatte. 2. Ekspertgruppen anbefaler \u00e5 slippe flere til rundt bordet i Beslutningsforum og anbefaler derfor \u00e5 endre rollen til de to brukerrepresentantene og \u00f8ke antallet deltakere i Beslutningsforums m\u00f8ter med to klinikere. Ekspertgruppens mandat er \u00e5 foresl\u00e5 tiltak innenfor gjeldende lovverk. Et flertall i ekspertgruppen foresl\u00e5r likevel at disse deltakerne b\u00f8r f\u00e5 stemmerett til tross for at dette vil kreve en lovendring, mens mindretallet tar dissens fra dette forslaget. 3. Ekspertgruppen anbefaler, etter m\u00f8nster fra Sverige, at det opprettes et Nasjonalt kompetansesenter for prioritering. Kompetansesenteret kan bli en viktig akt\u00f8r for \u00e5 spre 1 kunnskap og kompetanse, drive forskning og utviklingsarbeid og bli et samlende sted for ulike akt\u00f8rer i prim\u00e6r og spesialisthelsetjenesten, blant annet gjennom \u00e5 avholde \u00e5rlige prioriteringskonferanser. Ekspertgruppen anbefaler en videre vurdering av om \u00abb\u00e6rekraftig helsetjeneste\u00bb ogs\u00e5 b\u00f8r v\u00e6re del av kompetansesenterets navn og virke. 4. Ekspertgruppen anbefaler en forskriftsendring for \u00e5 justere l\u00e6ringsm\u00e5lene for utdanning av helsepersonell og ulike tiltak for \u00e5 styrke kompetansen om prioritering blant ledere og andre viktige akt\u00f8rer. Det trengs ledere som er kompetente og tar ansvar, og helsepersonell som forst\u00e5r sin rolle og kan medvirke til rettferdige prioriteringer gjennom gode strategier i praktiske prioriteringer. Det trengs mer ressurser til systematisk kompetansearbeid i organisasjonene. Byr\u00e5dens vurdering og forslag til h\u00f8ringsuttalelse: Bergen kommune st\u00f8tter hovedanbefaling 1 om mer \u00e5penhet om beslutningsprosessene og bedre kommunikasjon og informasjon om dokumentasjonsgrunnlaget og begrunnelsene. Bergen kommune st\u00f8tter i hovedsak anbefalingene i punkt 2 og \u00f8nsker en sterkere klinikerinvolvering som grunnlag for prioriteringsbeslutningene som tas i Beslutningsforum. Bergen kommune er imidlertid sp\u00f8rrende til en ordning med to klinikere som faste representanter, da disse ofte m\u00e5 gj\u00f8re vurderinger og delta i beslutninger innen andre fagomr\u00e5der enn sine egne spesialfelt. Dersom to klinikere skal v\u00e6re fast representert i Beslutningsforum b\u00f8r disse rekrutteres fra kommunehelsetjenesten for \u00e5 sikre tilstrekkelig breddekompetanse. Bergen kommune st\u00f8tter anbefalingen om styrket rolle for brukerrepresentantene i Beslutningsforum og mener at disse b\u00f8r ha stemmerett. Bergen kommune st\u00f8tter hovedanbefaling 3 om \u00e5 opprette et nasjonalt kompetansesenter for prioritering. Et slikt kompetansesenter b\u00f8r legges til Bergen hvor BCEPS (Bergen senter for etikk og prioritering innen helse) nylig er tildelt status som Senter for fremragende forskning fra Norges forskningsr\u00e5d. Kompetansesenteret m\u00e5 dimensjoneres slik at nytten overstiger kostnadene. Bergen kommune st\u00f8tter ogs\u00e5 hovedanbefaling 4 om at undervisning om prioritering b\u00f8r inng\u00e5 i utdanningene av helsepersonell. Bergen kommune merker seg ellers at ekspertgruppen ikke anbefaler \u00e5penhet om legemiddelpriser av hensyn til anbudsprosesser og mulighetene til \u00e5 oppn\u00e5 rabatter. Bergen kommune er usikker p\u00e5 om analysen p\u00e5 dette omr\u00e5det er riktig. Er det virkelig slik at hemmelighold av priser gir besparelser, eller er dette kun en antakelse? Det er ogs\u00e5 vanskelig \u00e5 forholde seg til at nye legemidler ikke tas i bruk p\u00e5 grunn av for h\u00f8y pris n\u00e5r prisen blir hemmeligholdt. Vedtakskompetanse: Byr\u00e5dets fullmakter vedtatt av Bergen bystyre i sak 378-20 i m\u00f8te 16. desember 2020, \u00a7 6: Byr\u00e5det avgir h\u00f8ringsuttalelser p\u00e5 vegne av Bergen kommune. H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. Forretningsutvalget behandlet saken i m\u00f8tet 05.03.2024 sak 78/24 og fattet f\u00f8lgende vedtak: Byr\u00e5det avgir eventuelt h\u00f8ringssvar til \u00abH\u00f8ringsbrev - \u00abH\u00f8ringsbrev - \u00abRapport fra ekspertgruppen om \u00e5penhet\u00bb\u00bb p\u00e5 vegne av Bergen kommune. Byr\u00e5d for eldre, helse og omsorg innstiller til byr\u00e5det \u00e5 fatte f\u00f8lgende vedtak: 1. Byr\u00e5det avgir h\u00f8ringsuttalelse til \u00abH\u00f8ring - Ekspertgrupperapport om \u00e5penhet og prioritering\u00bb slik den fremkommer av byr\u00e5dens forslag. 2 2. Melding om vedtak sendes Bystyrets kontor. Dato: 11. april 2024 Christine Kahrs settebyr\u00e5d for eldre, helse og omsorg Dokumentet er godkjent elektronisk. Vedlegg: H\u00f8ringsbrev \u2013Rapport fra ekspertgruppen om \u00e5penhet H\u00f8ringsnotat- \u00e5penhet 3 "
}