{
  "dokument_id": "35b88e81-506d-541b-b045-0e2f3b08c375",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Ronny Gr\u00f8nsdal (FP) vedr revitalisering av Torget",
  "url": "https://bergen.kommune.no/politikere-utvalg/api/fil/bk360/9703291/Svar-pa-representantforslag-fra-Ronny-Gronsdal-FP-vedr-revitalisering-av-Torget",
  "tekst": " BBU - kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2023/236668-9 Saksbehandler: Marit Selberg Sigurdson Fra Dato: 31. januar 2024 Byr\u00e5d for byutvikling Svar p\u00e5 representantforslag fra Ronny Gr\u00f8nsdal (FP) vedr revitalisering av Torget Forretningsutvalget har i m\u00f8te 03.10.23 i sak 248/23 fattet f\u00f8lgende vedtak: 1. Representantforlag fra Ronny Gr\u00f8nsdal (FP) om revitalisering av Torget oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 27.03.24. 3. Utvalg for finans, kultur og n\u00e6ring avgir innstilling i saken. Representanten Ronny Gr\u00f8nsdal har fremmet f\u00f8lgende representantforslag: Revitalisering av Torget. I flere \u00e5r har torget blitt drevet av torghandlere som har hatt sine egne boder, installasjoner og utsalgspunkter. Etterhvert som tiden har g\u00e5tt, s\u00e5 har det etterhvert blitt et torg med en blanding av telt, boder, vogner o.l. som ikke lenger har en estetisk form. Mange Bergensere ser dessverre p\u00e5 torget med negativt fortegn, og skjemmes over hvordan det ser ut og hva vi viser turistene som kommer til byen v\u00e5r. Dette m\u00e5 bystyret ta p\u00e5 alvor. Det er ikke nok \u00e5 bare starte en markedskampanje for \u00e5 fremsnakke torget, det m\u00e5 ogs\u00e5 skje noe med selve innholdet og utseende p\u00e5 torget. Representanten foresl\u00e5r derfor \u00e5 innf\u00f8re en del endringer p\u00e5 hvordan torget blir administrert, utseende og krav til de som skal drive handel p\u00e5 torget. Dette er viktig for \u00e5 revitalisere omr\u00e5det og bringe det fram som en plass Bergenserne kan v\u00e6re stolte av og som fremmer gode opplevelser og handel med varer. Forslag til vedtak: 1) For \u00e5 f\u00e5 kontroll p\u00e5 utseende og estetikk p\u00e5 omr\u00e5det vedtar bystyret at kommunen overtar alle bodene og s\u00f8rger for et estetisk design som passer med torgets historie og bygningene i omr\u00e5det rundt, som for\u00f8vrig best\u00e5r av noen av de flotteste bygningene i Bergen. 2) Bystyret vedtar at torghandlerne f\u00e5r leie lokaler og boder fra kommunen til selvkost, og da med krav om omsetning og \u00e5pningstider. Dette for \u00e5 sikre at bare de mest popul\u00e6re f\u00e5r ha plass, torget er alt for viktig til at man kan ha lukkede boder eller varer som ikke er \u00f8nskelig. 3) Vareutvalget utvides til mange typer produkter, men med et krav om at varene er produsert i Vestland fylke. Dette vil fremme torget som en salgsplass for lokalprodusert mat og h\u00e5ndverk fra fylket v\u00e5rt Byr\u00e5dets vurdering av representantforslaget: Status og p\u00e5g\u00e5ende arbeid: I april 2015 tok Bergen kommune tilbake driften av Fisketorget, herunder b\u00e5de torgflaten og Mathallen, etter flere \u00e5r med privat akt\u00f8r som driver. Bymilj\u00f8etaten ble gitt ansvaret for forvaltning, drift og utvikling av torgflaten og Mathallen, mens Etat for bygg og eiendom fikk ansvaret for forvaltningen av bygget Mathallen. Forvaltning, drift og utvikling av Fisketorget skal v\u00e6re i tr\u00e5d med den overordnede strategien \u00abTorgets fremtid \u2013 strategi for utvikling av Torget og Mathallen\u00bb, som ble vedtatt av bystyret 24.10.2018, i sak 241/18. Strategien inneholder f\u00f8ringer og rammer for forvaltning og utleie av Fisketorget til n\u00e6ringsform\u00e5l, samtidig som den setter strategiske og mer konkrete m\u00e5l for den videre utviklingen. Som forvalter av Fisketorget har Bergen kommune de siste \u00e5rene arbeidet aktivt og systematisk for \u00e5 n\u00e5 m\u00e5lene i strategien. Eksempler p\u00e5 tiltak er blant annet \u00e5 oppdatere og modernisere kontraktene for utleie, arbeide frem nye l\u00f8sninger for konseptet i Mathallen sammen med leietakerne, begrense arealbruken for uteservering knyttet til Mathallen og utarbeide helhetlige planer for innend\u00f8rs og utend\u00f8rs profilering og skilting. Det er ogs\u00e5 arrangert nye og popul\u00e6re arrangementer p\u00e5 torgflaten i vintersesongen, som Juletorget, food truck-festival, Barnas Sj\u00f8matdag og Barnas Sj\u00f8matfestival. Arrangementene har v\u00e6rt en suksess, og har trukket mange bergensere til torgflaten. Oppf\u00f8lgingen og dialogen med leietakerne er blitt profesjonalisert, og det er utviklet et nytt \u00f8konomisystem som forenkler \u00f8konomioppf\u00f8lgingen b\u00e5de for leietakere og utleier. Det er inng\u00e5tt egen samarbeidsavtale mellom Bymilj\u00f8etaten og Etat for bygg og eiendom, for \u00e5 klargj\u00f8re grensesnittet med tanke p\u00e5 kommunens oppgaver og ansvar, og for \u00e5 forenkle leietakernes dialog med kommunen. Et eget utviklingsprosjekt for Fisketorget er under arbeid. Grunnlaget for prosjektet er Bergen kommunes plan- og designkonkurranse for Torget og Bryggen, hvor Torget ble skilt ut som en egen konkurransedel. Bymilj\u00f8etaten har, i samarbeid med konkurransevinnerne, fortsatt utviklingsarbeidet i et eget forprosjekt. Involvering og medvirkning fra dagens leietakere og andre interessenter er vektlagt i prosjektet. I perioden 1. juni \u2013 31. september 2024 er det planlagt en utpr\u00f8ving av to nye pilotboder p\u00e5 torgflaten. Uttestingen vil gi viktige svar for den videre utviklingen av fremtidens torgboder. Bodene skal blant annet fungere godt for ulike leietakere med forskjellige behov og typer varer. Samtidig m\u00e5 de v\u00e6re godt egnet for kundene, og passe inn i bybildet, visuelt og estetisk. Utpr\u00f8ving og evaluering av pilotbodene vil v\u00e6re vesentlig for den videre utviklingen av fremtidens Fisketorg. Byr\u00e5det \u00f8nsker \u00e5 bli orientert om status for arbeidet med oppf\u00f8lgingen av torgstrategien, og byr\u00e5d for byutvikling har bedt om en redegj\u00f8relse for hvordan fagetaten har fulgt opp strategiske og konkrete m\u00e5l i vedtatt strategi. Statusmeldingen vil synliggj\u00f8re hvordan kommunen har arbeidet i strategiperioden, og m\u00e5 redegj\u00f8re for dagens forhold knyttet til blant annet organisering av Fisketorget, leievilk\u00e5r, aktivitetstilbud, estetiske tilpasninger, tilbud av ulike varer, etc. Redegj\u00f8relsen m\u00e5 ogs\u00e5 legge frem resultater fra ulike unders\u00f8kelser som er gjennomf\u00f8rt de siste \u00e5rene, eksempelvis en gjennomf\u00f8rt markedsunders\u00f8kelse som mellom annet viser hvilke varer bergenserne kj\u00f8per p\u00e5 Fisketorget. Byr\u00e5det mener at det er naturlig at eventuelle forslag til endringer i de overordnede f\u00f8ringene presenteres i en slik redegj\u00f8relse, med begrunnelser forankret i unders\u00f8kelser, tilbakemeldinger og erfaringer som kommunen har gjort seg i strategiperioden. Svar p\u00e5 representantens forslag til vedtakspunkt: 1. Eierskap, utseende og estetikk Representanten foresl\u00e5r at kommunen selv overtar alle utleiebodene p\u00e5 torgflaten, og s\u00f8rger for et estetisk design som passer med torgets historie og bygningene i omr\u00e5det rundt. Nye torgboder er allerede en del av utviklingsprosjektet p\u00e5 Fisketorget, og som nevnt over skal to forskjellige testboder pr\u00f8ves ut av torghandlerne, i sommersesongen 2024. Under arbeidet med designet p\u00e5 testbodene, er det sett hen til hvordan torgbodene s\u00e5 ut i tidligere tider, samtidig som bodene m\u00e5 ha moderne fasiliteter og oppfylle dagens krav i lover og forskrifter. Bodene vil gi viktige svar i det videre arbeidet, ogs\u00e5 n\u00e5r det gjelder estetikk. For \u00e5 sikre at et oppdatert estetisk uttrykk holder seg over tid, er det viktig at de praktiske behovene og utfordringene ved torgdriften blir ivaretatt p\u00e5 en god m\u00e5te. Det har derfor v\u00e6rt viktig \u00e5 f\u00e5 innspill fra ulike torghandlere, restauranteiere, kokker og andre interesserte, underveis i utviklingsprosessen. Som en del av det videre arbeidet med torgbodene, er det naturlig at byr\u00e5d for byutvikling legger frem en anbefaling vedr\u00f8rende eierskapet til bodene. Her m\u00e5 flere forhold vurderes, blant annet \u00f8konomi, samt hvordan man best sikrer en enhetlig utforming som er tilpasset forskjellige behov og type torgdrift. Byr\u00e5det anbefaler derfor at bystyret avventer vedtak om eierskap av torgbodene til evaluering av pilotbodene er gjennomf\u00f8rt, for \u00e5 f\u00e5 et bedre kunnskapsgrunnlag til \u00e5 vurdere eierforhold og estetikk. 2. Krav til selvkost, omsetning og \u00e5pningstider Det fremsatte forslaget viser videre til at lokaler og boder p\u00e5 Fisketorget b\u00f8r leies fra kommunen til selvkost, samt at det m\u00e5 stilles krav til omsetning og \u00e5pningstider. Kommunen opererer allerede med et tiln\u00e6rmet selvkostprinsipp p\u00e5 Fisketorget. I torgstrategien er det vedtatt at kommunen ikke skal tjene penger p\u00e5 utleiedriften av torget. Samtidig er det ogs\u00e5 pekt p\u00e5 at leieprisene skal v\u00e6re i tr\u00e5d med gjeldende markedspris. Det siste er en viktig f\u00f8ring, blant annet for \u00e5 unng\u00e5 at kommunen havner i utfordringer knyttet til eksempelvis statsst\u00f8tteregelverket. Leieinntektene fra Mathallen og torgflaten brukes i tr\u00e5d med m\u00e5lene i strategien. Samtidig er det i hovedsak omsetningsbasert leie som gjelder for Fisketorgets leietakere. Kommunens leieinntekter varierer derfor ut fra hvor god omsetning leietakerne har hvert \u00e5r. Som utleier krever kommunen bl.a. m\u00e5nedlige omsetningsrapporter fra leietakerne, for \u00e5 kunne ha god oversikt over det \u00f8konomiske bildet gjennom \u00e5ret. Byr\u00e5det er enig med representanten i at det er viktig at ikke torgbodene er stengt i normale \u00e5pningstider. I dag stilles det krav om omsetning og \u00e5pningstider, og kommunen har skjerpet oppf\u00f8lgingen av dette gjennom de siste \u00e5rene, b\u00e5de i dialog med leietagere og i kontraktsoppf\u00f8lgingen. Erfaringsvis er det spesielt i vintersesongen \u00e5pningstidene kan v\u00e6re en utfordring, fordi omsetningen gjerne er lav for leietakerne de f\u00f8rste dagene i uken. Tidligere har ikke kommunen hatt differensierte muligheter for oppf\u00f8lging ved gjentatte kontraktavvik. Neste sesong vil kommunens mulighet for \u00e5 p\u00e5legge gebyr ved et visst antall avvik, for eksempel fra \u00e5pningstidene i leieavtalen, bli innf\u00f8rt. Byr\u00e5det mener at med dagens system, samt den kommende innf\u00f8ringen av gebyrmuligheter ved gjentatte kontraktavvik, blir representantens forslag im\u00f8tekommet. 3. Utvidelse av vareutvalg, med krav om produksjon i Vestland fylke Representantens siste forslag handler om vareutvalget p\u00e5 Fisketorget. Her pekes det p\u00e5 behovet for \u00e5 utvide produktutvalget, og tilby mer enn matvarer o.l., gjennom \u00e5 \u00e5pne opp for salg av blant annet h\u00e5ndverksprodukter. Samtidig er det \u00f8nskelig at alle produkter skal v\u00e6re lokalproduserte i Vestland fylke. Bergen bystyre vedtok f\u00f8ringer for vareutvalget i strategien for Fisketorget. Der fremg\u00e5r det at det skal selges mat, frukt og gr\u00f8nt, med hovedfokus p\u00e5 fisk og sj\u00f8mat. Varene som selges skal v\u00e6re \u00abkvalitetsprodukter fra regionen\u00bb, mens \u00abinternasjonale lokalproduserte matvarer\u00bb ogs\u00e5 kan tilbys. Det er med andre ord tydelige f\u00f8ringer for lokalproduserte matvarer, og kommunen f\u00f8lger dette opp i avtalene med leietakerne. Samtidig skal leietakerne drive n\u00e6ring p\u00e5 torgflaten, og flere av torghandlerne tilbyr derfor ogs\u00e5 internasjonale matvarer, men da med r\u00e5varer fra regionen. Unders\u00f8kelser viser at det gjerne er disse matvarene lokalbefolkningen kj\u00f8per mest av. Den vedtatte torgstrategien \u00e5pner ikke opp for handel av eksempelvis h\u00e5ndverksvarer p\u00e5 Fisketorget. Samtidig kan det finnes lokalproduserte varer som passer innenfor de tradisjonelle rammene p\u00e5 Fisketorget, men som ikke er matvarer, frukt eller gr\u00f8nt. Byr\u00e5det \u00f8nsker \u00e5 p\u00e5peke at all handel p\u00e5 Fisketorget har et n\u00e6ringsperspektiv. Hvis kommunen som utleier stiller s\u00e5 strenge krav til vareutvalget at leietakere ikke klarer \u00e5 drive n\u00e6ring p\u00e5 slike vilk\u00e5r, vil alternativet v\u00e6re at man ikke f\u00e5r til handel p\u00e5 torget. Det er helt vesentlig \u00e5 finne balansen mellom kommunens f\u00f8ringer for vareutvalget, og det som kundene \u00f8nsker \u00e5 kj\u00f8pe. Byr\u00e5det ser det som naturlig \u00e5 belyse eventuelle muligheter og utfordringer rundt krav og f\u00f8ringer for vareutvalget i den kommende statusmeldingen. Konklusjon: Representantforslaget adresserer flere relevante utfordringer. Byr\u00e5det er likevel av den oppfatning at den gjeldende torgstrategien i stor grad gir f\u00f8ringer som er i tr\u00e5d med flere av representantens forslag. Flere av forslagene som fremmes er allerede innf\u00f8rt, eller blir arbeidet med, og \u00f8vrige forslag er gode innspill til det videre arbeidet med Fisketorget. Byr\u00e5det anbefaler at bystyret avventer \u00e5 fatte vedtak som gjelder forvaltning, drift og utvikling av Fisketorget til den kommende statusmeldingen blir lagt frem for politisk behandling. Statusmeldingen vil gi en god oversikt over arbeidet med, og resultatene av, torgstrategien s\u00e5 langt. Dette vil gi et godt kunnskapsgrunnlag for \u00e5 vurdere de videre planene for forvaltning, drift og utvikling av Fisketorget. Christine B. Meyer - Byr\u00e5dsleder Christine Kahrs - Byr\u00e5d for byutvikling Dokumentet er godkjent elektronisk. "
}