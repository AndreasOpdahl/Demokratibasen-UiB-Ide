{
  "dokument_id": "36295b79-3981-59f2-b5be-0ac75bf4c32c",
  "doc_type": "case_attachment",
  "kommune": 5501,
  "tittel": "Klage",
  "url": "https://innsyn.tromso.kommune.no/application/getMoteDokument?dokid=2002021607",
  "tekst": "Troms\u00f8 kommune Sendes til: postmottak@tromso.kommue.no V\u00e5r referanse: Deres referanse: Ansvarlig advokat: Oslo, 21. oktober 2024 M 4372853.1 PLAN-4/00772 Liv Zimmermann KLAGE OVER VEDTAK OM NEDLAGT MIDLERTIDIG FORBUD MOT TILTAK \u2013 SAMUEL ARNESENS GATE \u2013 DEL AV 200/1, 200/666 OG 200/676 1 INNLEDNING Vi viser til kommunens brev, datert 4. oktober 2024, der det ble informert om ovennevnte vedtak som ble fattet av Kommune- og byutviklingsutvalget (KOBY) den 26. september 2024. P\u00e5 vegne av Nordic Investment AS (Nordic) p\u00e5klages vedtaket. Som kjent kom vi i brev, datert 2. juli 2024, med en uttalelse til varselet om nedleggelse av midlertidig forbud mot tiltak. Uttalelsen ble kommentert av administrasjonen i kommunen v/seksjon for byutvikling, byggesak i et skriv, datert 29. august 2024. Dette skrivet ble inntatt i kommunedirekt\u00f8rens saksfremlegg til m\u00f8tet i KOBY. Vi er uenig i vurderingene som fremg\u00e5r av nevnte skriv og ser derfor grunn til \u00e5 kommentere dette. Videre er det ogs\u00e5 andre uttalelser i kommunedirekt\u00f8rens saksfremlegg, under avsnittet om \u00abVurdering av om det b\u00f8r vedtas midlertidig forbud mot tiltak\u00bb, som vi ser grunn til \u00e5 kommentere. Samlet sett anf\u00f8res at KOBYs vedtak om nedleggelse av midlertidig forbud mot tiltak, som er basert p\u00e5 saksfremlegget fra kommunedirekt\u00f8ren, lider av en mangelfull og til dels uriktig forst\u00e5else av saken, og at det er sannsynlig at en riktig forst\u00e5else av saken ville ha resultert i at et flertall av KOBYs medlemmer hadde kommet til at det ikke var riktig \u00e5 nedlegge dette midlertidige forbudet. Vi vil nedenfor i punkt 2 kommentere skrivet fra seksjon for byutvikling, byggesak, datert 29. august 2024. I punkt 3 vil vi komme med \u00f8vrige kommentarer til kommunedirekt\u00f8rens saksfremlegg til m\u00f8tet i KOBY, og til KOBYs vedtak. I punkt 4 oppsummerer vi hva som er begrunnelsen for klagen. 2 KOMMENTARER TIL SKRIV, DATERT 29. AUGUST 2024 I skrivet er det redegjort n\u00e6rmere for kommunens syn p\u00e5 om s\u00f8knaden fra Nordic om oppf\u00f8ring av hotellbygning p\u00e5 felt H/O i plan 1517, detaljregulering Prostneset, var mangelfull eller ikke, da den ble sendt inn 12. februar 2024. Advokatfirmaet Hjort AS \u25aa Kontoradresse: Universitetsgata 1, 0164 Oslo \u25aa Postadresse: Postboks 471 Sentrum, 0105 Oslo E-post: advokatfirmaet@hjort.no \u25aa Telefon: +47 22 47 18 00 \u25aa Hjemmeside: www.hjort.no \u25aa Org.nr.: 929 191 811 MVA Dersom s\u00f8knaden skal anses for \u00e5 ha v\u00e6rt komplett ved innsendelsen den 12. februar 2024, slik Nordic mener, var kommunen for sent ute med sitt varsel om nedleggelse av midlertidig forbud da dette ble sendt den 14. juni 2024, ref. 12-ukersfristen i plan- og bygningsloven \u00a7 13-1 andre ledd. Dersom s\u00f8knaden derimot skal anses for \u00e5 ha v\u00e6rt mangelfull, slik kommunen mener, skal fristen i \u00a7 13-1 andre ledd f\u00f8rst regnes fra da ansvarlig s\u00f8ker besvarte kommunens brev ang\u00e5ende mangler, den 13. juni 2024. Kommunen har i sitt skriv foretatt en ny gjennomgang av manglene som ble gjort gjeldende i kommunens brev av 22. mai 2024. Av tre mangler som ble gjort gjeldende, har kommunen i sitt skriv n\u00e5 konkludert med at \u00e9n av dem likevel ikke ga grunnlag for \u00e5 konkludere med at s\u00f8knaden ikke var komplett, mens to av manglene fastholdes \u00e5 ha gitt grunnlag for dette. De to manglene som fortsatt gj\u00f8res gjeldende som grunnlag for \u00e5 anse s\u00f8knaden av 12. februar 2024 som mangelfull er 1) at det manglet s\u00f8knad om dispensasjon fra reguleringsplanens bestemmelse i punkt 5.2 bokstav b om tillatt h\u00f8yde, og 2) at det manglet s\u00f8knad om dispensasjon fra juridisk bindende utomhusplan. Bestemmelsen i reguleringsplanen punkt 5.2 bokstav b lyder som kjent: \u00abSt\u00f8rste tillatte gesimsh\u00f8yde fastsettes til k +18,5, st\u00f8rste tillatte m\u00f8neh\u00f8yde fastsettes til k+22. Tekniske installasjoner kan overskride denne h\u00f8yden med maksimalt 2,0 m..\u00bb Kommunen har i sitt skriv argumentert med at bestemmelsen er uklar og gir rom for tolkning. Etter \u00e5 ha sammenholdt plankart, bestemmelser og planbeskrivelse har kommunen imidlertid ikke funnet svar p\u00e5 hvordan bestemmelsen skal tolkes. Kommunen har derfor lagt vekt p\u00e5 hva den mener er \u00abintensjonen bak den konkrete planbestemmelsen\u00bb, og p\u00e5 hva som er ordlyden i andre bestemmelser i samme plan, samt TEK17 \u00a7 6-2. Til dette vil vi bemerke at vi ikke kan se hvor kommunen henter \u00abintensjonen\u00bb bak denne planbestemmelsen fra. Som kommunen selv har konstatert fremg\u00e5r den f.eks. ikke av en form\u00e5lsbestemmelse i planen eller av planbeskrivelsen. At intensjonen bak bestemmelsen skal v\u00e6re at tekniske installasjoner ikke kan tillates over regulert m\u00f8neh\u00f8yde kan vi derfor ikke se at det er grunnlag for \u00e5 hevde. N\u00e5r det gjelder kommunens henvisning til ordlyden i andre bestemmelser i planen (konkret er det vist til punkt 5.1. bokstav a) og punkt 5.3.1 bokstav a)), er det viktig \u00e5 merke seg at de andre bestemmelsene kun fastsetter st\u00f8rste tillatte gesimsh\u00f8yder innenfor sine felt, og ikke b\u00e5de st\u00f8rste tillatte gesimsh\u00f8yde og m\u00f8neh\u00f8yde, slik som bestemmelsen i punkt 5.2 bokstav b, for felt H/O, gj\u00f8r. Setningen om tekniske installasjoner som kan overstige \u00abdenne h\u00f8yden\u00bb peker utvilsomt tilbake p\u00e5 gesimsh\u00f8yden i de andre bestemmelsene som kommunen viser til. N\u00e5r bestemmelsen for felt H/O derimot b\u00e5de har fastsatt en gesimsh\u00f8yde og en m\u00f8neh\u00f8yde, er det gjort en forskjell for dette feltet som gj\u00f8r at det ikke kan innfortolkes at punkt 5.2 bokstav som b, som er en annen bestemmelse med en annen ordlyd, likevel skal forst\u00e5s som de andre bestemmelsene. Vi kan ikke se at punkt 5.2 bokstav b er uklar. Tvert imot m\u00e5 ordlyden oppfattes \u00e5 v\u00e6re klar p\u00e5 at \u00abdenne h\u00f8yden\u00bb i denne konkrete bestemmelsen peker tilbake p\u00e5 begge h\u00f8ydene som er fastsatt i setningen M 4372853.1 2/7 foran. En slik bestemmelse, med denne forst\u00e5elsen, kan kommunen innta i plan med hjemmel i TEK17 \u00a7 5-9, og det er dette kommunen m\u00e5 oppfattes \u00e5 ha gjort i denne planen. Dersom kommunen mente noe annet ville det v\u00e6rt enkelt \u00e5 formulere bestemmelsen p\u00e5 en annen m\u00e5te. Kommunen er n\u00e6rmest til \u00e5 b\u00e6re risikoen for at planbestemmelsene den vedtar gir uttrykk for meningen med og intensjonen bak bestemmelsene. P\u00e5 denne bakgrunn fastholdes at det oms\u00f8kte tiltaket ikke var betinget av dispensasjon fra h\u00f8ydebestemmelsen. Manglende dispensasjonss\u00f8knad for dette forholdet utgjorde ingen mangel som medf\u00f8rte at saksbehandlingsfristen ikke startet \u00e5 l\u00f8pe da s\u00f8knaden ble sendt inn den 12. februar 2024. Vi st\u00e5r da igjen med sp\u00f8rsm\u00e5let om hvorvidt forskjellen mellom utomhusplanen som fulgte s\u00f8knaden, og den juridisk bindende utomhusplanen, var s\u00e5 stor at det var p\u00e5krevet med en dispensasjonss\u00f8knad for dette avviket. Kommunen har ikke gitt noen n\u00e6rmere begrunnelse i sitt skriv enn at den innsendte planen \u00aber vurdert \u00e5 v\u00e6re i strid med den juridisk bindende planen\u00bb. Tidligere har kommunen uttalt at \u00abarealet for vegetasjonsdekt flate er kraftig redusert til sammenligning med utomhusplanen i reguleringsplanen\u00bb. Vi stiller sp\u00f8rsm\u00e5l ved hvor grensen for \u00e5 konstatere strid med den juridiske planen g\u00e5r. Skal den bindende planen f.eks. forst\u00e5s slik at den innsendte planen m\u00e5tte hatt eksakt 16 tr\u00e6r plassert p\u00e5 fire rekker p\u00e5 arealet avsatt til \u00abLek\u00bb, som illustrert p\u00e5 den bindende planen, for at det ikke skulle utl\u00f8ses krav om dispensasjonss\u00f8knad? Vi mener svaret er et klart nei, fordi den juridisk bindende planen ikke kan oppfattes s\u00e5 \u00abbokstavelig\u00bb. N\u00e5r den innsendte utomhusplanen fulgte opp prinsippene i den juridisk bindende planen mener vi dette var tilstrekkelig, og at avvik fra detaljer i planen ikke utl\u00f8ste krav om dispensasjonss\u00f8knad. Hvis det var viktig for kommunen \u00e5 f\u00e5 tr\u00e6r og andre elementer plassert eksakt som p\u00e5 den bindende planen ville det etter v\u00e5rt syn, for denne type avvik, v\u00e6rt rimelig om kommunen ga uttrykk for dette gjennom dialog med ansvarlig s\u00f8ker, fremfor \u00e5 vente med \u00e5 ta opp dette og s\u00e5 presentere dette som et dispensasjonspliktig forhold som gjorde at s\u00f8knaden m\u00e5tte anses mangelfull. Vi er p\u00e5 bakgrunn av v\u00e5re kommentarer ovenfor helt uenig med kommunen i at den hadde grunnlag for \u00e5 anse s\u00f8knaden som ble sendt inn den 12. februar 2024 som mangelfull. 3 \u00d8VRIGE KOMMENTARER TIL KOMMUNEDIREKT\u00d8RENS SAKSFREMLEGG OG KOBYS VEDTAK I tillegg til redegj\u00f8relsen for hvorfor kommunen mener den hadde hjemmel for \u00e5 nedlegge midlertidig forbud, er det i kommunedirekt\u00f8rens saksfremlegg gitt en redegj\u00f8relse for hvorfor kommunen utfra sitt skj\u00f8nn mener det var riktig \u00e5 nedlegge forbudet. Kommunedirekt\u00f8ren har innledningsvis i saksfremlegget tatt til etterretning at den tok feil n\u00e5r den i forbindelse med varsling av det midlertidige forbudet la til grunn at Troms\u00f8 ikke er s\u00e5kalt snuhavn for cruiseskip, noe som var en del av bakgrunnen for \u00e5 regulere felt H/O til hotell. Videre uttaler kommunedirekt\u00f8ren at det helt klart vil ha store negative virkninger for tiltakshaver og Troms\u00f8 havn dersom hotellplanene ikke gjennomf\u00f8res. Kommunedirekt\u00f8ren argumenterer for at hensynet til \u00e5 sikre god kvalitet i utviklingen av sj\u00f8fronten og kaipromenaden imidlertid m\u00e5 veie tyngre. Det vises her til at M 4372853.1 3/7 det oms\u00f8kte hotellet vil kunne virke som en barriere og f\u00f8re til at Samuel Arnesens gate lukkes mot sundet, og bidra til et m\u00f8rkere og trangere gaterom. Videre hevdes det at planlagt hotellbygning ikke vil inng\u00e5 i eksisterende bebyggelsesstruktur. Kommunedirekt\u00f8ren peker i saksfremlegget ogs\u00e5 p\u00e5 at det oms\u00f8kte hotellet m\u00e5 vurderes i en trafikal kontekst. Det opplyses at Troms\u00f8 havn har levert en trafikkanalyse, men at administrasjonen ikke har gjort noen n\u00e6rmere vurdering av den, fordi den kom inn etter ferdigstillelse av saken. Til tross for innvendingene mot den oms\u00f8kte hotellbygningen fremkommer det av saksfremlegget at kommunedirekt\u00f8ren mener at et midlertidig forbud mot tiltak ikke beh\u00f8ver \u00e5 bety et endelig nei til hotellplanene, og at behovet for \u00e5 rydde opp i trafikken p\u00e5 Prostneset ikke beh\u00f8ver \u00e5 bety at hotelltomten skal benyttes til trafikkform\u00e5l i stedet for til hotell. Kommunedirekt\u00f8ren mener imidlertid at det er behov for en planprosess, og begrunner dette med at kommunen da kan f\u00e5 mulighet til \u00e5 vurdere om hotellet skal realiseres eller om arealet skal benyttes p\u00e5 annen m\u00e5te. Slik Nordic leser saksfremlegget og begrunnelsen for anbefalingen om \u00e5 nedlegge midlertidig forbud mot tiltak, s\u00e5 ser kommunedirekt\u00f8ren for seg at en planprosess kan resultere i at det blir vedtatt \u00e5 ikke bygge hotell p\u00e5 hotelltomta. Det er dette som synes \u00e5 v\u00e6re hovedargumentet for anbefalingen om en planprosess, selv om kommunedirekt\u00f8ren som sagt ogs\u00e5 har sagt at en planprosess ikke beh\u00f8ver \u00e5 bety et endelig nei til hotellplanene. Det er viktig \u00e5 merke seg hva som ligger bak kommunedirekt\u00f8rens anbefaling om \u00e5 nedlegge midlertidig forbud. Dette fordi vi mener det er en vesentlig forskjell mellom \u00e5 se for seg som et mulig utfall av en planprosess at hotellform\u00e5let fjernes/endres til et annet arealform\u00e5l, og \u00e5 ha et \u00f8nske om \u00e5 forbedre hotellprosjektet slik at det tar bedre hensyn til bebyggelsesstrukturen i omr\u00e5det og bedre sikrer kvaliteten p\u00e5 kaipromenaden. For \u00e5 endre arealform\u00e5let kreves en planprosss. For \u00e5 forbedre prosjektet og sikre kvaliteter som kommunen mener ikke er sikret godt nok i den innsendte bygges\u00f8knaden, kan kommunen imidlertid n\u00f8ye seg med \u00e5 gi tilbakemeldinger gjennom dialog i byggesaken for det oms\u00f8kte prosjektet. Det er ogs\u00e5 bestemmelser i plan- og bygningsloven som kommunen kunne ha brukt som hjemmel for \u00e5 kreve omprosjektering eller avsl\u00e5 s\u00f8knaden. I slike tilfeller er det ikke meningen at kommunen skal g\u00e5 veien om midlertidig forbud mot tiltak og sette i gang omregulering. Under KOBYs behandling av sp\u00f8rsm\u00e5let om nedleggelse av midlertidig forbud den 26. september 2024 stemte fem medlemmer mot \u00e5 nedlegge forbud, mens seks medlemmer stemte for. De seks medlemmene som stemte for, kom med et tilleggsforslag som ble vedtatt. Av punkt 2 i det vedtatte tilleggsforslaget kommer det frem at ogs\u00e5 disse medlemmene \u00f8nsker at en planprosess skal resultere i at det fortsatt kan bygges p\u00e5 hotelltomten med omtrent samme h\u00f8yde p\u00e5 bygningsmassen som er tillatt etter gjeldende plan, og p\u00e5 en m\u00e5te som tar hensyn til bebyggelsesstruktur og kvaliteten p\u00e5 kaipromenaden. Slik vi forst\u00e5r vedtaket ser alts\u00e5 ingen av medlemmene av KOBY for seg at en planprosess skal resultere i at hotellutbyggingen ikke skal kunne realiseres. M 4372853.1 4/7 Som sagt beh\u00f8ves da ingen planprosess for \u00e5 oppn\u00e5 dette. Kommunen har gjennom byggesaksbehandling mulighet til \u00e5 stille krav til kvalitet f.eks. gjennom plan- og bygningsloven \u00a7\u00a7 29-1 og 29-2, eller den kan avsl\u00e5 eller sette vilk\u00e5r i tilknytning til de dispensasjonss\u00f8knadene kommunen mener tiltaket er avhengig av, ref. punkt 2 over. Kommunen kan ogs\u00e5 benytte \u00abtrussel\u00bb om nedleggelse av midlertidig forbud mot tiltak som et virkemiddel, uten \u00e5 g\u00e5 s\u00e5 langt som til \u00e5 nedlegge forbud. V\u00e5rt poeng er kort sagt at KOBY har benyttet et un\u00f8dvendig sterkt virkemiddel, for \u00e5 oppn\u00e5 noe som kunne v\u00e6rt oppn\u00e5dd p\u00e5 enklere og mindre ressurskrevende m\u00e5te. Det er viktig for tiltakshaver i denne sammenheng \u00e5 f\u00e5 frem at det fra tiltakshavers side har blitt tatt flere initiativ overfor administrasjonen for \u00e5 f\u00e5 tilbakemelding p\u00e5 hotellprosjektet slik det har v\u00e6rt vist i s\u00f8knaden. Tiltakshaver har v\u00e6rt, og er, \u00e5pen for innspill fra kommunen og for \u00e5 gj\u00f8re endringer. Tiltakshavers initiativ har imidlertid ikke blitt m\u00f8tt med den interesse som tiltakshaver hadde \u00f8nsket seg for nettopp \u00e5 unng\u00e5 \u00e5 komme i en situasjon der det jobbes med og s\u00f8kes om godkjenning av planer som kommunen ikke liker. Underveis i prosessen fanget Nordic og Troms\u00f8 havn opp at kommunen ser ulike trafikale utfordringer ved \u00e5 gjennomf\u00f8re utbygging p\u00e5 hotelltomten, s\u00e6rlig for kollektivtrafikken. Dette f\u00f8rte til at det, s\u00e6rlig fra Troms\u00f8 havns side, ble gjort flere fors\u00f8k p\u00e5 \u00e5 f\u00e5 til m\u00f8ter med kommunen ang\u00e5ende trafikksituasjonen, men uten \u00e5 f\u00e5 dette til. Etter hvert ble det besluttet av Troms\u00f8 havn \u00e5 engasjere konsulentfirmaet Asplan Viak til \u00e5 gjennomf\u00f8re en trafikkanalyse. Kommunen m\u00e5 selv ta en del av ansvaret for at trafikkanalysen kom inn noe sent. Analysen ble presentert i rapport som ble oversendt til kommunen den 13. september 2024. Nesten en uke senere, den 19. september, ble den oversendt til KOBY. Som gjengitt ovenfor opplyste Kommunedirekt\u00f8ren i sitt saksfremlegg til KOBYs m\u00f8te den 26. september 2024 at administrasjonen ikke hadde f\u00e5tt sett n\u00e6rmere p\u00e5 denne rapporten. Dog opplyste Kommunedirekt\u00f8ren i saksfremlegget at: \u00abHovedkonklusjonen i analysen er at for myke trafikanter blir den trafikale situasjonen bedre med lavere personbiltrafikk, fotgjengertilrettelegging og et ryddigere trafikkbilde ved alle tiltak\u00bb. Vi ser grunn til \u00e5 kommentere at den mer utf\u00f8rlige hovedkonklusjonen i rapporten, som er uthevet i oversendelsesbrevet fra Troms\u00f8 havn til kommunen, er: \u00abFor myke trafikanter blir den trafikale situasjonen bedre med lavere personbiltrafikk, fotgjengertilrettelegging og et ryddigere trafikkbilde. Den trafikale situasjonen for buss er lik som i dag med reguleringsmulighet og kj\u00f8remulighet i Samuel Arnesens gate, mens redusert personbiltrafikk og ryddigere kj\u00f8rem\u00f8nster i Samuel Arnesens gate kan gi bussen bedre fremkommelighet\u00bb Inne i rapporten fremg\u00e5r det at trafikkanalysen er tydelig p\u00e5 at de trafikale forholdene vil bedres for b\u00e5de g\u00e5ende og busser n\u00e5r tiltakene er gjennomf\u00f8rt. Under administrasjonens presentasjon av saken i utvalgsm\u00f8tet den 26. september 2024 ble det brukt mye tid p\u00e5 \u00e5 snakke om de trafikale utfordringene. Orienteringen reflekterte imidlertid i liten grad hva som var fremkommet i rapporten fra Asplan Viak. M 4372853.1 5/7 Av punkt 1 i tilleggsforslaget i KOBYs vedtak fremg\u00e5r det at KOBY som begrunnelse for vedtaket om midlertidig forbud mot tiltak, viser \u00abs\u00e6rlig til utfordringene for kollektivtrafikken, slik de er beskrevet i saksfremlegget\u00bb. (v\u00e5r understrekning) N\u00e5r verken beskrivelsen av trafikkforholdene i saksfremlegget, eller den muntlige presentasjonen av saken i KOBYs m\u00f8te, tok hensyn til det som fremkommer i rapporten fra Asplan Viak, fordi administrasjonen mente det ikke hadde v\u00e6rt tid nok f\u00f8r m\u00f8tet til \u00e5 f\u00e5 vurdert rapporten, mener vi KOBYs vektlegging av hvordan utfordringene for kollektivtrafikken er beskrevet i saksfremlegget, tyder p\u00e5 et mangelfullt grunnlag for vedtaket. I oversendelsen av rapporten, fra Troms\u00f8 Havn til kommunen, ble det bedt om at trafikkanalysen ble lagt til grunn i kommunens saksbehandling. Da det p\u00e5 et tidspunkt m\u00e5 ha blitt klart for administrasjonen at det ikke var tid nok i l\u00f8pet av de 13 dagene som gikk fra rapporten ble mottatt i kommunen, til KOBY hadde sitt m\u00f8te, til \u00e5 gjennomg\u00e5 rapporten, mener vi m\u00f8tet i KOBY burde v\u00e6rt utsatt for at rapporten kunne blitt vurdert f\u00f8r videre behandling. 4 OPPSUMMERING AV NORDICS KLAGE OVER DET NEDLAGTE MIDLERTIDIGE FORBUDET MOT TILTAK P\u00c5 FELT H/O Det fastholdes at kommunen ikke hadde grunnlag for \u00e5 anse s\u00f8knaden som ble sendt inn den 12. februar 2024 som mangelfull. Fristen for n\u00e5r kommunen kan varsle et midlertidig forbud mot tiltak startet \u00e5 l\u00f8pe den 12. februar 2024 og varselet som ble sendt ut den 14. juni 2024 kom derved for sent. KOBYs vedtak om nedleggelse av midlertidig forbud mot tiltak p\u00e5 felt H/O er derved ugyldig. Kommunedirekt\u00f8ren har i sitt saksfremlegg til KOBYs m\u00f8te begrunnet behovet for \u00e5 nedlegge midlertidig forbud med at dette gir kommunen mulighet til \u00e5 vurdere om hotellet skal realiseres eller om arealet skal benyttes p\u00e5 annen m\u00e5te. KOBYs vedtak kan imidlertid ikke oppfattes \u00e5 legge opp til at en planprosess skal resultere i at arealet skal benyttes til noe annet enn hotell. Det er \u00f8nsket om \u00e5 se n\u00e6rmere p\u00e5 en forbedring av fremkommeligheten for busser, og at det blir tatt bedre hensyn til bebyggelsesstruktur og kvaliteten p\u00e5 strandpromenaden, som er begrunnelsen for KOBYs vedtak. \u00c5 nedlegge midlertidig forbud mot tiltak for \u00e5 utarbeide en ny reguleringsplan er et meget sterkt virkemiddel som i dette tilfellet ikke er n\u00f8dvendig \u00e5 ta i bruk. Kommunen kunne ha oppn\u00e5dd det samme gjennom bruk av regler og gjennom dialog i en byggesaksprosess. Kommunens administrasjon har imidlertid ikke im\u00f8tekommet tiltakshavers/ansvarlig s\u00f8kers anmodninger om dialog og tilbakemeldinger. Det ble fremlagt rapport/trafikkanalyse for kommunen f\u00f8r KOBYs m\u00f8te den 26. september 2024. KOBYs m\u00f8te burde v\u00e6rt utsatt n\u00e5r det ble klart at administrasjonen ikke hadde rukket \u00e5 g\u00e5 gjennom rapporten. KOBYs vedtak er basert p\u00e5 kommunedirekt\u00f8rens beskrivelse av trafikkforholdene, slik de er beskrevet i saksfremlegget, selv om kommunedirekt\u00f8ren ikke hadde vurdert den fremlagte trafikkanalysen. Trafikkanalysen er tydelig p\u00e5 at de trafikale forholdene vil bedres for g\u00e5ende og busser n\u00e5r de oms\u00f8kte tiltakene er gjennomf\u00f8rt. KOBYs vedtak er derved basert p\u00e5 et uriktig faktisk grunnlag n\u00e5r trafikkanalysen ikke har blitt lagt til grunn i kommunens vurdering av saken. M 4372853.1 6/7 Det anmodes p\u00e5 denne bakgrunn om at kommunen vurderer saken p\u00e5 nytt og omgj\u00f8r vedtaket om \u00e5 nedlegge midlertidig forbud mot tiltak p\u00e5 felt H/O. Dersom kommunen velger \u00e5 fastholde forbudet bes det om at denne klagen sendes over til Statsforvalteren s\u00e5 snart som mulig. Med vennlig hilsen Advokatfirmaet Hjort AS [Sign.] Liv Zimmermann Partner / Advokat (lzi@hjort.no) M 4372853.1 7/7 "
}