{
  "dokument_id": "20e0fd53-a61f-5a71-a937-b8bd488e176a",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 170 fra Katrine N\u00f8dtvedt (MDG) til byutviklingsbyr\u00e5den om offentlige planprosesser og saksbehandl",
  "url": "https://bergen.kommune.no/politikere-utvalg/api/fil/bk360/11438446/Svar-pa-skriftlig-sporsmal-nr-170-fra-Katrine-Nodtvedt-MDG-til-byutviklingsbyraden-om-offentlige-planprosesser-og-saksbehandl",
  "tekst": " BBU \u2013 Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/162141-3 Saksbehandler: Malene Nesse Gr\u00f8nningen Fra Dato: 5. november 2024 Byr\u00e5d for byutvikling Svar p\u00e5 skriftlig sp\u00f8rsm\u00e5l nr. 170 fra Katrine N\u00f8dtvedt (MDG) til byutviklingsbyr\u00e5den om offentlige planprosesser og saksbehandlingstid - Utvalg for milj\u00f8 og byutvikling MDG er bekymret for at offentlige planprosesser i kommunen tar lang tid. Vi er videre bekymret for at byr\u00e5dets HR-politikk, samt mange nye oppstartssaker som er faglig frar\u00e5det, gj\u00f8r at de offentlige planavklaringer tar lengre tid enn det ellers ville gjort. De offentlige planene er viktige for \u00e5 berede grunnen for ny bolig- og n\u00e6ringsutvikling i kommunen, og de danner gjerne grunnlaget for private detaljreguleringsplaner. Sp\u00f8rsm\u00e5l til byr\u00e5den: 1. Hvor mange offentlige planer er under utarbeidelse i plan- og bygningsetaten? 2. Hvor mange av planene har v\u00e6rt p\u00e5 h\u00f8ring/offentlig ettersyn? 3. Finnes det en prioritering blant disse planene? 4. Gitt at det finnes en prioritering, kan byr\u00e5den dele den med utvalget? 5. I dag er det rundt 9 vakanser i planetaten. P\u00e5virker disse vakansene ferdigstilling av de offentlige planene? 6. Vurderer byr\u00e5det \u00e5 avslutte noen av de offentlige omr\u00e5deplanene som er i prosess? 7. Hvor mange \u00e5r forventer byr\u00e5den at det vil ta f\u00f8r samtlige planer, som i dag er under utarbeidelse, leveres til bystyret for endelig behandling? 8. Blir saksbehandlingstiden p\u00e5virket av at byr\u00e5det tillater oppstart p\u00e5 saker som planetaten frar\u00e5der? 9. Hvor mange offentlige planer har blitt sendt i retur til planetaten ila denne bystyreperioden, alts\u00e5 sendt tilbake etter oversendelse til sluttbehandling fra planetat til byr\u00e5dsavdelingen? 10. Hvilke planer er sendt i retur, og med hvilken begrunnelse?\u00bb Svar fra byr\u00e5den: Det er en rekke offentlige planer under arbeid. P\u00e5 kommuneplanniv\u00e5et er det tre planer under arbeid. Rullering av KPA er i oppstartsfasen, det jobbes med en mindre rullering av kommunedelplan for sentrum og det jobbes med et planforslag for kommunedelplan kollektiv mot vest. Det er 14 omr\u00e5dereguleringer under arbeid og 18 offentlige detaljreguleringer. I tillegg jobbes det med oppheving av eldre planer. 6 av omr\u00e5dereguleringene og 8 av detaljreguleringene har v\u00e6rt p\u00e5 h\u00f8ring og offentlig ettersyn. Prioritering av planene skjer i hovedsak gjennom portef\u00f8ljem\u00f8ter og internt i plan- og bygningsetaten. Der vektlegges det blant annet: - Politisk bestilling - Bestilling i etatens \u00e5rsoppdrag - Avhengigheter til andre prosjekter - \u00d8nsket byutvikling i kommuneplanens arealdel - Prosjekt i Milj\u00f8l\u00f8ftet - Stort plantrykk - Ferdigstilling av planer som har p\u00e5g\u00e5tt en stund I 2024 var s\u00e6rlig f\u00f8lgende planer prioritert: - Dokken s\u00f8r - Indre Laksev\u00e5g - Laksev\u00e5gneset - R\u00e5dhuskvartalet - Gr\u00f8nneviken - Kristiansholm - Slettebakken I tillegg er det flere samferdselsplaner som har h\u00f8y prioritet. I 2025 vil Kommuneplanens arealdel og regulering av bybanen til \u00c5sane ha h\u00f8yeste prioritet. Per dags dato er det tre vakanser p\u00e5 avdelingene som jobber med offentlige reguleringsplaner. Arbeidsmengden p\u00e5 etaten er h\u00f8y og med vakante stillinger er det viktig med en streng prioritering og \u00e5 redusere antall planer det arbeides med. Det kan v\u00e6re aktuelt \u00e5 avslutte noen av arbeidene og la private regulere. Vi har allerede avsluttet omr\u00e5deregulering for Spelhaugen. Jeg innstiller ogs\u00e5 p\u00e5 \u00e5 avslutte Strategisk planprogram for Loddefjord, en sak som byr\u00e5det skal behandle innev\u00e6rende uke. Byr\u00e5det er opptatt av raske planprosesser og \u00f8nsker \u00e5 f\u00e5 flere offentlige planer frem til sluttbehandling. Plan- og bygningsetaten arbeider med flere komplekse omr\u00e5dereguleringsplaner ved Puddefjorden (Laksev\u00e5gneset, Indre Laksev\u00e5g og Dokken S\u00f8r). I henhold til gjeldende fremdriftsplaner vil disse planene bli levert til politisk sluttbehandling i 2027 og 2028. De andre offentlige planene som PBE arbeider med p.t., er forventet levert tidligere. Det er enkelte planer som er satt i gang som det ikke jobbes aktivt med i dag. Dette gjelder omr\u00e5deregulering for R\u00e5dal og Nyborg og framdriftsplanene for disse prosjektene vurderes fortl\u00f8pende. Stans av planinitiativ som byr\u00e5den har gitt mulighet til \u00e5 starte opp gjelder private planer og p\u00e5virker s\u00e5ledes ikke arbeidet med offentlige planer i vesentlig grad. Planforslag for Hauk\u00e5smyrane og Hauk\u00e5svassdraget ble oversendt fra Plan- og bygningsetaten 17.01.2024. Planforslaget ble returnert til etaten for videre bearbeidelse. Begrunnelsen for dette var blant annet en ul\u00f8st innsigelse og ytterligere vurderinger av planforslagets virkning for vassdraget. Christine Kahrs \u2013 Byr\u00e5d for byutvikling Dokumentet er godkjent elektronisk. "
}