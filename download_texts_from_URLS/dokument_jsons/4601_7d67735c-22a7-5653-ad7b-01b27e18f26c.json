{
  "dokument_id": "7d67735c-22a7-5653-ad7b-01b27e18f26c",
  "doc_type": "case_presentation",
  "kommune": 4601,
  "tittel": "Forhandlinger om salg av tomt til Statsbygg - Havforskningsinstituttet og Fiskeridirektoratet. Vurdering av mottatt bud.",
  "url": "https://bergen.kommune.no/politikere-utvalg/api/fil/bk360/9462639/Framstilling-Forhandlinger-om-salg-av-tomt-til-Statsbygg-Havforskningsinstituttet-og-Fiskeridirektoratet-Vurdering-av-mottatt-bud",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2020/90633-181 Forhandlinger om salg av tomt til Statsbygg - Havforskningsinstituttet og Fiskeridirektoratet. Vurdering av mottatt bud Hva saken gjelder: Saken gjelder forhandlingene mellom Bergen kommune og Statsbygg om salg av tomt p\u00e5 Dokken for oppf\u00f8ring av nytt bygg for Havforskningsinstituttet og Fiskeridirektoratet. Kommunen mottok 15.09.2023 et bud p\u00e5 eiendommen fra Statsbygg. Tomten: Bystyret vedtok i sak 209/09 av 19.06.2019 at det skal avsettes en tomt til Statsbygg med sikte p\u00e5 \u00e5 bygge nye lokaliteter for Havforskningsinstituttet og Fiskeridirektoratet. I forlengelsen av dette ble tre tomtealternativer utredet, benevnt tomt A, B og C. Bystyret vedtok i sak 187/22 av 22.06.2022 at kommunen og Statsbygg skal forhandle videre om en opsjonsavtale for tomt A. Den aktuelle tomten ligger p\u00e5 Dokken, og best\u00e5r av gnr. 164 bnr. 3, deler av gnr. 164 bnr. 1, samt et utfylt sj\u00f8areal som ikke enn\u00e5 er matrikulert. Eiendommen skal til sammen omfatte et areal p\u00e5 ca. 12 000 m2. Eiendommen skal v\u00e6re tilstrekkelig stor til \u00e5 dekke Statsbyggs arealbehov, som er ansl\u00e5tt til ca. 40 000 m2 BTA. Da arealbehovet ikke er endelig fastsatt, og tomtens st\u00f8rrelse vil avhenge av Statsbyggs behov og reguleringsplan for omr\u00e5det, er ikke tomtens utstrekning presist angitt. Eiendommen inng\u00e5r i et transformasjonsomr\u00e5de som i dag i all hovedsak benyttes til havneaktivitet. Bergen bystyre har vedtatt arealstrategien Dokken 2050 som trekker opp hovedlinjer for utviklingen av omr\u00e5det, og hvor samlokaliseringen av Havforskningsinstituttet og Fiskeridirektoratet fremheves som et pionerprosjekt og sentralt i utviklingen av \u00abHavbyen Bergen\u00bb. 1 Forhandlingene: Forhandlingene mellom Statsbygg og Bergen kommune om kj\u00f8p av tomt har p\u00e5g\u00e5tt siden h\u00f8sten 2020. Partene ble tidlig i forhandlingene enige om at Statsbygg og kommunen sammen skulle utarbeide et felles taksmandat, og at partene p\u00e5 grunnlag av dette skulle innhente hver sin verdsettelse av eiendommen. Innhenting av en felles verdivurdering har v\u00e6rt diskutert under forhandlingene, men dette har vist seg \u00e5 ikke v\u00e6re et valgbart alternativ. Fremdriften i forhandlingene har bl.a. v\u00e6rt p\u00e5virket av usikkerhet knyttet til tomtevalg og endelig innarbeiding av prosjektet i statsbudsjettet. Statsbygg og kommunen var i forhandlingene enige i de premissene som inngikk i takstmandatet, herunder hvilke framtidig reguleringsform\u00e5l som skulle ligge til grunn for verdsettelsen og at verdsettelsen skulle skje etter den s\u00e5kalte residualmetoden/tomtebelastningsmetoden. En rekke forhold av betydning for verdivurderingen ville p\u00e5 verdsettelsestidspunktet v\u00e6re usikre, og partene var ogs\u00e5 enige om at verdivurderingene m\u00e5tte vise hvilke utslag endringer i disse forholdene ville medf\u00f8re for verdien. Parallelt med forhandlingene om kj\u00f8pesum, har partene ogs\u00e5 forhandlet om en rekke andre avtalevilk\u00e5r. De viktigste av disse er n\u00e6rt tilknyttet kj\u00f8pesummen, og gjelder Statsbyggs andel av bidrag til infrastruktur i omr\u00e5det og fordeling av utgifter til h\u00e5ndtering av grunnforurensning. Det er innhentet i alt fem verdsettelser av eiendommen. De f\u00f8rste verdivurderingene ble innhentet i 2021. Bergen kommune innhentet verdivurdering fra Newsec som verdsatte eiendommen til kr 543 000 0000,-. Statsbygg innhentet verdivurdering fra Opak, som verdsatte eiendommen til kr 438 399 000,-. I tillegg innhentet Statsbygg en ytterligere verdivurdering fra Malling, som kvalitetssikring. Denne verdivurderingen ble ikke delt med kommunen, da Statsbygg opplyste at denne ikke ville bli brukt i de videre forhandlingene, men kun ville bli brukt i forbindelse med Statsbyggs prosess med statlig godkjenning av prosjektet. N\u00f8kkeltallene fra denne verdsettelsen er likevel kjent for kommunen, ved at Statsbygg har delt en presentasjon der n\u00f8kkeltallene inng\u00e5r. Verdivurderingen fra Malling lyder p\u00e5 kr 507 382 404,-. Det ble i etterkant av bystyrets vedtak om tomtevalg innhentet to nye verdivurderinger i 2023. Bergen kommune innhentet verdivurdering fra Newsec som verdsatte eiendommen til kr 566 000 000,-. Statsbygg innhentet verdivurdering fra Malling som verdsatte eiendommen til kr 205 160 000,- N\u00f8kkeltallene fra verdivurderingene er oppstilt diagrammet nedenfor, hvor enkelte verdier for enkelthets skyld er avrundet: Da verdivurderingene har v\u00e6rt sprikende, har de videre forhandlingene handlet hovedsakelig om hvordan partene kunne komme n\u00e6rmere en enighet om kj\u00f8pesum. 2 Det har siden v\u00e5ren 2023 ikke v\u00e6rt reelle forhandlinger om det avtalepunktet i opsjonsavtalen som gjelder pris, f\u00f8r Statsbygg 15.09.2023 fremsatte et tilbud om kj\u00f8p av eiendommen. Budet ligger vedlagt. Budet inneb\u00e6rer at Statsbygg tilbyr \u00e5 kj\u00f8pe eiendommen for kr 235 000 000, forutsatt Stortingets godkjenning og finansiering av kj\u00f8pet. Budet lyder p\u00e5 en konkret kj\u00f8pesum uavhengig av utnyttelsesgrad. N\u00e5r det gjelder bakgrunnen for at Statsbygg n\u00e5 fremmer et tilbud, har Statsbygg vist til at den store avstanden mellom de sist innhentede verdivurderingene gj\u00f8r det utfordrende \u00e5 komme frem til en pris gjennom videre forhandlinger. Statsbygg har ogs\u00e5 gitt uttrykk for et behov for \u00e5 f\u00e5 avklart tomteprisen, da dette er avgj\u00f8rende for fremdriften i prosjektet. Statsbygg har videre gitt uttrykk for at den samlede prosjektrammen ikke gir rom for et tomtekj\u00f8p som er h\u00f8yere enn det som framkommer av tilbudet. Fagetatens vurdering og anbefaling Fagetaten viser i sine vurderinger til at forhandlingene har lagt opp til at partene inng\u00e5r en opsjonsavtale hvor endelig kj\u00f8pesum avhenger av tillatt utnyttelse av tomten i fremtidig reguleringsplan for omr\u00e5det. Dette er i samsvar med vanlig markedspraksis for kj\u00f8p og salg av utviklingseiendom, og ogs\u00e5 i samsvar med hvordan takseringsmandat og verdsettelsene er utformet. Budet kommunen n\u00e5 har mottatt bryter med denne forutsetningen ved at budet lyder p\u00e5 en konkret kj\u00f8pesum uavhengig av utnyttelsesgrad. Av de fem verdsettelsene som er innhentet under forhandlingene er det en som skiller seg klart fra de andre. Dette gjelder verdsettelsen fra Malling fra 2023 som ble innhentet av Statsbygg, og som fastsetter verdien til kr 205 160 000,-. Statsbyggs bud bygger p\u00e5 Mallings verdivurdering fra 2023, men med et p\u00e5slag p\u00e5 kr. 30 000 000,- som f\u00f8lge av at Statsbyggs n\u00e5v\u00e6rende prosjekterte st\u00f8rrelse p\u00e5 bygget er st\u00f8rre enn premissene i verdsettelsesnotatet, samt usikkerheten knyttet til st\u00f8rrelsen og innholdet i den fremtidige reguleringsplanen for omr\u00e5det. Budet inneholder en forutsetning om at Statsbygg betaler et infrastrukturbidrag p\u00e5 kr 4 000 pr. m2, og at kommunen dekker kostnader ut over dette. Denne l\u00f8sningen er ikke i tr\u00e5d med det standpunktet kommunen har hatt i l\u00f8pet av forhandlingene, hvor kommunen har framholdt at det ogs\u00e5 m\u00e5 skje en fordeling av evt. kostnader ut over dette bel\u00f8pet. N\u00e5r det gjelder kostnadene med grunnforurensning legger budet opp til at disse skal fordeles med 80 % p\u00e5 kommunen og 20 % p\u00e5 Statsbygg. Dette er i samsvar med kommunens holdning til dette sp\u00f8rsm\u00e5let hittil i forhandlingene. Fagetaten presiserer imidlertid at dette punktet i avtalen m\u00e5 ses i sammenheng med de \u00f8vrige avtalepunktene, og at fagetaten p\u00e5 ingen m\u00e5te har bundet kommunen i sp\u00f8rsm\u00e5let om fordeling av kostnader med eventuell grunnforurensning. Gjennomsnittet av de \u00f8vrige fire verdivurderingene er p\u00e5 ca. kr 513 700 000,-, og spennet mellom disse fire er p\u00e5 ca. kr 127 600 000,-. Statsbyggs bud ligger etter fagetatens vurdering langt fra det som m\u00e5 antas \u00e5 v\u00e6re markedspris for eiendommen. En fornuftig tiln\u00e6rming til markedsverdien i denne saken vil etter fagetatens syn v\u00e6re \u00e5 legge mindre vekt p\u00e5 Mallings vurdering av 2023, som er den vurderingen som klart avviker fra de \u00f8vrige fire. Markedsverdien ligger, slik fagetatens vurderer det, i spennet mellom disse andre fire verdivurderingene. Kommunen har i forhandlingene v\u00e6rt villig til forhandlinger innenfor dette spennet. 3 En fremforhandlet kj\u00f8pesum b\u00f8r etter fagetatens syn uansett v\u00e6re konkret forankret i de verdsettelsene som foreligger. Kj\u00f8pesummen m\u00e5 la seg utlede av justerte verdier av de tre vesentlige faktorene i slike verdivurderinger, dvs. reelle anslag p\u00e5 utleiepriser, byggekostnader og yield for kontor- og forskningsbygg p\u00e5 denne konkrete tomten. Det er videre fagetatens vurdering at et salg av tomten til den tilbudte prisen vil kunne v\u00e6re i strid med statsst\u00f8tteregelverket i E\u00d8S-avtalens art. 61. I korte trekk fastsetter art. 61 et forbud mot \u00e5 gi \u00f8konomiske fordeler til foretak som driver \u00f8konomisk virksomhet dersom st\u00f8tten kan virke konkurransevridende og p\u00e5virke samhandelen mellom E\u00d8S-landende. Salg av eiendom til under markedspris vil i denne sammenhengen v\u00e6re en \u00f8konomisk fordel, og Statsbygg m\u00e5 som en akt\u00f8r i utleiemarkedet anses som et foretak som driver \u00f8konomisk virksomhet. St\u00f8tte til Statsbygg vil virke konkurransevridende overfor tilsvarende akt\u00f8rer innen utleie av n\u00e6ringslokaler. Gitt omfanget av den st\u00f8tten det her eventuelt er aktuelt \u00e5 gi, vil dette ogs\u00e5 kunne gjelde foretak i E\u00d8S-omr\u00e5det. Det er dermed heller ikke utelukket at st\u00f8tten vil kunne p\u00e5virke samhandelen mellom E\u00d8S-statene. Det er etter dette fagetatens vurdering at budet er for lavt til \u00e5 kunne aksepteres. \u00d8konomiske konsekvenser: En avvisning av budet fra Statsbygg vil ikke medf\u00f8re noen direkte \u00f8konomiske konsekvenser. Byr\u00e5dens vurdering og anbefaling/konklusjon: Byr\u00e5den viser til fagetatens vurderinger i saken. Byr\u00e5den vil i tillegg fremheve at samlokalisering av Havforskningsinstituttet (HI) og Fiskeridirektoratet (FDIR) i et nytt bygg p\u00e5 Dokken er av avgj\u00f8rende nasjonal betydning, og byr\u00e5det \u00f8nsker \u00e5 legge til rette for \u00e5 styrke HI og FDIR i Bergen som er landets ledende havby. Lokalisering av HI og FDIR vil bidra til \u00e5 tydeliggj\u00f8re den nye bydelen sin identitet som en viktig del av havbyen Bergen. Av den grunn har Statsbygg og HI/FDIR v\u00e6rt viktige parter/akt\u00f8rer og de har deltatt aktivt inn i plan- og salgsprosessene som har p\u00e5g\u00e5tt siden oppstarten med arbeidet frem mot Overordnet strategi, Arealstrategi og lokalisering av tomt. Byr\u00e5den presiserer at for salg av tomt for samlokaliseringsprosjektet, har det for Bergen kommune som grunneier og selger, v\u00e6rt viktig at partene har hatt god og konstruktiv dialog. Det har v\u00e6rt avgj\u00f8rende for at partene fra starten av forhandlingene har v\u00e6rt innforst\u00e5tt og enige om de premissene som skulle legges til grunn for en avtale om kj\u00f8p. Premissene som partene ble enige om ved utarbeidelsen av et felles takstmandat hadde derfor som m\u00e5l \u00e5 komme frem til riktig markedspris, gitt de usikkerhetene og risikoelementene som vil v\u00e6re til stede ved salg av en utviklingstomt s\u00e5 tidlig i transformasjonsprosessen. Etter byr\u00e5dens vurdering har Bergen kommune b\u00e5de ved utarbeidelsen av takstmandatet og forhandlingene om opsjonsavtale, kommet Statsbygg i m\u00f8te for \u00e5 bidra til at usikkerhetsmomenter og risikofaktorer blir balansert p\u00e5 en god og rettferdig m\u00e5te mellom partene. Det mottatte budet p\u00e5 kroner 235 000 000 som Statsbygg har lagt frem, mener byr\u00e5den ikke representerer det som m\u00e5 antas \u00e5 v\u00e6re riktig markedspris for eiendommen. Byr\u00e5den finner det vanskelig \u00e5 godta et bud som ligger under markedspris, og som av den grunn ogs\u00e5 vil kunne v\u00e6re i strid med E\u00d8S-regelverket. 4 Byr\u00e5den vil videre p\u00e5peke at det er en forutsetning for \u00e5 kunne relokalisere dagens havnevirksomhet og gjennomf\u00f8re den \u00f8nskede transformasjonen og utviklingen av Dokken, at salg av tomter bidrar til finansiering av den videre utvikling av omr\u00e5det. Et salg under markedspris medf\u00f8rer at kommunen gir avkall p\u00e5 verdier som kunne v\u00e6rt brukt til \u00e5 realisere de \u00f8nskede byutviklingsm\u00e5lene en har for Dokken. Et salg til underpris, som byr\u00e5den, mener dette budet vil inneb\u00e6re, vil dessuten gi uheldige presedensvirkninger, b\u00e5de kj\u00f8pesummens st\u00f8rrelse i seg selv, men ogs\u00e5 mht. til fordeling av infrastrukturkostnader. Byr\u00e5den er av den oppfatning at Statsbygg som stor offentlig akt\u00f8r m\u00e5 bidra p\u00e5 lik linje med andre fremtidige utbyggere p\u00e5 Dokken. Byr\u00e5den kan derfor heller ikke p\u00e5 dette grunnlag anbefale at mottatte bud fra Statsbygg aksepteres Byr\u00e5den har forst\u00e5else for at det for prosjektets fremdrift, og for \u00e5 begrense usikkerhets- og risikofaktorene, er viktig for Statsbygg \u00e5 komme til en snarlig enighet om kj\u00f8pesum. Et slikt stort og premissgivende salg p\u00e5 en av de mest verdifulle tomtene p\u00e5 Dokken m\u00e5 likevel gj\u00f8res p\u00e5 riktig grunnlag, og p\u00e5 en m\u00e5te som ivaretar b\u00e5de Bergen kommune som selger og Statsbygg som kj\u00f8per. I det tilfelle at Statsbyggs rammer for forhandlingene ikke gir rom et h\u00f8yere bud enn det som er fremsatt, er ikke dette etter byr\u00e5dens vurdering, en akseptabel grunn til \u00e5 godta et bud under markedspris. Byr\u00e5den vil i den forbindelse ogs\u00e5 peke p\u00e5 at det helt innledningsvis i prosessen ble dr\u00f8ftet hvorvidt et salgsoppgj\u00f8r ogs\u00e5 kunne v\u00e6re noe annet enn bare et rent kontantoppgj\u00f8r, dvs. at deler av oppgj\u00f8ret ogs\u00e5 kunne v\u00e6re i form av et makeskifte. Dette har imidlertid ikke v\u00e6rt et tema i den videre prosessen med Statsbygg. Byr\u00e5den vil likevel understreke at dette fortsatt er noe som Bergen kommune kan v\u00e6re villig til \u00e5 vurdere i en helhetlig l\u00f8sning med Statsbygg. Byr\u00e5dens samlede anbefaling er derfor at budet fra Statsbygg ikke kan aksepteres. Byr\u00e5den vil ogs\u00e5 anmode Statsbygg om \u00e5 g\u00e5 i dialog med sin oppdragsgiver \u2013 Fiskeri- og n\u00e6ringsdepartementet \u2013 om \u00e5 f\u00e5 et oppdatert mandat, slik at partene kan gjenoppta forhandlingene og komme frem til en snarlig enighet om opsjonsavtaleinnholdet i tr\u00e5d med de opprinnelige premissene for prosessen, og om en kj\u00f8pesum innenfor det som m\u00e5 antas \u00e5 v\u00e6re riktig markedsverdi for eiendommen. Byr\u00e5den viser her til at en mulig videre l\u00f8sning for \u00e5 komme til enighet kan v\u00e6re \u00e5 fastsette en markedsverdi gjennom innhenting av en felles verdivurdering. Byr\u00e5den mener samlokaliseringen av HI og FDIR p\u00e5 Dokken er avgj\u00f8rende for \u00e5 styrke landets verdensledende fagmilj\u00f8 innen forvaltning og havforskning. Satsingen har bred lokal, regional og nasjonal st\u00f8tte, og byr\u00e5den vil understreke at kommunen vil v\u00e6re en konstruktiv forhandlingspart gitt at det finnes et reelt forhandlingsrom fra Statsbygg sin side. Vedtakskompetanse: Byr\u00e5dets fullmakter \u00a7 29.1 vedr\u00f8rende forvaltning av kommunens eiendomsmasse: Byr\u00e5det er tillagt myndighet til \u00e5 forvalte kommunens bygg- og eiendomsmasse med utgangspunkt og forankring i overordnete m\u00e5lsettinger og retningslinjer for arbeidet som bystyret fastsetter p\u00e5 omr\u00e5det. 5 Byr\u00e5d for finans innstiller til byr\u00e5det \u00e5 fatte f\u00f8lgende vedtak: 1. Byr\u00e5det aksepterer ikke bud fra Statsbygg av 15.09.23 p\u00e5 kr 235 000 000. 2. Byr\u00e5det anmoder Statsbygg \u00e5 g\u00e5 i dialog med Fiskeri- og n\u00e6ringsdepartementet om et oppdatert mandat som gj\u00f8r det mulig for partene \u00e5 gjenoppta og ferdigstille forhandlingene om salg av tomt p\u00e5 Dokken. Dato: 9. januar 2024 Eivind K. N\u00e6vdal-Bolstad Byr\u00e5d for finans Dokumentet er godkjent elektronisk. Vedlegg: Fagnotat fra Etat for bygg og eiendom av 22. september 2023 Tilbud om kj\u00f8p av deler av eiendommen gnr. 164, bnr. 1,3 6 "
}