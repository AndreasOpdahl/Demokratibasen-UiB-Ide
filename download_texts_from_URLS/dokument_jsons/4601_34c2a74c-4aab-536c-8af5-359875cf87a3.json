{
  "dokument_id": "34c2a74c-4aab-536c-8af5-359875cf87a3",
  "doc_type": "case_presentation",
  "kommune": 4601,
  "tittel": "H\u00f8ringsuttalelse - Forslag til endringer i pasientbetalingsforskriften, skatteloven og skattelovforskriften vedr\u00f8rende helseforetaks tilbud om NIPT",
  "url": "https://bergen.kommune.no/politikere-utvalg/api/fil/bk360/9468535/Framstilling-Horingsuttalelse-Forslag-til-endringer-i-pasientbetalingsforskriften-skatteloven-og-skattelovforskriften-vedrorende-helseforetaks-tilbud-om-NIPT",
  "tekst": " BYR\u00c5DET Byr\u00e5dssak /23 Saksframstilling V\u00e5r referanse: 2023/264362-2 H\u00f8ringsuttalelse - Forslag til endringer i pasientbetalingsforskriften, skatteloven og skattelovforskriften vedr\u00f8rende helseforetaks tilbud om NIPT Hva saken gjelder: Helse- og omsorgsdepartementet og Finansdepartementet har sendt p\u00e5 h\u00f8ring forslag om \u00e5 innf\u00f8re rett for helseforetak til \u00e5 kreve full pasientbetaling for non-invasiv prenatal test (NIPT), fra gravide som er under 35 \u00e5r ved termin og ikke har andre indikasjoner for fosterdiagnostikk. H\u00f8ringsfrist: 30.januar 2024. Det er s\u00f8kt om og innvilget utsatt h\u00f8ringsfrist til etter bystyrets m\u00f8te 31. januar 2024. NIPT er analyse av blodpr\u00f8ve fra gravide for \u00e5 unders\u00f8ke sannsynligheten for kromosomavvik hos fosteret. Videre foresl\u00e5s det \u00e5 innf\u00f8re skatteplikt p\u00e5 helseforetakenes inntekt fra tilbud om NIPT til denne gruppen. Form\u00e5let er \u00e5 bidra til lik tilgang til NIPT i hele landet og bidra til \u00e5 forhindre at kvalifisert helsepersonell slutter i offentlige sykehus for \u00e5 starte i arbeid hos private helsetjenesteakt\u00f8rer som tilbyr samme tjeneste. Skatteplikten innf\u00f8res for \u00e5 fjerne den \u00f8konomiske fordelen helseforetakene ellers ville f\u00e5tt ved tilbud om NIPT uten skattlegging. Fordelen av skattefritaket ville utgjort ulovlig statsst\u00f8tte. Gravide ettersp\u00f8r og benytter i \u00f8kende grad tilbud om fosterdiagnostikk fra helsetjenesten. Det finnes tilbud om fosterdiagnostikk b\u00e5de i den offentlige og den private helsetjenesten. Fosterdiagnostikk omfatter unders\u00f8kelser av den gravide, fosteret eller celler fra fosteret, som utf\u00f8res for \u00e5 f\u00e5 informasjon om fosterets genetiske egenskaper eller for \u00e5 unders\u00f8ke om fosteret har en sykdom eller et utviklingsavvik. Hos alle gravide finnes det fritt DNA (arvestoff) fra morkaken i blodet. Analyser av dette kan gi informasjon om genetiske egenskaper hos fosteret. Non-invasiv prenatal test (NIPT) er en analyse av blodpr\u00f8ve fra gravide som blir brukt for \u00e5 unders\u00f8ke om et foster har \u00f8kt sannsynlighet for kromosomavvik. NIPT er risikofritt for den gravide og fosteret. Blodpr\u00f8ven til NIPT tas i forbindelse med ultralydunders\u00f8kelsen av fosteret i uke 11 til 14. Alle som f\u00e5r positiv NIPT, blir henvist til videre oppf\u00f8lging ved et fostermedisinsk senter. Gravide som er 35 \u00e5r eller eldre ved termin f\u00e5r tilbud om NIPT i den offentlige helse- og omsorgstjenesten i forbindelse med ultralydunders\u00f8kelse. Det samme gjelder yngre gravide med andre indikasjoner for fosterdiagnostikk. De fleste f\u00e5r tilbudet ved sitt lokale sykehus. Tilbudet er gratis. 1 Gravide som er under 35 \u00e5r ved termin, og ikke har andre indikasjoner for fosterdiagnostikk, kan f\u00e5 utf\u00f8rt NIPT ved en privat virksomhet som er godkjent for fosterdiagnostikk med NIPT. De gravide m\u00e5 betale for denne unders\u00f8kelsen selv. De regionale helseforetakene har bedt Helse- og omsorgsdepartementet om en endring av pasientbetalingsforskriften for \u00e5 legge til rette for at den offentlige spesialisthelsetjenesten skal kunne tilby NIPT til gravide uten medisinsk indikasjon, og at betalingen skal tilsvare de samlede utgiftene til den fosterdiagnostiske unders\u00f8kelsen. Byr\u00e5dets vurdering og forslag til h\u00f8ringsuttalelse: Bergen kommune vil p\u00e5peke at helseforetakenes ansvar er \u00e5 gi n\u00f8dvendige spesialisthelsetjenester, og at eventuell egenbetaling for dette er utt\u00f8mmende fastsatt i pasientbetalingsforskriften. Bare unders\u00f8kelser og behandling med medisinsk indikasjon kan regnes som n\u00f8dvendige spesialisthelsetjenester. Det er ikke noe generelt forbud mot \u00e5 tilby unders\u00f8kelser eller behandling uten medisinsk indikasjon, og dette tilbys i relativt stor grad av private akt\u00f8rer for full pasientbetaling. Bergen kommune ser det ikke form\u00e5lstjenlig \u00e5 forhindre dette. For \u00e5 bidra til lik tilgang til unders\u00f8kelsen i hele landet, ser Bergen kommune at det kan v\u00e6re hensiktsmessig \u00e5 \u00e5pne for at ogs\u00e5 helseforetakene kan tilby NIPT uten medisinsk indikasjon. Bergen kommune vil p\u00e5peke at departementet med dette foresl\u00e5r \u00e5 innf\u00f8re noe prinsipielt helt nytt. Sp\u00f8rsm\u00e5let om helseforetakene, i tillegg til \u00e5 gi n\u00f8dvendige spesialisthelsetjenester, skal tilby unders\u00f8kelser eller behandlinger uten medisinsk indikasjon for full egenbetaling, burde v\u00e6rt utredet langt grundigere enn bare \u00e5 knytte det til en spesifikk unders\u00f8kelse. Dersom det f\u00f8rst innf\u00f8res for en unders\u00f8kelse, vil det kunne bli n\u00e6rliggende \u00e5 utvide dette til flere unders\u00f8kelser og behandlinger. N\u00e5r det gjelder NIPT, mener Bergen kommune at det b\u00f8r vurderes om det er medisinsk indikasjon for flere gravide som \u00f8nsker det. I s\u00e5 fall mener Bergen kommune at unders\u00f8kelsen b\u00f8r tilbys i det offentlige helsevesenet for vanlig egenbetaling. Dersom departementets forslag blir resultatet, vil unders\u00f8kelsen bli tilgjengelig i helseforetak over hele landet. Men for gravide under 35 \u00e5r ved termin og uten andre indikasjoner for fosterdiagnostikk, blir unders\u00f8kelse bare tilgjengelig for dem med god r\u00e5d. Dette utfordrer den kunnskapen som vi har om sosial ulikhet i helse. Bergen kommune mener at helseforetakene b\u00f8r kunne tilby NIPT som mangler medisinsk indikasjon for full egenbetaling. Men dersom medisinsk indikasjon for NIPT utvides til flere gravide som \u00f8nsker det, b\u00f8r unders\u00f8kelsen tilbys for vanlig egenbetaling, hvilket vil si gratis siden pasientbetalingsforskriften sier at unders\u00f8kelser under svangerskap skal v\u00e6re egenandelsfrie. Begrunnelse for framleggelse til bystyret: Byr\u00e5dets fullmakter \u00a7 6, vedtatt av bystyret 16. desember 2020 i sak 378/20: H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. Saken anses \u00e5 v\u00e6re prinsipiell og inneb\u00e6re politiske avveininger. Forretningsutvalget har i m\u00f8te 14.11.2023 i sak 15/23 fattet f\u00f8lgende vedtak: Utvalg for helse og sosial innstiller til bystyret som avgir h\u00f8ringssvar til \u00abH\u00f8ring av forslag til endringer i pasientbetalingsforskriften, skatteloven og skattelovforskriften vedr\u00f8rende helseforetaks tilbud om NIPT\u00bb p\u00e5 vegne av Bergen kommune. 2 Byr\u00e5det innstiller til bystyret \u00e5 fatte f\u00f8lgende vedtak: Bergen kommune avgir h\u00f8ringsuttalelse til \u00abForslag til endringer i pasientbetalingsforskriften, skatteloven og skattelovforskriften vedr\u00f8rende helseforetaks tilbud om NIPT\u00bb slik den fremkommer av byr\u00e5dets forslag. Dato: 20. desember 2023 Christine B. Meyer Christian Haugen Byr\u00e5dsleder Byr\u00e5d for eldre, helse og omsorg Dokumentet er godkjent elektronisk. Vedlegg: H\u00f8ringsbrev NIPT \u2013 H\u00f8ringsnotat 3 "
}