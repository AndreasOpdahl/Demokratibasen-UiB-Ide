{
  "dokument_id": "9d3725a4-18d4-5ca4-937a-3eeea99de19e",
  "doc_type": "case_presentation",
  "kommune": 4601,
  "tittel": "Bergenhus, gnr. 167, bnr. 399 mfl., Sandviken mobilitetspunkt, Stans av planinitiativ",
  "url": "https://bergen.kommune.no/politikere-utvalg/api/fil/bk360/10568736/Framstilling-Bergenhus-gnr-167-bnr-399-mfl-Sandviken-mobilitetspunkt-Stans-av-planinitiativ",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/269630-29 Bergenhus, gnr. 167, bnr. 399 mfl., Sandviken mobilitetspunkt. Stans av planinitiativ Hva saken gjelder: Rothauggarasjen AS \u00f8nsker \u00e5 fremme planforslag for et omr\u00e5de i Sandviken i Bergenhus bydel. Planomr\u00e5det ligger i hovedsak under grunnen, blant annet under Rothaugen skole og Sandviken kirke (Figur 1). Intensjonen med planinitiativet er \u00e5 legge til rette for \u00e5 etablere et parkeringsanlegg i fjell. If\u00f8lge forslagsstiller skal anlegget v\u00e6re b\u00e5de kommersiell parkering for n\u00e6ringsdrivende og bes\u00f8kende, samt beboerparkering. Det foresl\u00e5s \u00e5 legge til rette for mobilitetspunkt og ladepunkt for bil og sykkel, samt lagerhotell. Det skal ogs\u00e5 vurderes om det kan plasseres omlastningsterminal for r\u00f8rbasert bossnett i anlegget. Av denne grunnen er prosjektet foresl\u00e5tt med navnet Sandviken mobilitetspunkt. Omr\u00e5deregulering Kristiansholm m.fl. Sandviken kirke Detaljregulering Ladeg\u00e5rdsgaten Planinitiativ Detaljregulering Detaljregulering Bontelabo Skuteviksbodene Rothaugen ungdomsskole Figur 1: Venstre bilde viser markering av foresl\u00e5tt planomr\u00e5de for planinitiativet sammen med planomr\u00e5der til p\u00e5g\u00e5ende reguleringsprosesser i n\u00e6romr\u00e5det, vist med oransje linje. H\u00f8yre bilde viser omtrentlig plassering av foresl\u00e5tt planomr\u00e5det for planinitiativet vist med r\u00f8d linje, sammen med markering av Rothaugen ungdomsskole og Sandviken kirke. Plan- og bygningsetaten (PBE) har gjennom brev av 29.01.2024 informert forslagsstiller om at etaten har besluttet \u00e5 stanse planinitiativet. Beslutningen er prim\u00e6rt begrunnet med at nye kommersielle parkeringsplasser i omr\u00e5det er i strid med overordnede f\u00f8ringer i KPA2018 om gr\u00f8nn, b\u00e6rekraftig og kliman\u00f8ytral byutvikling, overordnede f\u00f8ringer om G\u00e5byen, og statlige planretningslinjer for samordnet bolig-, areal- og transportplanlegging. Forslagsstiller har i brev av 08.02.2024 bedt om at saken oversendes til politisk behandling for endelig avgj\u00f8relse. 1 Hovedinnhold i planinitiativ Form\u00e5let med planinitiativet er \u00e5 etablere et parkeringsanlegg i fjell for beboere, n\u00e6ringsdrivende og bes\u00f8kende i Sandviken. Det foresl\u00e5s to publikumsinnganger, ved Sandviken kirke i nord og Nye Sandviksveien i s\u00f8r, sammen med en kj\u00f8readkomst fra Nye Sandviksveien. Planinitiativet fremhever at parkeringsanlegget kan bidra til at arealer som i dag benyttes til overflateparkering kan frigis. Dette kan gi bedre fremkommelighet for utrykningskj\u00f8ret\u00f8y i trange gatel\u00f8p gjennom brannsmitteomr\u00e5der, og det kan gi bedre tilrettelegging for myke trafikanter. Det foresl\u00e5s at parkeringsanlegget deles mellom kommersiell parkering/gjesteparkering og beboerparkering som erstatter dagens overflateparkering i omr\u00e5det. Bymilj\u00f8etaten sin parkeringskartlegging fra 2023 viser at det er rundt 200 p-plasser innenfor plangrensen, totalt 460 p-plasser innen 200 m avstand fra sentrum av planomr\u00e5det, og totalt 850 plasser innen en radius av 300 m fra sentrum av planomr\u00e5det (Figur 2). Rundt 100 av plassene er i eksisterende anlegg, i tilknytning til kirken, mens \u00f8vrige plasser er overflateparkering i gatene. Planinitiativet viser til tidligere avtale mellom Rothauggarasjen AS og Bergen kommune som fastsetter antall p-plasser til 320. Forslagsstiller \u00f8nsker \u00e5 vurdere om det b\u00f8r tilrettelegges for flere enn 320 p-plasser. Planinitiativet fremhever behovet for \u00e5 avlaste dagens overflateparkering, samtidig som det er utfordrende \u00e5 regulere nye parkeringsplasser dersom det samlet sett f\u00f8rer til flere parkeringsplasser. Fordelingen av plasser til kommersiell parkering og beboerparkering kan ikke sikres gjennom reguleringsplan, men krever privatrettslige avtaler. Figur 2 (venstre): Kartlegging av antall parkeringsplasser ved Rothaugen (Bymilj\u00f8etaten 05.10.23) med markering av planomr\u00e5det og sirkler som viser 200 og 300 m avstand. Figur 3 (h\u00f8yre): Forslag p\u00e5 plangrense for planinitiativet (sort strek), sammen med regulert bybanetras\u00e8 (oransje strek), sikringssone for bybanetras\u00e8 (m\u00f8rkegr\u00f8nn strek), VA-tunnel (lysebl\u00e5 strek), eksisterende sykkeltunnel (rosa strek) og eksisterende tilfluktsrom (brun strek). I tillegg til parkering foresl\u00e5r planinitiativet \u00e5 tilrettelegge for mobilitetspunkt for delebiler, elektriske varesykler, mikromobilitet, ladepunkter og lagerhotell. Det kan ogs\u00e5 vurderes om anlegget kan l\u00f8se arealbehov for fremtidig omlastingsterminal for r\u00f8rbasert bossnett i Sandviken bydel, samt andre fremtidige flerbruksfunksjoner. Planstatus KPA2018 I kommuneplanens arealdel (KPA2018) er omr\u00e5det avsatt til BY1-byfortettingssone og Gr\u00f8nnstruktur, og har flere hensynssoner for blant annet kulturmilj\u00f8 (H5702_2 Ladeg\u00e5rden, H570_4 historisk veifar, H570_7 historisk sentrum), faresone for brannsmitte (H390_3), bestemmelsesomr\u00e5de (#4 historiske omr\u00e5der) og trafikkst\u00f8y (H220_3 gul sone og H210_3 r\u00f8d sone). 2 KDP Sandviken \u2013 Fjellsiden Nord I kommunedelplan for Sandviken \u2013 Fjellsiden Nord (2001) er omr\u00e5det avsatt til gr\u00f8nnstruktur/friomr\u00e5der, veiarealer, bolig og offentlig form\u00e5l. Det g\u00e5r frem av reguleringsbestemmelse \u00a7 2 at m\u00e5let med planen er \u00e5 \u00abStyrke bomilj\u00f8 og n\u00e6ringsvirksomhet ved \u00e5 legge til rette for parkeringsanlegg som frigj\u00f8r gategrunn til opphold og sikrere ferdsel\u00bb. Det fremg\u00e5r videre av reguleringsbestemmelse \u00a7 4 at \u00abDet skal utredes muligheter for parkeringsanlegg i fjellskj\u00e6ringen under Rothaugen, ved Meyermarken og Prahls vei.\u00bb. Bestemmelse \u00a7 9.13 sier at \u00abN\u00e5r nye boligsoneanlegg er utbygget skal kantparkering opph\u00f8re utenom oppmerkede felt for gjesteparkering og varelevering.\u00bb Reguleringsplaner Omr\u00e5det er regulert til gr\u00f8nnstruktur, bolig og offentlig form\u00e5l gjennom reguleringsplan for St\u00f8len/ Ladeg\u00e5rden/ Rothaugen (arealplan-ID: 5380000, vedtatt 1983), og deler av planomr\u00e5det er overlappende med reguleringsplan for Bybanen fra sentrum til \u00c5sane, delstrekning 2, Sandbrogaten \u2013 Eidsv\u00e5gtunnelen (arealplan-ID: 65810000, vedtatt 2023), og reguleringsplan for Bybanen fra sentrum til \u00c5sane, hovedsykkelrute fra Festningskaien \u2013 Sandviksveien (arealplan-ID: 65790000, vedtatt 2023). Figur 4: Venstre kart viser utdrag av KPA2018, midtre bilde viser utsnitt av KDP Sandviken \u2013 Fjellsiden Nord og h\u00f8yre kart viser reguleringsplaner. Alle kart viser r\u00f8d markering av foresl\u00e5tt planomr\u00e5de. Historikk og prosess Saken har en lang historikk, hovedpunkter er oppsummert under: \u2022 Bergen bystyre vedtar i m\u00f8te 26.01.2009 i sak 9-09 \u00ab\u00e5 prioritere realiseringen av et garasjeanlegg i Rothaugen etter Skansen, men f\u00f8r Nordnes, forutsatt at eksterne interessenter er villige til \u00e5 investere i den delen av anlegget som ikke blir avsatt til beboerparkering.\u00bb Vedtaket fastsl\u00e5r videre at Bergen kommune skal disponere inntil 35% av garasjeanlegget som selvstendig seksjon for beboerparkering. Denne seksjonen skal finansieres med frie midler, salgssum for inngangsparti og ekstern finansiering fra boligsoneavgift. \u2022 Bystyret vedtar i m\u00f8tet 31.05.10 i sak 124-10 at Bergen kommune ikke benytter sin opsjon til erverv av eierandel i et fremtidig garasjeanlegg under Rothaugen, og overlater realiseringen i sin helhet til private interesser. Bystyret delegerer til byr\u00e5det \u00e5 selge parsell for innkj\u00f8ring. \u2022 Byr\u00e5det vedtar i m\u00f8te 15.03.12 i sak 1106-12 \u00e5 selge til Rothauggarasjen AS tomt til innkj\u00f8rsel for fremtidig parkeringsanlegg under Rothaugen. Gjennom kontrakt ble det satt 10- \u00e5rs frist for realisering av p-anlegget, fristen er senere forlenget til 01.10.2026. \u2022 Veiledningsm\u00f8te med PBE og Rothauggarasjen AS ble gjennomf\u00f8rt 20.08.19 ang\u00e5ende regulering av parkeringsanlegg under Rothaugen. PBE anbefalte at en eventuell reguleringsprosess avventer til reguleringsplan for bybanen og bymilj\u00f8tunnel var kommet lenger. \u2022 Rothauggarasjen AS leverte den 26.08.2019 planinitiativ og bestilling av oppstartsm\u00f8te til PBE. Planinitiativet ble stanset av PBE 22.11.19, og forslagsstiller ber i brev den 3 08.01.20 om politisk behandling. Utvalg for milj\u00f8 og byutvikling vedtok \u00e5 stanse planinitiativet p\u00e5 m\u00f8tet 11.06.20 i sak 266/20, med begrunnelse i mulig konflikt med bybanen, bymilj\u00f8tunnel og trafikkplan sentrum. \u2022 Etter at bystyret ikke fastsatte forslag til planprogram for bymilj\u00f8tunnel den 24.03.2021 i sak 80/21, s\u00e5 leverte Rothauggarasjen AS planinitiativet p\u00e5 nytt til kommunen den 25.06.2021. Planinitiativet ble stanset av PBE 08.10.2021. Utvalg for milj\u00f8 og byutvikling vedtok \u00e5 opprettholde stans av planinitiativet den 15.03.2022 i sak 131/22, med begrunnelse om \u00e5 avvente reguleringsplan for bybanen og trafikkplan sentrum. \u2022 I m\u00f8te januar 2023 med tidligere byr\u00e5d for klima, milj\u00f8 og byutvikling, Bergen n\u00e6ringsr\u00e5d og Rothauggarasjen AS s\u00e5 fremhever byr\u00e5den at bystyret tidligere har v\u00e6rt positiv til et privat parkeringsanlegg, men forutsetter at det ikke kommer i konflikt med bybanen til \u00c5sane. Forslagsstiller fremhever intensjonen om at parkeringsanlegget skal fungere som alternativ til dagens gateparkering i omr\u00e5det. \u2022 Representantforslag om samkj\u00f8ring av Bybanen til \u00c5sane og Rothauggarasjen behandles i bystyret den 19.12.2023 i sak 69/23. Byr\u00e5det anbefalte at det ikke gjennomf\u00f8res mulighetsstudie i kommunal regi. Bystyret vedtok at kommunen og private n\u00e6ringsakt\u00f8rer sammen finner de beste l\u00f8sninger og avklaringer for garasje og parkering i omr\u00e5det, fortrinnsvis gjennom en reguleringsplan med tydelig rolle- og ansvarsfordeling. Fagetatens vurdering og anbefaling: Plan- og bygningsetaten (PBE) vurderer at planinitiativet tilrettelegger for et parkeringsanlegg som er i strid med overordnede f\u00f8ringer i KPA2018 om gr\u00f8nn, b\u00e6rekraftig og kliman\u00f8ytral byutvikling, m\u00e5l i KPS om G\u00e5byen, og statlige planretningslinjer for samordnet bolig-, areal- og transportplanlegging. PBE vurderer at et kommersielt parkeringsanlegg ikke har stor nok samfunnsmessig nytte til \u00e5 kunne forsvares, siden det vil \u00e5pne for nye parkeringsplasser i omr\u00e5det. Et eventuelt anlegg med beboerparkering vil ha st\u00f8rre samfunnsmessig nytte, men det kan ikke sikres i en reguleringsplan at et privat parkeringsanlegg skal v\u00e6re forbeholdt beboerparkering. For at det eventuelt skal etableres en offentlig beboerparkering m\u00e5 kommunen v\u00e6re part i anlegget. Bystyret har imidlertid tidligere i m\u00f8te 31.05.10 i sak 124-10 vedtatt at Bergen kommune ikke skal benytte sin opsjon til erverv av eierandel i fremtidig garasjeanlegg. Planinitiativet legger opp til sanering av eksisterende gateparkeringsplasser slik at anlegget skal v\u00e6re en erstatning for eksisterende overflateparkering i omr\u00e5det. PBE viser til at sanering av gateparkeringsplasser ikke kan gjennomf\u00f8res av en privat akt\u00f8r. Dette er noe som kan skje gjennom for eksempel en gatebruksplan eller et offentlig prosjekt, men det p\u00e5g\u00e5r per i dag ikke et slikt arbeid. PBE vurderer at n\u00f8dvendige forutsetninger ikke er p\u00e5 plass for at planinitiativet skal kunne f\u00f8lge opp intensjonen om \u00e5 sikre beboerparkering som erstatter eksisterende overflateparkeringsplasser. For at det skal kunne startes opp et planarbeid for beboerparkering, s\u00e5 forutsettes f\u00f8lgende: 1. Bergen kommune m\u00e5 v\u00e6re part i anlegget, eller 2. det foreligger avtaler som sikrer b\u00e5de beboerinteresser i et privat anlegg, og sanering av eksisterende overflateparkeringsplasser. PBE viser til at parkeringsanlegget ogs\u00e5 vil ha negative konsekvenser for andre forhold, deriblant hensyn til kulturmilj\u00f8. Anlegget vil medf\u00f8re stort terrenginngrep, masseoverskudd og transportbehov som er negativt for klimagassutslipp. Det foresl\u00e5tte planomr\u00e5det overlapper med reguleringsplanen for bybanen, og PBE vurderer at parkeringsanlegget m\u00e5 bygges f\u00f8r bygging av bybanen. 4 Forslagsstiller sine kommentarer Forslagsstiller har i brev av 08.02.2024 bedt om at saken oversendes til politisk behandling for endelig avgj\u00f8relse. Forslagstiller er uenig i PBE sine vurderinger om manglende forutsetninger for oppstart av planarbeid. Forslagsstiller viser til at Bergen kommune ved kontraktinng\u00e5else i 2012 har gjort vedtak om \u00e5 ikke v\u00e6re part i anlegget, og at plan- og bygningsloven ikke gir hjemmel til skille mellom privat eller kommunal tiltakshaver. Det er ikke hensiktsmessig \u00e5 inng\u00e5 privatrettslige avtaler med beboere, siden beboere i omr\u00e5det kan flytte. Forslagstiller argumenterer med at reguleringsbestemmelser kan tilrettelegge for sanering av overflateparkering samtidig som det sikres beboerparkering. Saneringen av eksisterende overflateparkering m\u00e5 f\u00f8lges opp av Bergen kommune parallelt med reguleringsprosessen. Politisk avklaring Forslagsstiller fremhever at planinitiativet har politisk st\u00f8tte, med henvisning til tidligere vedtak i bystyret og byr\u00e5d samt m\u00f8ter med tidligere byr\u00e5d. Tiltakets karakter Planinitiativet omfatter mange flere funksjoner enn kommersiell parkering. Plasseringen av slike funksjoner under bakken har stor samfunnsnytte ved at det frigj\u00f8r overflatearealer samtidig som bydelen blir mer attraktiv for barnefamilier. Forslagstiller fremhever at reduksjon av gateparkering vil v\u00e6re sv\u00e6rt positivt for bydelen. Dette gir bedre fremkommelighet for utrykningskj\u00f8ret\u00f8y, som brannbil i brannsmitteomr\u00e5det, bedre l\u00f8sninger for myke trafikanter, og muliggj\u00f8r gr\u00f8nnere byrom, lekeareal med mer. Forhold til \u00f8vrige planer Forslagstiller vurderer at planinitiativet ikke er i konflikt med tilgrensende detaljreguleringsplaner, og at det er i samsvar med KDP Sandviken \u2013 Fjellsiden nord. Videre fremhever forslagstiller at sanering av gateparkering st\u00f8tter opp under overordnede m\u00e5l om en gr\u00f8nn, kompakt og b\u00e6rekraftig byutvikling, som fremmer folkehelse, sikrer gode oppvekstmilj\u00f8, fremmer effektiv ressursutnyttelse og deling, og reduserer transportbehov i hverdagen. Sakshistorikk og kommunens troverdighet Forslagstiller viser til tidligere bystyrevedtak om at anlegget skal etableres av private interesser, og at kommunen har valgt \u00e5 ikke v\u00e6re part i anlegget. Etter vedtak av reguleringsplanen for bybanen til \u00c5sane, er tidligere begrunnelser stans av planinitiativ bortfalt. Forslagstiller forventer at Bergen kommune f\u00f8lger opp tidligere vedtak og avtaler. Kommunens adgang til \u00e5 stoppe planinitiativ Forslagstiller viser til at det kun er urealistiske planinitiativ som kommunen kan stanse, og at dette forutsetter at det er sannsynlig at justeringer ikke vil lede frem til en endelig vedtatt detaljregulering. Konklusjon Planinitiativet er ikke urealistisk, og reguleringsprosessen b\u00f8r derfor f\u00e5 fortsette. Dette begrunnes med at tidligere hinder knyttet til bybaneregulering i dag er bortfalt, flere tidligere politiske vedtak er positive til anlegget, planinitiativet omfatter mer enn kommersiell parkering, samt at sanering av overflateparkering har positive konsekvenser for bydelen og bidrar til en b\u00e6rekraftig, gr\u00f8nn og aktiv g\u00e5by. \u00d8konomiske konsekvenser: Saken har ingen direkte \u00f8konomiske konsekvenser. 5 Byr\u00e5dens vurdering og anbefaling/konklusjon: I henhold til plan- og bygningsloven \u00a7 12-8, andre ledd kan kommunen beslutte at et privat planinitiativ skal stoppes dersom kommunen finner at det ikke b\u00f8r f\u00f8re frem. I henhold til samme bestemmelse kan ikke beslutningen p\u00e5klages, men forslagsstiller kan kreve \u00e5 f\u00e5 den forelagt for bystyret (Utvalg for milj\u00f8 og byutvikling) til endelig avgj\u00f8relse. Form\u00e5let med bestemmelsen er \u00e5 redusere un\u00f8dvendig ressursbruk for alle parter n\u00e5r det etter en planfaglig vurdering anses som urealistisk at planinitiativet kan bli vedtatt som endelig plan. Samtidig skal planinitiativ ikke stoppes dersom det er mulig \u00e5 gj\u00f8re justeringer i planarbeidet som \u00f8ker sannsynligheten for at planen vil bli vedtatt. Dersom planinitiativet er i strid med overordnede planer, lokale forskrifter eller nasjonale og regionale interesser, vil det v\u00e6re et mer grunnleggende hinder som forslagsstillers prosjekt \u00e5penbart ikke vil kunne l\u00f8se. Klosterhagen-erkl\u00e6ringen, overordnede f\u00f8ringer og tidligere vedtak Byr\u00e5dsplattformen (Klosterhagen-erkl\u00e6ringen) anerkjenner at parkering er viktig for mange bergensere, b\u00e5de i tilknytning til hjem, arbeid, handel og turomr\u00e5der. Byr\u00e5det \u00f8nsker \u00e5 vurdere flere parkeringsanlegg, opprettholde muligheten for to biler i boligsoneparkeringen og sikre god parkeringsdekning i nye bolig- og n\u00e6ringsprosjekter. Byr\u00e5det er ogs\u00e5 opptatt av \u00e5 vurdere flere parkeringsanlegg i og rundt sentrumskjernen som tiltak for \u00f8kt sentrumshandel. Byr\u00e5dsplattformen har m\u00e5l om en byutvikling som gir gode og trygge bomilj\u00f8, med gr\u00f8nne lunger, lekeplasser og gode oppvekstsvilk\u00e5r. Eventuell fjerning av eksisterende parkeringsplasser forutsetter at det kommer gode erstatninger. Byr\u00e5den viser til at bystyret tidligere har gjort vedtak som er positive til etableringen av et garasjeanlegg under Rothaugen. Bystyret har ogs\u00e5 tidligere avklart at Bergen kommune ikke skal benytte sin opsjon til eierandel, men heller overlate realiseringen i sin helhet til private interesser. Kommunedelplan (KDP) for Sandviken \u2013 Fjellsiden Nord, vedtatt av bystyret i 2001, har tydelige bestemmelser om at det skal legges til rette for parkeringsanlegg for \u00e5 frigj\u00f8re gatearealer og styrke bomilj\u00f8et, og at det skal utredes muligheter for \u00e5 etablere et parkeringsanlegg i fjell under Rothaugen, Meyermarken og Prahls vei. Oppstart og utvidelse av planomr\u00e5det Byr\u00e5den ser positivt p\u00e5 at tidligere usikkerhet og arealkonflikter knyttet til milj\u00f8tunnel, trafikkplan sentrum og reguleringsprosess for Bybanen n\u00e5 har bortfalt, og vurderer at tidligere begrunnelser for \u00e5 stanse planinitiativ ikke lenger er til stede, jamf\u00f8r vedtak i UMBY i 2020 og 2022. Saken om stans av planinitiativ som n\u00e5 foreligger har imidlertid andre begrunnelser enn tidligere. Byr\u00e5den er enig i PBE sine vurderinger om at et nytt parkeringsanlegg som medf\u00f8rer vesentlig \u00f8kning i trafikk og parkeringsplasser kan v\u00e6re i strid med overordnede f\u00f8ringer i KPA2018 om gr\u00f8nn, b\u00e6rekraftig og kliman\u00f8ytral byutvikling, m\u00e5l i KPS om G\u00e5byen, samt statlige planretningslinjer. Byr\u00e5den \u00f8nsker likevel \u00e5 tillate oppstart av reguleringsprosess for Rothauggarasjen, men anbefaler at planomr\u00e5det utvides til \u00e5 omfatte tilgrensende omr\u00e5der med eksisterende overflateparkering. En utvidelse inneb\u00e6rer at det innenfor reguleringsprosessen kan gj\u00f8res helhetlige vurderinger av hvordan dagens overflateparkering kan omdisponeres til annen bruk sett i sammenheng med etablering av nye parkeringsplasser i fjell. Gjennomf\u00f8ring kan sikres gjennom rekkef\u00f8lgebestemmelser i vedtatt reguleringsplan. Byr\u00e5den vurderer at en slik utvidelse av planomr\u00e5det sammen med helhetlige vurderinger av gatebruk medf\u00f8rer at planinitiativet dermed i mindre grad vil v\u00e6re i konflikt med overordnede f\u00f8ringer i KPA2018, KPS og statlige planretningslinjer. Dette tilrettelegger for en mer m\u00e5lrettet og effektiv reguleringsprosess, som gir st\u00f8rre sannsynlighet for \u00e5 kunne komme frem til en endelig vedtatt reguleringsplan. Som f\u00f8lge av dette s\u00e5 bortfaller grunnlaget for \u00e5 stanse planinitiativet. 6 Byr\u00e5den viser til at forslagstiller fremhever sanering av eksisterende overflateparkering som en sentral begrunnelse for hvorfor planinitiativet b\u00f8r kunne starte opp. Det fremg\u00e5r av planinitiativet at etableringen av parkeringsanlegg i fjell og sanering av overflateparkering, vil medf\u00f8re en rekke positive konsekvenser med stor samfunnsnytte. Dette inneb\u00e6rer reduksjon av dagens overflateparkering, redusert trafikk, st\u00f8v og st\u00f8y, bedre forhold for myke trafikanter, mer attraktivt \u00e5 g\u00e5 og sykle, samt generelle positive konsekvenser for folkehelse, barn og unge, n\u00e6rmilj\u00f8, kulturmilj\u00f8et, sikkerhet og infrastruktur, utrykningskj\u00f8ret\u00f8y. For \u00e5 reelt kunne tilrettelegge for omdisponering av arealene som i dag brukes til overflateparkering, og dermed oppn\u00e5 de positive konsekvensene som forslagstiller fremhever, s\u00e5 m\u00e5 planomr\u00e5det etter byr\u00e5dens vurdering utvides. Utvidelsen av planomr\u00e5det b\u00f8r omfatte de omr\u00e5dene forslagstiller fremhever som aktuelle for sanering av eksisterende overflateparkering. En slik utvidelse gir mulighet for at det gjennom reguleringsprosessen kan vurderes parkeringsbehov, avstander til m\u00e5lpunkt, trafikksikkerhetstiltak, uttrykningsveier og behov for andre funksjoner og oppgradering av uteomr\u00e5der og n\u00e6rmilj\u00f8. Byr\u00e5den er opptatt av at et n\u00f8dvendig omfang av dagens overflateparkering samtidig kan bevares, siden dette er viktig for varelevering, gjesteparkering og personer med funksjonsnedsettelser. Beboerparkering Bakgrunnen for at det nye anlegget skal omfatte beboerparkering er fastsatt i reguleringsbestemmelser til KDP og forankret gjennom tidligere vedtak i bystyret. Byr\u00e5den ser positivt p\u00e5 at planinitiativet har intensjon om at beboerparkering kan inng\u00e5 i et fremtidig parkeringsanlegg. Samtidig s\u00e5 er byr\u00e5den enig med PBE sine vurderinger om at beboerparkering ikke kan sikres i en reguleringsplan. Byr\u00e5den er ikke enig med PBE sine vurderinger om at oppstart av planarbeidet forutsetter at Bergen kommune er part i anlegget, eller at det m\u00e5 foreligge avtaler som sikrer b\u00e5de beboerinteresser i et privat anlegg og sanering av overflateparkering. Byr\u00e5den viser her til at bystyret tidligere har gjort vedtak om at Bergen kommune ikke skal v\u00e6re part i anlegget. Gjennomf\u00f8ringen av fysiske tiltak og omdisponering av dagens parkeringsarealer kan sikres med rekkef\u00f8lgebestemmelser i en reguleringsplan som omfatter st\u00f8rre omr\u00e5der rundt parkeringsanlegget. Byr\u00e5den er kjent med at reguleringsplanen ikke kan sikre etablering av beboerparkering i det nye parkeringsanlegget. Samtidig s\u00e5 har kommunen anledning i fremtiden til \u00e5 leie en viss andel i det nye anlegget til bruk for beboerparkering. Dette m\u00e5 eventuelt f\u00f8lges opp privatrettslige avtaler i etterkant av vedtatt reguleringsplan. Det er grunn til \u00e5 tro at en eventuell sanering og omdisponering av dagens overflateparkeringsarealer vil medf\u00f8re at beboere \u00f8nsker \u00e5 benytte seg av nye parkeringsplasser i fjellanlegget, uavhengig av om dette er kommersielle parkeringsplasser eller offentlig beboerparkering. Involvering og samarbeid \u2013 private og offentlige parter En vellykket reguleringsprosess forutsetter at Bergen kommune sine aktuelle etater er involvert i reguleringsprosessen og bidrar med gode vurderinger av behov og l\u00f8sninger rundt overflateparkering og omdisponering av gatearealer. Dette kommer ogs\u00e5 til uttrykk i bystyrets vedtak av representantforslag i m\u00f8te 19.12.2023 i sak 69/23. Bystyret vedtok her at kommunen og private n\u00e6ringsakt\u00f8rer sammen skal finne de beste l\u00f8sninger og avklaringer for garasje og parkering i omr\u00e5det, og at dette kan l\u00f8ses gjennom en reguleringsprosess med tydelig rolle- og ansvarsfordeling. Byr\u00e5den vurderer at dette kan f\u00f8lges opp gjennom en privat detaljreguleringsprosess, forutsatt at planomr\u00e5det utvides og at kommunale etater bidrar inn i prosessen med vurderinger av behov og l\u00f8sninger. Dette er ogs\u00e5 i samsvar med bystyrets vedtak om at etableringen av parkeringsanlegget skal overlates til private interesser. 7 Gjennomf\u00f8ring Avslutningsvis s\u00e5 viser byr\u00e5den til reguleringsplanen for Mulebanen (arealplan-ID: 64180000), vedtatt av bystyret 24.11.2021 i sak 365/21. Dette er en privat detaljreguleringsplan, som ligger i det samme omr\u00e5det og omfatter mange av de samme l\u00f8sninger som foresl\u00e5s for Rothauggarasjen. Reguleringsplanen tilrettelegger for at det under bakken kan bygges ny privat idrettshall for idrettslaget Varegg og et kommersielt parkeringsanlegg. Tilgrensende offentlige veiarealer brukes i dag til overflateparkering, men reguleringsplanen endrer utforming og form\u00e5l p\u00e5 gatearealer til fortau, bussholdeplasser og det reguleres fotgjengerfelt, siktlinjer og andre trafikksikkerhetstiltak. Gjennom prosessen med den private detaljreguleringen ble det ivaretatt b\u00e5de private og offentlige interesser knyttet til idrettshallen, til det fredede kulturmilj\u00f8et ved lystg\u00e5rden Christineg\u00e5rd, og til vei, kollektiv og samferdsel. Sanering av overflateparkering i gatene rundt Mulebanen ble sikret som rekkef\u00f8lgekrav f\u00f8r det nye anlegget kan tas i bruk. Byr\u00e5den vurderer at erfaringer fra reguleringen av Mulebanen kan overf\u00f8res til den kommende reguleringsprosessen for Rothauggarasjen, slik at b\u00e5de private og offentlige interesser kan ivaretas p\u00e5 en god m\u00e5te i samsvar med overordnede f\u00f8ringer. Byr\u00e5den er opptatt av at det gjennom reguleringsprosessen for Rothauggarasjen gj\u00f8res gode vurderinger av hvordan arealer som i dag brukes til overflateparkering kan omdisponeres til annen bruk, samtidig som det er \u00e5penbart at et visst antall parkeringsplasser b\u00f8r videref\u00f8res p\u00e5 bakkeplan. I reguleringsprosessen m\u00e5 det vurderes ulike l\u00f8sninger for hvordan gjennomf\u00f8ring av fysiske tiltak og omdisponering av gatearealer kan sikres. Rekkef\u00f8lgekrav i reguleringsbestemmelser kan sikre at tiltak p\u00e5 gatearealer m\u00e5 gjennomf\u00f8res f\u00f8r hele eller deler av parkeringsanlegget tas i bruk. Det m\u00e5 ogs\u00e5 vurderes om tiltak p\u00e5 gatearealer skal finansieres av Rothauggarasjen AS eller eventuelt i samarbeid med Bergen kommune. Byr\u00e5det gjorde i m\u00f8tet 16.05.2024 (sak 1130/24) vedtak om gjennomf\u00f8ring av tilleggsutredning av tunnelalternativ for valg av bybanetras\u00e8 gjennom sentrum. Siden planinitiativet for Rothauggarasjen overlapper med reguleringsplanen for bybanen, s\u00e5 gj\u00f8r byr\u00e5den oppmerksom p\u00e5 at det m\u00e5 v\u00e6re god dialog mellom tilleggsutredningen for tunnelalternativ og reguleringsprosessen med Rothauggarasjen. Konsekvenser ved eventuelle endringer i den vedtatte reguleringsplanen for bybanen m\u00e5 vurderes gjennom reguleringsprosessen med Rothauggarasjen. Konklusjon Etter byr\u00e5dens vurdering er vilk\u00e5rene for \u00e5 stoppe planinitiativet ikke oppfylt ved at det er sannsynlig at justeringer av planinitiativet vil kunne f\u00f8re frem til en endelig vedtatt reguleringsplan. En forutsetning for dette er at planomr\u00e5det utvides slik at det i reguleringsprosessen kan gj\u00f8res helhetlige vurderinger av omdisponering av gatearealer og at gjennomf\u00f8ring sikres i planforslaget. Byr\u00e5den vurderer at utvidelsen av planomr\u00e5det bidrar til at planinitiativet vil v\u00e6re i samsvar med overordnede f\u00f8ringer i KDP, KPA2018, KPS og statlige planretningslinjer, og ikke minst byr\u00e5dets \u00f8nsker for byutviklingen i Bergen. Byr\u00e5den anbefaler at det kan startes opp en reguleringsprosess, og at f\u00f8ringene fra saksframlegget skal legges til grunn i det videre arbeidet. Vedtakskompetanse: I henhold til bystyresak 378/20 \u00a7 18 har byr\u00e5det fullmakter til \u00e5 ut\u00f8ve myndighet innenfor fagomr\u00e5dene klima, milj\u00f8, byggesak og byutvikling med utgangspunkt i Plan- og bygningsloven og annet relevant lovverk. 8 Byr\u00e5d for byutvikling innstiller til byr\u00e5det \u00e5 fatte f\u00f8lgende vedtak: Med hjemmel i plan- og bygningsloven \u00a7 12-8, 2. ledd stanses ikke privat planinitiativ for Bergenhus, gnr. 167, bnr. 399 mfl., Sandviken mobilitetspunkt. Det \u00e5pnes for oppstart av reguleringsprosess p\u00e5 de vilk\u00e5r som fremg\u00e5r i saksfremstillingen. Dato: 25. juni 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: Fagnotat, datert 16.02.2024, med f\u00f8lgende vedlegg: Stoppet planinitiativ, datert 29.01.2024. Planinitiativ, datert 09.11.2023. Anmodning om politisk behandling Sandviken mobiltetspunkt, datert 08.02.2024. 9 "
}