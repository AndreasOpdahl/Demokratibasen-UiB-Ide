{
  "dokument_id": "28e1e68e-b0ed-5013-a94a-8279720f2ea2",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Mailiss Solheim-\u00c5kerblom (R) vedr\u00f8rende tiltak mot matsvinn",
  "url": "https://bergen.kommune.no/politikere-utvalg/api/fil/bk360/11643093/Svar-pa-representantforslag-fra-Mailiss-Solheim-Akerblom-R-vedrorende-tiltak-mot-matsvinn",
  "tekst": " Byr\u00e5dsavdeling for byutvikling Til Intern korrespondanse Bystyrets kontor V\u00e5r referanse: 2024/100818-9 Saksbehandler: Jasmin Ighoubah Fra Dato: 18. desember 2024 Byr\u00e5d for byutvikling Svar p\u00e5 representantforslag fra Mailiss Solheim-\u00c5kerblom (R) vedr\u00f8rende tiltak mot matsvinn Forretningsutvalget har i m\u00f8te 25.06.2024 i sak 245/24 fattet f\u00f8lgende vedtak: 1. Representantforslag fra Mailiss Solheim-\u00c5kerblom (R) oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest i bystyrem\u00f8te 17.12.24. 3. Utvalg for finans, kultur og n\u00e6ring avgir innstilling i saken. Representanten Mailiss Solheim-\u00c5kerblom (R) har fremmet f\u00f8lgende representantforslag: Byr\u00e5dets vurdering av representantforslaget: Klosterhagenerkl\u00e6ringen sl\u00e5r fast at byr\u00e5det vil \u00abRedusere matsvinnet i kommunale virksomheter\u00bb, og mener at reduksjon av matsvinn ved en bedre utnyttelse av mat vil f\u00f8re til \u00f8konomiske fordeler ved at en kj\u00f8per inn mindre matvarer. Klosterhagenerkl\u00e6ringen sier ogs\u00e5 at byr\u00e5det \u00f8nsker \u00aben \u00f8kt vektlegging av kortreist og norskprodusert mat der det er hensiktsmessig\u00bb p\u00e5 sykehjemmene, og mener at en gjennom \u00e5 redusere matsvinn i egen drift og stille krav ved innkj\u00f8p kan bidra b\u00e5de til en utvikling i landbruket og vekst i nye n\u00e6ringer. Byr\u00e5det mener at Bergen kommune allerede har tatt grep for \u00e5 redusere matsvinn. Etter en vurdering mener byr\u00e5det at forslagene som fremstilles enten direkte eller indirekte er ivaretatt av tiltak som allerede gjennomf\u00f8res i dag. Nedenfor f\u00f8lger byr\u00e5dets vurderinger av de enkelte forslagene til vedtakspunkter som fremkommer av representantforslaget: 1. Bystyret ber byr\u00e5det sikre en samlet oversikt p\u00e5 hvor mye mat som kastes i kommunal regi. og 2. Fra andre kvartal 2025 skal det gjennomf\u00f8res halv\u00e5rlige veierunder for \u00e5 m\u00e5le matsvinnet, der alle kommunens etater skal delta. Halv\u00e5rlig statusoppdatering skal leveres bystyret. Veiing av matsvinn ble inkludert som et tiltak i Gr\u00f8nn virksomhet, kapittel 7, s.26, hvor det st\u00e5r: \u00abGjennomf\u00f8re halv\u00e5rlige veierunder av matsvinn for \u00e5 f\u00e5 oversikt over kommunens samlede matsvinn, samt kunne f\u00f8lge utviklingen over tid og effekten av gjennomf\u00f8rte tiltak.\u00bb Byr\u00e5det etterstreber gjennomf\u00f8ring av de sentrale tiltak i vedtatte planer for \u00e5 n\u00e5 m\u00e5lene for b\u00e6rekraftig mat, men m\u00e5 samtidig foreta l\u00f8pende vurderinger opp mot kommunens ressurssituasjon. 3. Bystyret ber byr\u00e5det utarbeide en plan for \u00e5 redusere kommunens matsvinn. Det bes om at byr\u00e5det legger frem en vurdering om dette b\u00f8r vedtas i en egen matsvinnplan, eller innarbeides i f.eks. \u201cGr\u00f8nn virksomhet - klima- og milj\u00f8plan for Bergen kommunes virksomhet\". Byr\u00e5det viser til at bystyret har vedtatt en rekke m\u00e5l og tiltak som er ment \u00e5 ivareta samme form\u00e5let som forslagsstiller skisserer, \u00e5 redusere kommunens matsvinn. Arbeidet med nevnte plan inneb\u00e6rer ogs\u00e5 at kommunen har en omfattende kunnskapsbase som er tilgjengelig for bruk. Det vises videre til at det gjennom Milj\u00f8direktoratets Klimasatsordning er mange norske kommuner som allerede har gjennomf\u00f8rt ulike typer matsvinnsprosjekter, og at byr\u00e5det ser det som mer hensiktsmessig at Bergen kommune kan l\u00e6re av disse prosjektene. 4. Tilbud om matverter p\u00e5 sykehjem skal utvides Byr\u00e5det mener at kommunen allerede er i gang med forslaget som nevnes i punkt 4. Det vises i den forbindelse til at Etat for behandlingssentre og sykehjem i flere \u00e5r har arbeidet med reduksjon av matsvinn i samarbeid med Klimaetaten (n\u00e5 Klimaavdelingen i Bymilj\u00f8etaten). Det vises videre til at arbeidet i 2023 ble utvidet til de privat-ideelle institusjonene. Videref\u00f8ring av prosjektet har blitt realisert p\u00e5 bakgrunn av interne midler, som blant annet har finansiert en mindre prosjektlederstilling og to inspirasjonsdager for de ansatte. Matsvinnprosjektet har ogs\u00e5 resultert i at sykehjemmene n\u00e5 har et \u00f8kt fokus p\u00e5 \u00e5 sikre beboere et individuelt tilpasset kosthold. I prosjektets sluttrapport anbefales det \u00e5 ha matverter p\u00e5 sykehjemmene, som ogs\u00e5 vil v\u00e6re viktig for \u00e5 sikre riktig sluttilberedning og et hyggelig m\u00e5ltidsmilj\u00f8. Byr\u00e5det har ogs\u00e5 satset p\u00e5 servicemedarbeidere, og i 2024 har det v\u00e6rt et m\u00e5l \u00e5 ansette cirka \u00e9n servicemedarbeider per enhet. Disse skal blant annet f\u00f8lge opp oppgaver i m\u00e5ltidsituasjonen, hvor riktig sluttilberedning, trygg mat og redusere matsvinn er viktige omr\u00e5der. I 2. tertialrapport for 2024 fremkommer det at ansettelse av servicemedarbeidere i hovedsak er gjennomf\u00f8rt, og i H\u00d8P 2024-2027 under tjenesteomr\u00e5de 03A Tjenester til eldre fremkommer det at servicemedarbeidere vil v\u00e6re mulig \u00e5 ansette p\u00e5 alle behandlingssentre. Byr\u00e5det kan etter dette ikke se behovet for \u00e5 ta stilling til forslaget om utvidelse av tilbud om matverter. 5. Bergen kommune skal gjennomf\u00f8re en \u00e5rlig \u201cMatsvinn-uke\u201d i tiden rundt matsvinndagen 29. september. Byr\u00e5det viser til at Bergen kommune de siste \u00e5rene har v\u00e6rt arrang\u00f8r av \u00abGjenbruksuken\u00bb sammen med BIR, i anledning \u00abEuropean Week for Waste Reduction\u00bb i slutten av november. Form\u00e5let med kampanjeuken er \u00e5 rette oppmerksomheten mot b\u00e6rekraftig forbruk, inspirere til et endret atferdsm\u00f8nster, samt synliggj\u00f8re relevante akt\u00f8rer og aktiviteter i Bergen kommune. Matsvinn har v\u00e6rt et viktig fokusomr\u00e5de under Gjenbruksuken, blant annet gjennom ulike typer foredrag, stands, \u00abrestefester\u00bb, matlagingskurs etc. Byr\u00e5det viser ogs\u00e5 til at Bergen kommune ved Klimaetaten i 2023 opprettet et samarbeid med selskapet Toogoodtogo, der flere cafeer promoterte innsatsen for redusert matsvinn under Gjenbruksuken. Videre ble det i september dette \u00e5ret arrangert HOT!HOT!HOT! og @spisoppmaten \u00abDen store restefesten\u00bb p\u00e5 USF Verftet, med st\u00f8tte fra den kommunale tilskuddsordningen \u00abGr\u00f8nn tilskuddsordning for n\u00e6ringsutvikling 2024\u00bb. Det vurderes derfor etter dette at Gjenbruksuken sammenholdt med annet arbeid for \u00e5 redusere matsvinn i regi av kommunen, er tilstrekkelig gode arenaer for \u00e5 rette oppmerksomheten mot matsvinn, og at en egen \u00abMatsvinn-uke\u00bb i kommunal regi ikke b\u00f8r prioriteres i en tid med begrenset \u00f8konomi. 6. Bystyret ber byr\u00e5det inng\u00e5 en avtale med Matsentralen og/eller andre ideelle akt\u00f8rer om overskuddsmat fra kommunal drift. Seksjon for n\u00e6ring og landbruk er i gang med arbeid for at alle kommunale institusjoner og kantiner skal videreformidle egnet mat som ikke blir brukt til Matsentralen, i tett samarbeid med det nyopprettede forumet for b\u00e6rekraftig mat. I f\u00f8rste omgang diskuteres mulighetene for \u00e5 teste en pilot med noen f\u00e5 utvalgte institusjoner i et mindre geografisk omr\u00e5de. Dersom dette viser seg \u00e5 v\u00e6re vellykket, vil man kunne se n\u00e6rmere p\u00e5 en storskala satsning p\u00e5 sikt. Byr\u00e5det anser etter dette forslaget som ivaretatt i p\u00e5g\u00e5ende arbeid. 7. Bystyret ber byr\u00e5det g\u00e5 i samarbeid med l\u00e6rerorganisasjonene og interesseorganisasjoner om \u00e5 utarbeide et oppl\u00e6ringstilbud om matsvinn som barne- og ungdomsskoler kan bruke i faget Mat og Helse. Bergen kommune arbeider allerede med \u00e5 tilby et tverrfaglig undervisningsopplegg om b\u00e6rekraftig mat for 6. og 9. trinn. Det presiseres at \u00abB\u00e6rekraftig mat\u00bb m\u00e5 sees som en samlebetegnelse for arbeid med klimavennlig mat, matsvinn, urban dyrkning, kompostering etc. Byr\u00e5det anser det som naturlig \u00e5 involvere b\u00e5de l\u00e6rere, elever og interesseorganisasjoner for \u00e5 utforme innholdet i undervisningsopplegget. 8. Reduksjon av matsvinn skal tas inn i kommunens innkj\u00f8ps- og anbudsreglement. Reduksjon av matsvinn er allerede innarbeidet i kommunens st\u00f8rste matkontrakter. Anskaffelser til Bergen kommune gj\u00f8res i tr\u00e5d med en Klima- og milj\u00f8policy med f\u00f8ringer som blant annet omfatter bruk av offentlige kriteriesett og milj\u00f8merker. Krav til arbeid mot matsvinn inng\u00e5r dessuten i kriteriesett om mat og m\u00e5ltidstjenester fra Direktoratet for forvaltning og \u00f8konomistyring, s\u00e5 vel som i kriteriene til Svanemerket, Green Key, EU-blomsten og Milj\u00f8fyrt\u00e5rn. Til orientering p\u00e5 p\u00e5g\u00e5r det ogs\u00e5 et arbeid i kommunen ved Innkj\u00f8p konsern, som reviderer veiledere for samfunnsansvar i anskaffelsene, og krav til reduksjon av matsvinn er et tema som vil bli inkludert. Byr\u00e5det oppfatter etter dette at forslaget er ivaretatt gjennom dagens praksis og vedtatt politikk. Byr\u00e5det har forst\u00e5else for representantens bekymring om at arbeidet med \u00e5 redusere matsvinn i kommunens virksomhet g\u00e5r for sakte, men vil samtidig understreke at dette arbeidet krever tid, og forutsetter dessuten en \u00f8kt ressursbruk i en tid hvor kommunen m\u00e5 gj\u00f8re t\u00f8ffe prioriteringer. Byr\u00e5det kan p\u00e5 den positive siden likevel orientere om at det for \u00e5 l\u00f8se noe av utfordringene knyttet til kapasitet, p\u00e5 Bergen kommune sin vegne er s\u00f8kt om tilskudd til prosjektet \u00abHelhetlig satsning p\u00e5 klimavennlig mat\u00bb fra Klimasats - Milj\u00f8direktoratets st\u00f8tteordning til lokale klimatiltak. Prosjektet tar sikte p\u00e5 en helhetlig satsing p\u00e5 klimavennlig mat og matsvinn, med en koordinator som kan sikre samordning og fremdrift i en oppstartsfase p\u00e5 2 \u00e5r. Det sees for seg at koordinatoren vil gis hovedansvaret for \u00e5 sikre at tiltakene i Gr\u00f8nn virksomhet (kapittel 7, b\u00e6rekraftig mat) igangsettes. Kommunen fikk den 05.september tilslag p\u00e5 s\u00f8knaden. Christine B. Meyer - byr\u00e5dsleder Christine Kahrs \u2013 byr\u00e5d for byutvikling Dokumentet er godkjent elektronisk. "
}