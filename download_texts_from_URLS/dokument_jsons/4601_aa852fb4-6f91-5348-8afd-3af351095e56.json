{
  "dokument_id": "aa852fb4-6f91-5348-8afd-3af351095e56",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 134 fra Katrine Berg N\u00f8dtvedt (MDG) om sparing og kutt i administrative stillinger - Utvalg for milj\u00f8 og byutvikling",
  "url": "https://bergen.kommune.no/politikere-utvalg/api/fil/bk360/11090107/Svar-pa-skriftlig-sporsmal-nr-134-fra-Katrine-Berg-Nodtvedt-MDG-om-sparing-og-kutt-i-administrative-stillinger-Utvalg-for-miljo-og-byutvikling",
  "tekst": " BBU \u2013 Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/131239-3 Saksbehandler: Malene Nesse Gr\u00f8nningen Fra Dato: 6. september 2024 Byr\u00e5d for byutvikling Svar p\u00e5 skriftlig sp\u00f8rsm\u00e5l nr. 134 fra Katrine Berg N\u00f8dtvedt (MDG) om sparing og kutt i administrative stillinger - Utvalg for milj\u00f8 og byutvikling Byr\u00e5d Kahrs uttalte til BA den 07.08.24 at byr\u00e5det skulle spare 9 millioner av skattebetalernes penger ved \u00e5 flytte ansatte fra Klimaetaten og Byarkitekten over i andre, vakante stillinger, slik at de kan fjerne deres opprinnelige stillinger. Samtidig har byr\u00e5det tidligere, i detaljeringssaken for budsjettet for 2024, skrevet at 30 millioner kroner skal spares inn blant annet ved \u00e5 holde administrative stillinger vakante ved varig eller midlertidig ledighet. P\u00e5 toppen av dette har byr\u00e5det nylig p\u00e5lagt avdelingene \u00e5 spare 65 millioner til, uvisst hvordan. Sp\u00f8rsm\u00e5l til byr\u00e5den: 1. Hvordan tenker byr\u00e5den at kommunen skal holde vakante stillinger ledige samtidig som man skal fylle de vakante stillingene med ansatte fra hennes nedlagte etater? 2. Har byr\u00e5det talt besparelsene ved kutt i stillinger i Klimaetaten og Byarkitekten to ganger? 3. Hvor mye er det realistisk \u00e5 spare for 2024 ved \u00e5 holde administrative stillinger vakante? Svar fra byr\u00e5den: For \u00e5 redusere Bergen kommunes kostnader har kommunen helt siden \u00e5rsskiftet f\u00f8rt en restriktiv ansettelsespolitikk, s\u00e6rlig for administrative stillinger. Fra og med vedtaket om revidert budsjett i bystyret i juni er denne politikken erstattet av en formell ansettelsesstopp, med samme begrunnelse. Dette betyr at Bergen kommune i \u00f8yeblikket har et stort antall vakante stillinger, og med dette menes stillinger som i \u00f8yeblikket holdes ledige, men hvor re-ansettelse kan bli aktuelt p\u00e5 et senere tidspunkt. Ved nedleggelse av Klimaetaten og Byarkitekten blir det totalt seks ansatte som ikke skal arbeide videre med det som har v\u00e6rt etatenes ansvarsomr\u00e5der. Bare innenfor Byr\u00e5dsavdeling for byutvikling sitt ansvarsomr\u00e5de er det i \u00f8yeblikket langt flere vakante stillinger enn dette. Det \u00e5 tilby nye arbeidsoppgaver til ansatte som er under omstilling g\u00e5r foran kravet til ledighet i stillinger, slik at det er fullt ut h\u00e5ndterbart \u00e5 tilby ansatte ved de to etatene som skal omstilles nye stillinger. Besparelsene er dermed heller ikke regnet to ganger. Det siste sp\u00f8rsm\u00e5let oppfattes \u00e5 v\u00e6re uten avgrensinger til spesifikke etater og byr\u00e5dsavdelinger, og denne typen totaloversikt kan ikke gis innenfor rammene av et skriftlig sp\u00f8rsm\u00e5l. Byr\u00e5det rapporterer \u00f8konomisk status til bystyret til fastsatte tider, og anslag p\u00e5 innsparte kostnader i 2024 antar vi vil komme i tertialrapport 2. Christine Kahrs \u2013 Byr\u00e5d for byutvikling Dokumentet er godkjent elektronisk. "
}