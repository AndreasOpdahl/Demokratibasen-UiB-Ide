{
  "dokument_id": "5388a9bf-60be-50a0-8bc2-199e0e088991",
  "doc_type": "case_presentation",
  "kommune": 4601,
  "tittel": "H\u00f8ringsuttalelse - gjennomf\u00f8ring av forordning (EU) 2022/670 om trafikk - informasjonstjenester i sanntid p\u00e5 EU-plan",
  "url": "https://bergen.kommune.no/politikere-utvalg/api/fil/bk360/10037039/Framstilling-Horingsuttalelse-gjennomforing-av-forordning-EU-2022-670-om-trafikk-informasjonstjenester-i-sanntid-pa-EU-plan",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/17346-5 H\u00f8ringsuttalelse - gjennomf\u00f8ring av forordning (EU) 2022/670 om trafikk - informasjonstjenester i sanntid p\u00e5 EU-plan Hva saken gjelder: P\u00e5 oppdrag fra Samferdselsdepartementet har Statens vegvesen sendt ut forslag til endringer i forskrift om tilgjengeliggj\u00f8ring av sanntids veg- og trafikkinformasjonstjenester. Forskriften implementerer i dag delegert kommisjonsforordning (EU) 2015/962 under ITS- direktivet 2010/40/EU. Endringen inneb\u00e6rer henvisning til ny kommisjonsforordning (EU) 2022/670 som skal erstatte dagens forordning med virkning fra og med 1. januar 2025. Dagens forordning gjelder bare for vegene i det trans-europeiske transportnettet (TEN-T) og motorveger. Virkeomr\u00e5det for den nye forordningen utvides til \u00e5 gjelde alle offentlige veger \u2013 det vil si b\u00e5de riks- og europaveger, fylkesveger og kommunale veger. Dette inneb\u00e6rer at kommunen som veieier f\u00e5r krav om tilgjengeliggj\u00f8ring av datatypene som omfattes av forordningen. Datatypene er endret noe sammenliknet med dagens regler, og er delt inn i fire overordnede kategorier: \u2022 datatyper om veginfrastrukturen \u2022 datatyper om reguleringer og restriksjoner (noen er angitt som spesielt viktige) \u2022 datatyper om status p\u00e5 vegnettet (noen er angitt som spesielt viktige) \u2022 datatyper om sanntids bruk av vegnettet H\u00f8ringsbrevet understreker at det er kun er datatyper som allerede finnes i digitalt, maskinlesbart format som skal tilgjengeliggj\u00f8res. H\u00f8ringsfrist: Fristen for h\u00f8ringsinnspill er 30.april 2024. Bergen kommune har f\u00e5tt forlenget frist til 9.mai 2024. Innspill fra Bymilj\u00f8etaten: Bymilj\u00f8etaten er positive til en digitalisering av trafikkdata i en sanntidsl\u00f8sing. Det fremg\u00e5r av forslaget at endringene ikke vil f\u00f8re til vesentlig \u00f8kte kostnader for kommunene da det kun inneb\u00e6rer digitalisering av data som i dag er tilgjengelige, og ikke en forpliktelse til \u00e5 samle inn nye data. Bymilj\u00f8etaten mener imidlertid at forslaget i praksis vil medf\u00f8re kostnader for Bergen kommune. Vi begrunner dette med henvisning til vedlegg 2 i h\u00f8ringsnotatet. I dette vedlegget vises en oversikt over hvilke datatyper som kreves tilgjengeliggjort. Vi stiller sp\u00f8rsm\u00e5l ved omfanget av datatyper, og at det her kreves at dataene blir tilgjengeliggjort. Flere av datatypene som det vises til i vedlegg 2 er ikke tilgjengelige for de kommunale vegene i Bergen. I hovedsak ligger informasjonen om v\u00e5re veger i NVDB, (Nasjonal veidatabank), som det ogs\u00e5 vises til i tabellen. Det er grunn til \u00e5 tro at det ikke finnes registeringer for v\u00e5re veger knyttet til flere av dataene 1 det vises til under punkt 1. og 2. Dette gjelder f. eks antall kj\u00f8refelt, stigning/fall og enveiskj\u00f8ringer i NVDB. Vi har noe sanntidsdata som ligger p\u00e5 Bergenkart.no som viser arbeid og graving p\u00e5 kommunal veg, men utover dette har vi f\u00e5 registreringer. Videre stiller vi sp\u00f8rsm\u00e5l ved at deler av datatypene skal v\u00e6re p\u00e5 plass allerede innen 01.01.2025. Det fremst\u00e5r etter v\u00e5r vurdering noe motsigende at forordningen ikke medf\u00f8rer forpliktelse til \u00e5 samle inn nye data, samtidig som det i vedlegg 2 listes opp hvilke datatyper som kreves tilgjengeliggjort. Slik vi ser det vil forordningen derfor medf\u00f8re \u00f8kte kostnader i form av registeringer og digitalisering av data. Byr\u00e5dets vurdering og forslag til h\u00f8ringsuttalelse: Bergen kommune er positiv til digitalisering av trafikkdata og en felles sanntidsl\u00f8sning. Omfanget av datatyper som skal tilgjengeliggj\u00f8res er stort, og for kommunale veier i Bergen kommune vil tilgjengeliggj\u00f8ring av flere av datatypene kreve nye registreringer. Dette vil medf\u00f8re \u00f8kt ressursbruk og \u00f8kte kostnader for kommunen. Stadig \u00f8kende krav til rapportering, registrering og digitalisering av nye data fra kommunale veier, har allerede gitt kommunen betydelige merkostnader til vedlikehold av databaser. Dersom resultatet av de nye forslagene til endringer f\u00f8rer til ytterligere behov for registreringer forutsetter vi at staten f\u00f8lger opp med ressurser slik at kommunene kan ivareta nye plikter og mer ressurskrevende datainnsamling. Bergen kommune viser til Bymilj\u00f8etatens merknader over og inkluderer disse i sin helhet i kommunens h\u00f8ringsuttalelse. Begrunnelse for framleggelse til bystyret: Byr\u00e5dets fullmakter \u00a7 6, vedtatt av bystyret 16. desember 2020 i sak 378/20: H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. Forretningsutvalget behandlet saken i m\u00f8tet 13.02.2024 sak 57/24 og fattet f\u00f8lgende vedtak: [...] 4. Utvalg for milj\u00f8 og byutvikling innstiller til bystyret som avgir h\u00f8ringsuttalelse til Statens vegvesen sin h\u00f8ring om gjennomf\u00f8ring av forordning (EU) 2022/670 om trafikkinformasjonstjenester i sanntid p\u00e5 EU-plan. Byr\u00e5det innstiller til bystyret \u00e5 fatte f\u00f8lgende vedtak: Bergen kommune avgir h\u00f8ringsuttalelse til \u00abGjennomf\u00f8ring av forordning (EU) 2022/670 om trafikk - informasjonstjenester i sanntid p\u00e5 EU-plan\u00bb slik den fremkommer av byr\u00e5dets forslag. Dato: 19. mars 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: 1. H\u00f8ring - Gjennomf\u00f8ring av forordning (EU) 2022-670 om trafikkinformasjonstjenester i sanntid p\u00e5 EU-plan 2. H\u00f8ringsnotat - utkast til forskrift om gjennomf\u00f8ring av delegert Kommisjonsforordning 2022 670 3. Fullstendig h\u00f8ringsliste 2022 670 2 "
}