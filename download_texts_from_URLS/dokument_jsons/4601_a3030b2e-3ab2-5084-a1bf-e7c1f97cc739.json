{
  "dokument_id": "a3030b2e-3ab2-5084-a1bf-e7c1f97cc739",
  "doc_type": "case_attachment",
  "kommune": 4601,
  "tittel": "Vedlegg 7 - infrastruktur",
  "url": "https://bergen.kommune.no/politikere-utvalg/api/fil/bk360/12621143/Vedlegg-7-infrastruktur",
  "tekst": " VEDLEGG 7 FELLES INFRASTRUKTUR VS PROSJEKTINTERN INFRASTRUKTUR 1. Ved signering av Avtalen mellom Bergen kommune og Statsbygg om salg av tomt til oppf\u00f8ring av Nybygget for samlokalisering av Havforskingsinstituttet og Fiskeridirektoratet er Eiendommen verken omr\u00e5de- eller detaljregulert. Det er derfor heller ikke inng\u00e5tt noen utbyggingsavtale for omr\u00e5det. Det er planlagt \u00e5 etablere et eget infrastrukturselskap for Dokken S\u00f8r, men endelig organisering, ansvar med videre er ikke avklart. I den forbindelse er dette notatet utarbeidet for \u00e5 bidra til \u00e5 tydeliggj\u00f8re hva som er \u00e5 anse som felles infrastruktur og hva som er prosjektintern infrastruktur. 2. Felles infrastruktur skal opparbeides av infrastrukturselskapet, eventuelt Bergen kommune, i henhold til en senere inng\u00e5tt utbyggingsavtale. Det vil bli krevd inn et infrastrukturbidrag fra alle tomteeiere p\u00e5 Dokken S\u00f8r, og dette infrastrukturbidraget vil helt eller delvis finansiere felles infrastruktur. Hva som er felles infrastruktur vil bli n\u00e6rmere definert i en utbyggingsavtale, s\u00e6rlig n\u00e5r det gjelder hvem som skal finansiere hva. Felles infrastruktur kan ikke omfatte mer enn de kravene til infrastruktur som f\u00f8lger av rekkef\u00f8lgekrav i vedtatt reguleringsplan. Den delen av infrastrukturen som er sosial infrastruktur er kommunen selv ansvarlig for \u00e5 finansiere. Dette vil typisk v\u00e6re skole og barnehager. Felles infrastruktur i et utviklingsomr\u00e5de som Dokken S\u00f8r vil typisk v\u00e6re de offentlige rommene mellom byggene og utviklingstomtene p\u00e5 Dokken S\u00f8r, det v\u00e6re seg torg, havnepromenade, eventuelt sj\u00f8bad og strand, samt kommunale veier, broer, gang- og sykkelveier, h\u00f8yspenningsanlegg og IKT. Deler av den felles infrastrukturen vil eventuelt ogs\u00e5 m\u00e5tte bli hel- eller delfinansiert av andre. Dette kan for eksempel v\u00e6re bybanetrase, kollektivgate, renovasjonsanlegg, vann- og kloakkanlegg og energisentraler. 3. Prosjektintern infrastruktur er den infrastrukturen selve prosjektet selv utl\u00f8ser og trenger. Prosjektintern infrastruktur finansieres fullt ut av tomteeier selv. Dette er for eksempel interne veier og opparbeidelse av uteareal p\u00e5 Eiendommen, tilknytning til n\u00e6rmeste trafo, n\u00e6rmeste tilknytningspunkt for vann- og kloakkledninger, og tilknytning til bossnett (men ikke selve anlegget). For kj\u00f8per vil ogs\u00e5 all infrastruktur knyttet til, og som utl\u00f8ses av Havforskningsinstituttet og Fiskeridirektoratets s\u00e6rskilte behov v\u00e6re prosjektintern. Dette vil typisk v\u00e6re kostnader knyttet til sj\u00f8vannsledning, eventuell etablering av sm\u00e5b\u00e5thavn, n\u00f8dvendige tiltak for anl\u00f8p av skip, tiltak for midlertidig stenging av kai av sikkerhetsmessige \u00e5rsaker med mer. 4. Dette vedlegget er ment som en illustrasjon og eksemplifisering av skillet mellom prosjektintern og felles infrastruktur. Opplistingen er ikke utt\u00f8mmende. "
}