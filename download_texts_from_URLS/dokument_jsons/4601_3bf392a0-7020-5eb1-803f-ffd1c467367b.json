{
  "dokument_id": "3bf392a0-7020-5eb1-803f-ffd1c467367b",
  "doc_type": "case_presentation",
  "kommune": 4601,
  "tittel": "H\u00f8ringsuttalelse til h\u00f8ring om inkorporering av CRPD i norsk lov ",
  "url": "https://bergen.kommune.no/politikere-utvalg/api/fil/bk360/10240276/Framstilling-Horingsuttalelse-til-horing-om-inkorporering-av-CRPD-i-norsk-lov-",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/42727-6 H\u00f8ringsuttalelse til h\u00f8ring om inkorporering av CRPD i norsk lov Hva saken gjelder: Kultur- og likestillingsdepartementet oppnevnte 2. desember 2022 et juridisk ekspertutvalg som skulle utrede inkorporering av FNs konvensjon om rettighetene til mennesker med nedsatt funksjonsevne (CRPD) i norsk lov. Departementet har n\u00e5 sendt p\u00e5 h\u00f8ring utvalgets utredning. Flertallet i utvalget argumenterer for at de rettslige konsekvensene av \u00e5 inkorporere konvensjonen vil bli begrensede, og foresl\u00e5r at konvensjonen inkorporeres i menneskerettsloven. Konvensjonen har ikke som m\u00e5l \u00e5 gi nye menneskerettigheter for personer med funksjonsnedsettelser, men \u00e5 avklare innholdet i eksisterende rettigheter og fremheve hva statene m\u00e5 gj\u00f8re for at menneskerettighetene skal bli virkeliggjort. Hovedargumentet for \u00e5 inkorporere konvensjonen er signalverdien om den politiske og rettslige statusen dette vil gi for CRPD, i tillegg til likebehandling av FNs kjernekonvensjoner i norsk rett. Utvalgets mindretall mener at Norge allerede har g\u00e5tt for langt med \u00e5 inkorporere konvensjoner med forrang. De er uenig med flertallet i at inkorporering av CRPD bare vil f\u00e5 begrensede konsekvenser og viser til at mange av konvensjonsbestemmelsene p\u00e5legger langtrekkende handlingsplikter. Dette vil if\u00f8lge mindretallet kunne ha stor betydning for kommunenes \u00f8konomi og mulighet for prioriteringer. Mindretallet mener at konvensjonen ikke b\u00f8r inkorporeres, subsidi\u00e6rt at konvensjonen inkorporeres i likestillings- og diskrimineringsloven. H\u00f8ringsfrist: 5. juni 2024 Byr\u00e5dets vurdering og forslag til h\u00f8ringsuttalelse: Departementet ber om innspill p\u00e5 flere punkter. Byr\u00e5det har i denne h\u00f8ringsuttalelsen prioritert departementets \u00f8nske om innspill om mulige konsekvenser for kommunesektoren ved inkorporering av konvensjonen. Et sentralt sp\u00f8rsm\u00e5l i denne sammenheng er grensene for det kommunale selvstyret n\u00e5r det gjelder personer med funksjonsnedsettelser sin rett til \u00e5 delta i samfunnet med like valgmuligheter som befolkningen ellers. Inkorporering betyr at kommunene f\u00e5r en lovfestet plikt til \u00e5 respektere og sikre rettighetene i konvensjonen. Norsk lov inneholder allerede flere plikter som tjener til \u00e5 oppfylle konvensjonens krav og kommunene skal etter presumsjonsprinsippet s\u00e5 langt det er mulig s\u00f8rge for at lover tolkes og anvendes i tr\u00e5d med konvensjonen. Det vil si at det kommunale selvstyret og rom for skj\u00f8nnsut\u00f8velse er begrenset av konvensjonen, uavhengig av om den er inkorporert eller ikke. S\u00e5 lenge konvensjonen ikke er inkorporert i norsk lov, vil norsk lov g\u00e5 foran ved motstrid. 1 Basert p\u00e5 det ovennevnte kan en anta at inkorporering av konvensjonen i norsk lov ikke vil ha stor betydning for kommunene. Dette er i tr\u00e5d med utvalgets flertall som vurderer at inkorporering ikke vil gi utvidede forpliktelser for kommunene som kan h\u00e5ndheves i domstolene. Inkorporering vil imidlertid kunne f\u00f8re til at konvensjonen f\u00e5r st\u00f8rre gjennomslagskraft i de konkrete vurderingene av hva slags tjenester som tilbys, slik at m\u00e5lgruppens selvbestemmelse i praksis blir tillagt st\u00f8rre vekt. Dette kan f\u00e5 konsekvenser for kommunenes skj\u00f8nnsut\u00f8velse. Lovgiver gir et sterkt signal om at konvensjonen skal forplikte kommunene dersom den inkorporeres. Konvensjonen blir derfor mer synlig og dermed ogs\u00e5 mer brukt. En mulig konsekvens av dette kan v\u00e6re flere s\u00f8ksm\u00e5l mot kommunen. Flertallet i utvalget vurderer imidlertid at de rettslige konsekvensene ved inkorporering m\u00e5 antas \u00e5 bli begrenset og viser til at inkorporering ikke vil f\u00f8re til nye rettslige begrensinger i kommunens skj\u00f8nnsut\u00f8velse. Blant annet fordi kommunen allerede har vidtrekkende lovfestede plikter i lys av presumsjonsprinsippet. Uavhengig av kommunens forpliktelser knyttet til eksisterende lovverk og presumsjonsprinsippet kan inkorporering av CRPD f\u00e5 noen konsekvenser for kommunene som byr\u00e5det mener det er viktig \u00e5 fremheve i vurderingen av hvorvidt konvensjonen skal inkorporeres i norsk lov. Det er blant annet vanskelig \u00e5 forutsi hva som kan bli konsekvensene for kommunenes selvstyre og skj\u00f8nnsut\u00f8velse i praksis, samt for prioriteringer mellom viktige form\u00e5l. Hvilke nye oppgaver inkorporering av konvensjonen kan medf\u00f8re, og hvor mye det kreves av \u00f8konomiske og personalressurser, er ogs\u00e5 et usikkerhetsmoment. En annen usikkerhet er de rettslige konsekvensene for kommunen, Ved \u00e5 gi konvensjonen forrang for norsk lov, vil ressursfordelingen i st\u00f8rre grad overf\u00f8res fra de politiske myndighetene til rettsorganene. En inkorporasjon vil kunne lede til en rettslig uklarhet p\u00e5 viktige omr\u00e5der og kan i ytterste konsekvens f\u00f8re til vidtg\u00e5ende rettslige bindinger for kommunen. Byr\u00e5det anbefaler \u00e5 st\u00f8tte forslaget om \u00e5 inkorporere konvensjonen i norsk lov da dette vil bidra til \u00e5 fremme personer med funksjonsnedsettelser sine menneskerettigheter. En forutsetning for at byr\u00e5det st\u00f8tter forslaget om \u00e5 inkorporere CRPD er at nasjonale myndigheter i st\u00f8rst mulig grad s\u00f8rger for at kommunene er i stand til \u00e5 ta det ansvaret som pliktene medf\u00f8rer. Byr\u00e5det vil her komme med noen anbefalinger til tiltak som b\u00f8r gjennomf\u00f8res dersom konvensjonen inkorporeres i norsk lov: - Skape en tydelig og felles forst\u00e5else for kommunenes forpliktelser til \u00e5 oppfylle absolutte og relative rettigheter, samt hva som er saklig, n\u00f8dvendig og forholdsmessig forskjellsbehandling. - Informasjon og veiledning fra stat til kommunene for \u00e5 styrke deres arbeid med CRPD slik at mennesker med funksjonsnedsettelser f\u00e5r samme muligheter som andre ogs\u00e5 i praksis. - Sikre nok ressurser til kommunene for \u00e5 styrke gjennomf\u00f8ringen av CRPD-arbeidet. - Kommunen m\u00e5 fortsatt ha handlingsrom til \u00e5 prioritere hvilke l\u00f8sninger som er best for m\u00e5lgruppen sett i lys av m\u00e5lgruppens behov og kommunens ressurser og rammer (\u00f8konomisk, personale, og bygningsmasse). 2 Begrunnelse for framleggelse til bystyret: Byr\u00e5dets fullmakter \u00a7 6, vedtatt av bystyret 16. desember 2020 i sak 378/20: H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. Saken anses \u00e5 v\u00e6re prinsipiell og inneb\u00e6re politiske avveininger. Forretningsutvalget har i m\u00f8te 12. mars 2024 i sak 89/24 fattet f\u00f8lgende vedtak: Utvalg for finans, kultur og n\u00e6ring innstiller til bystyret som avgir h\u00f8ringssvar til \u00abH\u00f8ring - Inkorporering av CRPD i norsk lov\u00bb p\u00e5 vegne av Bergen kommune. Byr\u00e5det innstiller til bystyret \u00e5 fatte f\u00f8lgende vedtak: Bergen kommune avgir h\u00f8ringsuttalelse til \u00abH\u00f8ring - Inkorporering av CRPD i norsk lov\u00bb slik den fremkommer av byr\u00e5dets forslag. Dato: 16. april 2024 Christine B. Meyer Charlotte Spurkeland Byr\u00e5dsleder Byr\u00e5d for barnevern, sosiale tjenester og mangfold Dokumentet er godkjent elektronisk. Vedlegg: H\u00f8ringsbrev - inkorporering av CRPD i norsk lov 3 "
}