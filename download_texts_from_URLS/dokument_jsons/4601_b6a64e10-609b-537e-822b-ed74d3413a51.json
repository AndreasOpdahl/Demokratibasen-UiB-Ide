{
  "dokument_id": "b6a64e10-609b-537e-822b-ed74d3413a51",
  "doc_type": "case_minutes",
  "kommune": 4601,
  "tittel": "Saksprotokoll Bystyret, 27112024, Sak 457/24, Fana gnr 48 bnr 296 Sm\u00f8r\u00e5svegen 110. Klage over avslag p\u00e5 s\u00f8knad om fradeling av 1 bebygd parsell",
  "url": "https://bergen.kommune.no/politikere-utvalg/api/fil/bk360/11630678/Innstilling-vedtak-Fana-gnr-48-bnr-296-Smorasvegen-110-Klage-over-avslag-pa-soknad-om-fradeling-av-1-bebygd-parsell",
  "tekst": "Fana gnr 48 bnr 296 Sm\u00f8r\u00e5svegen 110. Klage over avslag p\u00e5 s\u00f8knad om fradeling av 1 bebygd parsell Bergen bystyre behandlet saken i m\u00f8tet 27.11.2024 sak 457/24 og fattet f\u00f8lgende vedtak: 1. Med hjemmel i forvaltningslovens \u00a7 33,2. ledd oppheves plan- og bygningsetatens vedtak av 16.01.2023 i sak DELE-2022/26876. 2. Bystyret innvilger dispensasjon i samsvar med bestemmelse om hensynsone byfjellsgrense-s\u00f8r, jf. KPA-2019 \u00a7 35.2. Med hjemmel i plan- og bygningslovens \u00a7 19-2 innvilger Bergen bystyre s\u00f8knad om dispensasjon fra kommuneplanens arealdel, arealdisponering til LNF/KPA \u00a7 31, for oms\u00f8kte fradeling. 3. Med hjemmel i plan- og bygningslovens \u00a7 26-1, jfr. \u00a7 20-1 m) \u2013 innvilges s\u00f8knad om fradeling og opprettelse av ny grunneiendom. Tillatelsen gis f\u00f8rst rettsvirkning fra Bergen bystyre innvilger s\u00f8knad om dispensasjon. Begrunnelse for bystyrets vedtak: Saken gjelder gbnr. 48/268 \u2013 som er en eiendom p\u00e5 4.9 m\u00e5l. Eiendommen har et bolighus, samt en driftsbygning brukt i forbindelse med skogsdrift. S\u00f8knaden gjelder fradeling av tomten der boligen ligger, som utgj\u00f8r 1,4 m\u00e5l. Det er i saken opplyst at eiendommen med dagens avgrensing har 0,8 m\u00e5l overflatedyrket jord, 1,6 m\u00e5l innmarksbeite og 2,5 m\u00e5l bebygd/ annet. Det er relevant i saken at eiendommen p\u00e5 4,9 m\u00e5l etter jordloven er fradelt som boligeiendom. Kommunen nektet innledningsvis \u00e5 godkjenne fradeling etter jordlovens \u00a7 12. Dette vedtaket ble 08.10. 2024 opphevet av Statsforvalter \u2013 under henvisning til at fradeling etter jordloven allerede ble innvilget i 1996 \u2013 og at dette vedtaket fortsatt stod ved lag. Kommunens krav om ny saksbehandling etter jordloven var s\u00e5ledes basert p\u00e5 uriktig faktum og rettsanvendelse. Bystyret har ogs\u00e5 bedt om at saksdokumentene fra saksbehandling etter plan- og bygningslov/matrikkel-lov fra rundt 1996 ble lagt inn i saken. I byggesaksarkivet har en kun funnet m\u00e5lebrevet fra 1997, som ble utferdiget i etterkant av delesaken i 1996. I m\u00e5tebrevet, som ogs\u00e5 ble registrert i GAB \u2013 fremg\u00e5r det at den fradelte eiendom skulle v\u00e6re \u00abBoligeiendom\u00bb. 2 Omr\u00e5det der aktuelle grunneiendom ligger er i KPA-2019 arealdisponert til LNF-form\u00e5l. Rammene for hva som kan gj\u00f8res i samsvar med LNF-form\u00e5let fremkommer i KPA \u00a7 31: \u00ab\u00a7 31 Landbruks-, natur- og friluftsomr\u00e5der (LNF-omr\u00e5der) (5100) (pbl \u00a7 11-11) 31.1 F\u00f8lgende tiltak som oppfyller kravene etter \u00a7 31.2 er tillatt: a. Tiltak som er n\u00f8dvendig for g\u00e5rdens n\u00e6ringsvirksomhet b. Enkel tilrettelegging for friluftsliv. c. N\u00f8dvendige transformatorer i distribusjonsnettet for str\u00f8m 3 31.2 Ved plassering av nye tiltak skal det tas hensyn til landbruk, natur- og kulturmilj\u00f8, friluftsliv og landskap. 31.3 Sm\u00e5 tiltak p\u00e5 fradelt og bebygd boligeiendom, som ikke p\u00e5virker LNF-verdiene negativt, kan normalt behandles som s\u00f8knad om tiltak, uten reguleringsplan. 31.4 Eksisterende veger i LNF-omr\u00e5der kan driftes og utvikles i samsvar med vegens funksjon.\u00bb Denne bestemmelsen fastsetter ikke p\u00e5 en klar m\u00e5te at alle saker om fradeling av grunneiendommer i LNF-omr\u00e5der med n\u00f8dvendighet anses \u00e5 v\u00e6re i strid med LNF-form\u00e5let. At noe er tillatt, inneb\u00e6rer ikke med n\u00f8dvendighet at alle andre tiltak anses forbudt, jfr. ordlyden i \u00a7 31.1, jfr 31.2. Her er det endog tale om en eiendom som i jordlovens forstand allerede er vedtatt fradelt som boligeiendom, og som per definisjon ikke lenger er en landbrukseiendom. I relasjon til jordloven er eiendommen allerede \u00e5 anse som en boligeiendom, og det er selvsagt ikke mulig \u00e5 drive \u00f8konomisk b\u00e6rekraftig landbruk p\u00e5 0,8 m\u00e5l overflatedyrket jord og 1,6 m\u00e5l innmarksbeite. Grunneiendommen er ogs\u00e5 matrikulert som boligeiendom. Dette er s\u00e5ledes ikke lenger, verken i praktisk eller rettslig forstand, en landbrukseiendom. Videre forutsetter ogs\u00e5 KAP \u00a7 31.3 at sm\u00e5 tiltak p\u00e5 allerede fradelt boligeiendom, som ikke p\u00e5virker LNF- verdiene negativt, kan behandles som s\u00f8knad uten reguleringsplan. KPA-bestemmelsene tar alts\u00e5 h\u00f8yde for at areal som i KPA-plankartet er arealdisponert til LNF likevel kan v\u00e6re boligeiendommer. KPA-plankartets arealdisponering til LNF er i mange tilfeller temmelig grovmasket \u2013 og inkluderer b\u00e5de boliger, fritidsboliger og annet som reelt sett er bebygd areal. Selv om det kan v\u00e6re noe tvil til om dispensasjon er n\u00f8dvendig, s\u00e5 vil bystyret innvilge dispensasjon. Det er etter bystyrets oppfatning ikke tvilsomt at grunnlaget for \u00e5 innvilge dispensasjon fra KPA-2019 \u00a7 31/arealdisponering LNF er til stede. Fradelingen kommer ikke i konflikt med landbrukshensyn. I jordlovens forstand er dette ikke lenger en landbrukseiendom, men en boligeiendom. Kommunen som plan- og bygningsmyndighet b\u00f8r legge til grunn sektormyndighets vedtak hva gjelder jordbruksinteressene. Fradelingen har heller ingenting \u00e5 si i forhold til naturhensyn eller frilufts-hensyn. Dispensasjon til fradeling kommer s\u00e5ledes ikke vesentlig i konflikt med hensynet bak arealdisponering til LNF. Fordelene med dispensasjon er at boligeiendommen og driftsbygningen kan ha forskjellige eiere, slik at driftsbygningen kan benyttes i forbindelse med skogsdrift slik partene \u00f8nsker. Dette fremmer landbruksinteressene \u2013 og fremmer dermed ogs\u00e5 LNF-form\u00e5let. Det kan ikke ses \u00e5 v\u00e6re ulemper knyttet til dispensasjonen. All den tid dette ikke er en landbrukseiendom, s\u00e5 gj\u00f8r det ingenting av bolighus og driftsbygning tilh\u00f8rer ulike grunneiendommer. Begge lovens vilk\u00e5r for \u00e5 dispensere er til stede \u2013 og bystyret benytter den diskresjon\u00e6re adgangen til \u00e5 innvilge dispensasjonen. Bystyret innvilger dispensasjonen og fradeling skal p\u00e5 vanlig m\u00e5te vurderes i samsvar med kriteriene i pbl. \u00a7 26-1. Denne bestemmelsen lyder: \u00ab\u00a7 26-1.Opprettelse og endring av eiendom 4 Opprettelse av ny grunneiendom, ny anleggseiendom eller nytt jordsameie, eller opprettelse av ny festegrunn for bortfeste som kan gjelde i mer enn 10 \u00e5r, jf. matrikkellova, eller endring av eksisterende eiendomsgrenser, m\u00e5 ikke gj\u00f8res p\u00e5 en slik m\u00e5te at det oppst\u00e5r forhold som strider mot denne lov, forskrift eller plan. Opprettelse eller endring som nevnt i f\u00f8rste punktum, m\u00e5 heller ikke gj\u00f8res slik at det dannes tomter som er uegnet til bebyggelse p\u00e5 grunn av sin st\u00f8rrelse, form eller plassering etter reglene i denne lov.\u00bb Fradelingen inneb\u00e6rer ikke at det dannes tomter som er uegnet til bebyggelse. Hver av de to grunneiendommene etter fradeling vil v\u00e6re egnet i forhold til sin bruk og ha n\u00f8dvendig vegtilkomst. S\u00f8knaden skal da innvilges, jfr. JA-bestemmelsen i pbl. \u00a7 21-4, f\u00f8rste ledd. All den tid tomten ligger innenfor hensynsone for friluftsliv (530) byfjellsgrense-s\u00f8r, jfr. KPA- 2019 \u00a7 35.2. m\u00e5 dispensasjonen vurderes og eventuelt innvilges av Bergen bystyre. Bystyrets innvilgelse av delingss\u00f8knaden m\u00e5 derfor gis p\u00e5 vilk\u00e5r av at Bergen bystyre innvilger dispensasjon fra LNF-form\u00e5let for oms\u00f8kte fradeling. Dette er reflektert i utformingen av vedtaket ovenfor. Bergen bystyres behandling F\u00f8lgende representanter tok ordet: Lars Selmar Alsaker (H), Reidar Staalesen (A). Forslag fremsatt i bystyret: Reidar Staalesen (A) fremsatte p\u00e5 vegne av A, SV og R f\u00f8lgende alternative forslag: Fagetatens vedtak datert 16.01.2023 opprettholdes. Klagen tas ikke til f\u00f8lge. Votering: Alternativt forslag fra A, SV og R, fremsatt av Reidar Staalesen (A), fikk 23 stemmer (A, SV, R), og var dermed falt. Innstillingen punkt 1-3 ble vedtatt med 44 stemmer (H, FrP, MDG, BL, V, INP, KrF, Sp, PP). Utvalg for milj\u00f8 og byutvikling behandlet saken i m\u00f8tet 14.11.2024 sak 396/24 og avga f\u00f8lgende innstilling: Utvalgets innstilling og bystyrets vedtak er likelydende. Utvalg for milj\u00f8 og byutvikling behandlet saken i m\u00f8tet 23.10.2024 sak 360/24 og fattet f\u00f8lgende vedtak: Saken utsettes for felles befaring. Byr\u00e5det behandlet saken i m\u00f8tet 08.08.2024 sak 214/24 Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Fagetatens vedtak datert 16.01.2023 opprettholdes. Klagen tas ikke til f\u00f8lge. 5 "
}