{
  "dokument_id": "c5a5477a-1a78-575c-87d1-ba65aa8735d4",
  "doc_type": "case_attachment",
  "kommune": 4601,
  "tittel": "Fagnotat - Kommunal forkj\u00f8psrett til leieg\u00e5rd, \u00d8yjordsveien 1-3 Bergenhus",
  "url": "https://bergen.kommune.no/politikere-utvalg/api/fil/bk360/10701480/Fagnotat-Kommunal-forkjopsrett-til-leiegard-Oyjordsveien-1-3-Bergenhus",
  "tekst": " Boligetaten Til Fagnotat BBSM - Seksjon for strategi og utredning - V\u00e5r referanse: 2024/86593-7 Velferd og bolig (Arbeidssted) Saksbehandler: Espen Johan F\u00f8rde Dato: 26. juni 2024 Fra Boligetaten Fagnotat - Kommunal forkj\u00f8psrett til leieg\u00e5rd, \u00d8yjordsveien 1-3 Bergenhus Hva saken gjelder: Halvorsens og Thesens Aldersbolig (selger) har inng\u00e5tt avtale med Joa Gruppen AS (kj\u00f8per) vedr\u00f8rende salg av eiendommen gnr 168 bnr 1295, \u00d8yjordsveien 1-3 i Bergen kommune. Partene er enige om at kj\u00f8pesummen for eiendommen er NOK 90 000 000,-, jf. kj\u00f8pekontrakten punkt 2. Eiendommen best\u00e5r av en leieg\u00e5rd med 7 hovedetasjer i tillegg til en underetasje. Leieg\u00e5rden inneholder 49 boenheter og 2 n\u00e6ringslokaler. Som f\u00f8lge av at mer enn halvparten av bruksarealet er innredet til beboelse og leieg\u00e5rden inneholder minst fem boliger, utl\u00f8ses kommunal forkj\u00f8psrett, jf. lov om kommunal forkj\u00f8psrett for leieg\u00e5rder (\u00ableieg\u00e5rdsloven\u00bb) \u00a7\u00a7 1 og 2. Av melding om overdragelse datert 27.05.2024 fremg\u00e5r det at alle boligene i leieg\u00e5rden er utleid. Boligetaten har ikke mottatt tilbakemelding fra et flertall av leietakerne om at det er \u00f8nskelig at kommunen skal benytte seg av forkj\u00f8psretten. Byr\u00e5dsavdeling for barnevern, sosiale tjenester og mangfold (BBSM) har i uttalelse datert 20.06.2024 anmodet at den kommunale forkj\u00f8psretten anvendes til \u00e5 erverve eiendommen. Fagetatens vurdering: 1. KOMMUNENS FORKJ\u00d8PSRETT TIL LEIEG\u00c5RDER Kommunen har forkj\u00f8psrett til leieg\u00e5rder n\u00e5r eiendomsrett til leieg\u00e5rd i kommunen blir overf\u00f8rt til andre enn staten eller den fylkeskommune der eiendommen ligger, jf. leieg\u00e5rdsloven \u00a7 2 f\u00f8rste ledd f\u00f8rste setning. Dette gjelder likevel ikke overf\u00f8ringer ved arv, skifte eller ekspropriasjon, jf. leieg\u00e5rdsloven \u00a7 2 f\u00f8rste ledd andre setning. Som overf\u00f8ring av eiendomsrett regnes ogs\u00e5 erverv av aksjer, sameieandeler eller parter i leieg\u00e5rdsselskap slik at erververen blir innehaver av minst 50 % av samtlige aksjer, sameieandeler eller parter, jf. leieg\u00e5rdsloven \u00a7 2 andre ledd. Med leieg\u00e5rd menes utleieeiendom hvor mer enn halvparten av bruksarealet er innredet til beboelse og inneholder minst fem boliger, jf. leieg\u00e5rdsloven \u00a7 1 f\u00f8rste ledd f\u00f8rste setning. Av leieg\u00e5rdsloven \u00a7 3 f\u00f8rste ledd f\u00f8rste setning f\u00f8lger det at: Kommunen kan nytte forkj\u00f8psretten p\u00e5 vegne av leierne, n\u00e5r disse \u00f8nsker \u00e5 overta leieg\u00e5rden som borettslag eller eierseksjons-sameie, p\u00e5 egne vegne, p\u00e5 vegne av studentsamskipnad eller p\u00e5 vegne av selskap som ledes og kontrolleres av kommunen eller stat. Kommunens forkj\u00f8psrett g\u00e5r foran forkj\u00f8psrett som grunner seg p\u00e5 avtale. Kommunens forkj\u00f8psrett g\u00e5r ogs\u00e5 foran sameiernes innl\u00f8sningsrett etter sameieloven \u00a7 11, jf. leieg\u00e5rdsloven \u00a7 4. 2. KJ\u00d8PEKONTRAKT Ved avtale mellom Halvorsens og Thesens Aldersbolig (selger) og Joa Gruppen AS (kj\u00f8per) er det inng\u00e5tt kj\u00f8pekontrakt vedr\u00f8rende salg av eiendommen gnr 168 bnr 1295, \u00d8yjordsveien 1-3. Partene er enige om at kj\u00f8pesummen for eiendommen er NOK 90 000 000,-. Det er avtalt at i tillegg til kj\u00f8pesummen skal kj\u00f8per betale dokumentavgift og tinglysningsgebyr for skj\u00f8tet og for eventuelle pantedokumenter som kj\u00f8per vil tinglyse, jf. kontrakten punkt 2. 3. FRIST Frist for eventuell bruk av den kommunale forkj\u00f8psretten er satt til 27.09.2024, som er fire m\u00e5neder etter at kommunen mottok fullstendig melding om overdragelse av eiendommen, jf. leieg\u00e5rdsloven \u00a7 6, se melding mottatt 27.05.2024. 4. EIENDOMMENS BELIGGENHET Eiendommen ligger i Ytre Sandviken i Bergenhus bydel. 5. TEKNISKE OPPLYSNINGER Eiendommen best\u00e5r av en boligblokk bygget i 1962, med 7 hovedetasjer samt en underetasje. I underetasjen er det blant annet dagligvarebutikk, boder og vaskerom. 1.etasje inneholder bolig, gjesterom, felles oppholdsrom med tilh\u00f8rende kj\u00f8kken og en kontordel. 2.- 7. etasje best\u00e5r av 36 stk. 1-roms leiligheter \u00e0 ca. 36,4 m2, 12 stk. 2-roms leiligheter \u00e0 ca. 55,8 m2, 1 stk. 3-roms leilighet p\u00e5 ca. 69 m2. I prospektet er det oppgitt et totalt bruksareal p\u00e5 3 825 m2. Tomten er eiet med et tomteareal p\u00e5 3006,4 m2. 6. LEIETAKERE Den 03.06.2024 ble det sendt ut brev til leietakerne med orientering om salget av leieg\u00e5rden og stemmeslipper hvor de kunne stemme ja eller nei til \u00f8nske om \u00e5 danne borettslag/sameie. Frist for \u00e5 returnere disse ble satt til 17.06.2024. Per 25.06.2024 har vi mottatt stemmeslipp fra to leietakere i boligblokken som \u00f8nsker \u00e5 bli eier av leieg\u00e5rden sammen med de andre leietakerne. Det foreligger s\u00e5ledes ikke noe flertall blant leietakerne om at det er \u00f8nskelig \u00e5 benytte den kommunale forkj\u00f8psretten. 7. ANDRE OFFENTLIGE INSTANSER Byr\u00e5dsavdeling for barnevern, sosiale tjenester og mangfold (BBSM) og Studentsamskipnaden p\u00e5 Vestlandet (Sammen) er orientert om salget og kommunens adgang til \u00e5 benytte forkj\u00f8psretten. BBSM anmoder om at forkj\u00f8psretten benyttes i dette tilfellet, jf. uttalelse datert 20.06.2024. Uttalelsen fra BBSM gjengis i sin helhet her: \u00abByr\u00e5dsavdeling for barnevern, sosiale tjenester og mangfold ber om at kommunens forkj\u00f8psrett til leieg\u00e5rder gj\u00f8res gjeldende ved overdragelse av Gnr. 168 Bnr. 1295 \u00d8yjordsveien 3, Bergen. Eiendommen er en boligblokk bygget i 1964, med 7 hovedetasjer samt en underetasje. I underetasjen er det blant annet dagligvarebutikk (Spar), boder og vaskerom. 1.etasje inneholder bolig, gjesterom, felles oppholdsrom med tilh\u00f8rende kj\u00f8kken og en kontordel. 2.-7. etasje best\u00e5r av 36 stk. 1-roms leiligheter \u00e0 ca. 36,4 m2, 12 stk. 2-roms leiligheter \u00e0 ca. 55,8 m2, 1 stk. 3-roms leilighet p\u00e5 ca. 69 m2. Totalt 49 boenheter. 44 av boenhetene er utleid pr i dag, fortrinnsvis til studenter. Leieforholdet i \u00d8yjordsveien er tidsubestemt og leietaker og utleier har i leieperioden gjensidig adgang til \u00e5 si opp leiekontrakten med 3 m\u00e5neds varsel. Oppsigelsestiden g\u00e5r da til utl\u00f8pet av en kalenderm\u00e5ned. For at huseier skal kunne si opp leieforholdet m\u00e5 det v\u00e6re saklig grunn til dette. Det er viktig \u00e5 merke seg at hvis man har en tidsubestemt leiekontrakt, kan utleieren bare si opp i disse tilfellene: Husrommet skal brukes som bolig av utleieren selv eller noen som tilh\u00f8rer husstanden. Eiendommen skal rives eller bygges om, slik at husrommet m\u00e5 t\u00f8mmes elle leietaker har misligholdt leieavtalen (Husleieloven \u00a79-5). En oppsigelse m\u00e5 v\u00e6re skriftlig og inneholde en begrunnelse. I oppsigelsen m\u00e5 leietakeren ogs\u00e5 informeres om at denne har en m\u00e5ned p\u00e5 seg til \u00e5 protestere. Oppsigelsen m\u00e5 ogs\u00e5 opplyse om at dersom leietakeren ikke protesterer innen fristen, taper denne sin rett til \u00e5 p\u00e5berope seg at oppsigelsen er i strid med loven (\u00a79-7). BBSM har sammen med EBF v\u00e6rt p\u00e5 befaring i bygget 12. juni 2024 og vurderingen er at bygget er i behov for total rehabilitering. Det er vanskelig \u00e5 kunne angi eksakt hvor mye en totalrehabilitering vil koste, men et forsiktig anslag er minimum 90-100 mill kroner for \u00e5 im\u00f8tekomme dagens standard. Dette kommer i tillegg til kj\u00f8pesummen, 92 250 mill. Bygget er tilrettelagt med heis. Alle enhetene har eget bad og kj\u00f8kken. Beliggenheten er sv\u00e6rt god, med n\u00e6rhet til offentlig kommunikasjon, dagligvarebutikk og mulighet for rekreasjon. Det er 23 parkeringsplasser p\u00e5 egen grunn. Det ikke er n\u00f8dvendig \u00e5 passere eksisterende boligomr\u00e5der for \u00e5 komme til/fra bygget. Det er skjermet uteplass foran bygget. Det er noe st\u00f8y p\u00e5 uteomr\u00e5det og det er satt opp st\u00f8yskjerming mot hovedvei. Alle leilighetene har st\u00f8yskjerming. M\u00e5lgruppe: Bergen kommune hadde ved siste kartlegging i uke 48, 2023 428 bostedsl\u00f8se innbyggere, og har pt 325 personer p\u00e5 venteliste for kommunal bolig for vanskeligstilte. De fleste som venter, er enehusholdninger med behov for 1-2 roms bolig. Kommunal forkj\u00f8psrett til leieg\u00e5rder er et tilgjengelig boligsosialt virkemiddel som benyttes n\u00e5r det er hensiktsmessig for \u00e5 n\u00e5 egne m\u00e5lsettinger. Boliger for vanskeligstilte p\u00e5 boligmarkedet etableres p\u00e5 ulike m\u00e5te; gjennom \u00e5 bygge egne boliger, gjennom kj\u00f8p av enkeltboliger i markedet, gjennom tildelings og tilvisningsavtaler og gjennom \u00e5 benytte kommunal forkj\u00f8psrett. \u00d8konomi: Ved anskaffelse av leieg\u00e5rden er det behov for vedtak i bystyret om kj\u00f8p av \u00d8yjordsveien 3, samt beslutning om hvordan Bergen kommune finansierer investeringen og eventuelle rehabiliteringsbehov. Ved l\u00e5neopptak m\u00e5 kalkulatoriske kostnader og avdrag innarbeides i H\u00d8P25-28.\u00bb Vi har ikke mottatt noen tilbakemelding fra Studentsamskipnaden p\u00e5 Vestlandet. 8. SAMTYKKE TIL UTLEIE OG OPPUSSING I forbindelse med melding om overdragelse datert 27.05.2024 ble det i et eget skriv (se vedlegg) bedt om f\u00f8lgende samtykker fra kommunen: (i) Utleie av leiligheter som blir ledige. (ii) Oppussing av de samme leilighetene. Slik oppussing kan omfatte bytting av gulv og maling av vegger, og utskiftning av kj\u00f8kken. St\u00f8rre arbeider, som inngrep i b\u00e6rende konstruksjoner, bytting av bad, tekniske anlegg el, vil derimot ikke skje. Alt arbeid vil bli utf\u00f8rt fagmessig, av firma med relevant ansvarsrett, og samsvarserkl\u00e6ringer vil bli avgitt hvor p\u00e5krevd. Arbeidene vil bli bekostet av Joa Gruppen AS, og Joa Gruppen AS vil ikke kreve vederlag/kompensasjon for sine kostnader med oppussing dersom forkj\u00f8psretten blir benyttet. Boligetaten har gitt samtykke til begge av de ovennevnte punktene, jf. leieg\u00e5rdsloven \u00a7 5 andre ledd. 9. KONKLUSJON Det er kommet inn \u00f8nske fra BBSM om at forkj\u00f8psretten gj\u00f8res gjeldende i foreliggende sak. Det anbefales derfor at den kommunale forkj\u00f8psretten benyttes i denne saken. Fagetatens anbefaling: Bergen kommune gj\u00f8r forkj\u00f8psrett gjeldende i henhold til \u00a7 3 i lov om kommunal forkj\u00f8psrett til leieg\u00e5rder, ved overdragelse av eiendommen gnr 168 bnr 1295, \u00d8yjordsveien 1-3. Med hilsen Boligetaten Espen F\u00f8rde Siv T\u00f8njum Saksbehandler Direkt\u00f8r Dokumentet er godkjent elektronisk. Vedlegg: Melding om overdragelse av leieg\u00e5rd Salgsprospekt Kj\u00f8pekontrakt Anmodning om samtykke - \u00a7 5 i leieg\u00e5rdsloven Arealkontroll \u00d8yjordsveien 1-3 Uttalelse fra BBSM om bruk av kommunal forkj\u00f8psrett til leieg\u00e5rder - \u00d8yjordsveien 3, gnr 168, bnr 1295 "
}