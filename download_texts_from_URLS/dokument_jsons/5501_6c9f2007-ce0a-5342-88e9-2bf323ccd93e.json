{
  "dokument_id": "6c9f2007-ce0a-5342-88e9-2bf323ccd93e",
  "doc_type": "case_attachment",
  "kommune": 5501,
  "tittel": "Gjeldende forskrift om skolebytte etter oppl\u00e6ringsloven \u00a7 8-1 - Fritt skolevalg",
  "url": "https://innsyn.tromso.kommune.no/application/getMoteDokument?dokid=2001857360",
  "tekst": "Forskrift om skolebytte etter oppl\u00e6ringsloven \u00a7 8-1 - Fritt skolevalg Vedtatt i byr\u00e5d 29. mars 2012. Revidert av Byr\u00e5det januar 2014. Revidert ang dekning av skoleskyss etter endring i \u00a7 4 jfr. kommunestyrevedtak 26.09.18 sak 0167/18 Handlings og \u00f8konomiplan 2019 \u2013 2022. Revidert av oppvekst- og utdanningsutvalget i vedtak jf. sak 0002/21 den 15.01.2021. Administrativ endring gjort 18.01.2024 knyttet til rektors adgang til \u00e5 avvise s\u00f8knader. \u00a7 1. Hjemmel Med hjemmel i lov 17.07.1998 nr. 61 om grunnskolen og den videreg\u00e5ende oppl\u00e6ringa (oppl\u00e6ringslova), \u00a7 8-1 tredje ledd, har kommunestyret i Troms\u00f8 fastsatt forskrift om skolebytteregler for Troms\u00f8 kommunes grunnskoler. \u00a7 2. Form\u00e5l Oppl\u00e6ringsloven (heretter oppll.) \u00a7 8-1 f\u00f8rste ledd sl\u00e5r fast at eleven har rett til \u00e5 g\u00e5 p\u00e5 sin n\u00e6rskole. I Troms\u00f8 kommune defineres n\u00e6rskolen ut fra politisk vedtatte skolekretsgrenser. Etter bestemmelsen kan eleven s\u00f8ke om \u00e5 g\u00e5 p\u00e5 en annen skole enn n\u00e6rskolen. Dette omtales i det videre som \u201cfritt skolevalg\u201d. Se vilk\u00e5r for fritt skolevalg under \u00a7 4 i denne forskriften. Det gj\u00f8res oppmerksom p\u00e5 at denne forskriften kun omfatter skolebytte forst\u00e5tt som fritt skolevalg med hjemmel i oppll. \u00a7 8-1 tredje ledd. Den omfatter ikke skolebytte som tiltak for \u00e5 sikre elevens rett til et trygt og godt skolemilj\u00f8 etter oppl\u00e6ringslovens kapittel 9 A. Skolebytte som iverksettes som tiltak etter kapittel 9 A gj\u00f8res p\u00e5 bakgrunn av konkrete vurderinger i den enkelte sak. \u00a7 3. Virkeomr\u00e5de Forskriften omfatter grunnskoler som eies og drives av Troms\u00f8 kommune. \u00a7 4. Fremgangsm\u00e5ten ved behandling av s\u00f8knader om skolebytte S\u00f8knad om skolebytte sendes den skolen det s\u00f8kes til. Rektor ved skolen det s\u00f8kes til fatter vedtak i s\u00f8knader om skolebytte. Rektor kan avsl\u00e5 s\u00f8knaden dersom en samlet vurdering av skolens kapasitet tilsier det. I denne vurderingen skal det ogs\u00e5 tas hensyn til at skolen til enhver tid m\u00e5 ha kapasitet til \u00e5 ta inn elever som flytter inn i skolekretsen i l\u00f8pet av skolel\u00f8pet. Rektor har ogs\u00e5 anledning til \u00e5 avsl\u00e5 s\u00f8knader av andre tungtveiende \u00e5rsaker knyttet til skolens drift og eksisterende elevgruppe. I alle saker som ang\u00e5r barn stiller Barnekonvensjonen krav til kommunens saksbehandling. I saker hvor barn er involvert skal barnets beste v\u00e6re et grunnleggende hensyn, dette f\u00f8lger av Barnekonvensjonens. art.3 nr.1. For \u00e5 vite hva som er til barnets beste m\u00e5 man unders\u00f8ke barnets mening. Kommunen m\u00e5 derfor s\u00f8rge for at barnets mening og synspunkter blir belyst, og disse skal vektlegges ut fra barnets alder og modenhet, jf. Barnekonvensjonens. art.12. Ved behandling av s\u00f8knader om skolebytte skal rektor foreta en vurdering av barnets beste. \u00a7 5. Vilk\u00e5r for behandling av s\u00f8knader om skolebytte 1. Ved behandling og prioritering mellom s\u00f8knader skal f\u00f8lgende momenter legges til grunn for vurderingen. Momentene listes opp i prioritert rekkef\u00f8lge: a) Eleven flytter ut av skolekretsen og \u00f8nsker \u00e5 fortsette p\u00e5 skolen b) Bostedets n\u00e6rhet til skolen c) S\u00f8sken ved skolen d) Praktiske \u00e5rsaker, for eksempel n\u00e6rhet til foreldres arbeidssted, s\u00f8skens barnehage e) og venner p\u00e5 skolen det s\u00f8kes til f) Eventuelt andre tungtveiende \u00e5rsaker 2. N\u00e5r sakkyndig vurdering spesifikt tilr\u00e5der valg av skole p\u00e5 grunn av s\u00e6rskilt praktisk organisering av skoletilbudet, skal ikke momentene i punkt 1 f\u00f8lges i prioritert rekkef\u00f8lge. 3. Skolebytte etter denne forskriften gir ikke rett til skoleskyss. \u00a7 6. Praktiske opplysninger - Innvilget s\u00f8knad er knyttet til elevens folkeregistrerte adresse p\u00e5 s\u00f8knadstidspunktet. Ved flytting vil vedtak om innvilget skoleplass oppheves, og det m\u00e5 det s\u00f8kes p\u00e5 nytt. - Dersom s\u00f8knad om skolebytte innvilges, gjelder vedtaket for resten av skolegangen ved skolen. Det vil si ut 7. trinn p\u00e5 barneskoler og ut 10. trinn ved ungdomsskoler og kombinerte skoler. Ved overgang mellom barneskole og ungdomsskole m\u00e5 det s\u00f8kes p\u00e5 nytt dersom eleven fortsatt \u00f8nsker skolegang p\u00e5 en annen skole enn den eleven naturlig sogner til. Dette gjelder ikke for kombinerte skoler. \u00a7 7. Klageadgang i forbindelse med s\u00f8knad om skolebytte S\u00f8knad om skolebytte etter denne forskriften behandles av rektor p\u00e5 skolen det s\u00f8kes skolebytte til. Rektor fatter enkeltvedtak om skolebytte jf. forvaltningsloven (heretter fvl.) \u00a7 2, og vedtaket kan p\u00e5klages jf. fvl. \u00a7 28. Hvis dere \u00f8nsker \u00e5 klage p\u00e5 vedtaket er fristen tre uker fra dere har mottatt vedtaket, se fvl. \u00a7 29. Klagen b\u00f8r begrunnes. Klagen sendes til skolen ved rektor. Dersom rektor ikke endrer vurderingen, og ikke finner grunn til \u00e5 omgj\u00f8re vedtaket, vil rektor sende klagen til Statsforvalteren i Troms og Finnmark som er endelig klageinstans. \u00a7 8. Administrative bestemmelser. Kommunedirekt\u00f8ren gis myndighet til \u00e5 foreta redaksjonelle og mindre endringer i skolebyttereglene. Avdeling for oppvekst, utdanning og kultur gis fullmakt til \u00e5 utarbeide felles saksbehandlingsprosedyrer og fastsette s\u00f8knadsfrister. \u00a7 9. Ikrafttredelse Endring av forskriften trer i kraft fra og med 01.04.2021. Forskriften har ikke tilbakevirkende kraft. "
}