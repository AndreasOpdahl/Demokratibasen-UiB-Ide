{
  "dokument_id": "104868dd-ede4-5c6d-bc1b-7eb4f2b8de28",
  "doc_type": "case_presentation",
  "kommune": 4601,
  "tittel": "Et nystemt Bergen. H\u00f8ringsutkast til ny kommuneplanens samfunnsdel",
  "url": "https://bergen.kommune.no/politikere-utvalg/api/fil/bk360/11920354/Framstilling-Et-nystemt-Bergen-Horingsutkast-til-ny-kommuneplanens-samfunnsdel",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2025/63540-1 Et nystemt Bergen. H\u00f8ringsutkast til ny kommuneplanens samfunnsdel Hva saken gjelder: Byr\u00e5det legger kommuneplanens samfunnsdel med tittelen \u00abEt nystemt Bergen\u00bb ut p\u00e5 h\u00f8ring og til offentlig ettersyn i henhold til plan- og bygningsloven \u00a7 11-14. Planforslaget er utarbeidet i tr\u00e5d med fastsatt planprogram, vedtatt i bystyret 30. oktober 2024 i sak 388/24. Planforslaget er ogs\u00e5 i tr\u00e5d med nasjonale forventninger, m\u00e5l og overordnede f\u00f8ringer for hvilke hensyn som skal vektlegges i den kommunale planleggingen. Plan- og bygningsloven (pbl.) \u00a7 11-14 sier at fristen for \u00e5 gi uttale til samfunnsdelen skal v\u00e6re p\u00e5 minst seks uker. H\u00f8ringsfristen settes til s\u00f8ndag 30. mars 2025. Form\u00e5let med kommuneplanens samfunnsdel er \u00e5 bli enige om en utviklingsretning som gir langsiktighet og forutsigbarhet i politikk og samfunnsutvikling. Samfunnsdelen gjelder for kommunen som organisasjon og bergenssamfunnet som helhet. Den ang\u00e5r derfor alle som bor, jobber og lever i Bergen. Innspill til byr\u00e5dets forslag til ny samfunnsdel kan gis gjennom en egen innspillsportal p\u00e5 kommunens nettside. Det skal ogs\u00e5 gjennomf\u00f8res en medvirkningsprosess i h\u00f8ringsperioden, der innbyggere, organisasjoner og andre vil f\u00e5 gode muligheter til \u00e5 fortelle om sine meninger om og ambisjoner for utviklingen av Bergen. I byr\u00e5dets utkast til samfunnsdel settes fire felles samfunnsm\u00e5l som skal gi retning for kommunens og byens arbeid fremover. Et nystemt Bergen skal n\u00e5s gjennom m\u00e5lrettet arbeid for et: \u2022 M\u00e5l 1: Bergen for alle \u2022 M\u00e5l 2: Bergen med s\u00e6rpreg \u2022 M\u00e5l 3: Bergen skaper muligheter \u2022 M\u00e5l 4: Bergen for fremtiden Byr\u00e5dssaken redegj\u00f8r kort for hva samfunnsdelen er, byr\u00e5dets arbeid med \u00e5 revidere samfunnsdelen, planforslagets innhold, samt videre planprosess frem mot bystyrebehandling av planforslaget. Byr\u00e5dets forslag til kommuneplanens samfunnsdel er publisert digitalt, og f\u00f8lger i tillegg saken som et eget vedlegg. 1 Om kommuneplanens samfunnsdel Kommuneplanen er kommunens overordnede styringsdokument. I f\u00f8lge pbl. \u00a7 11-1 skal kommunen ha \u00aben samlet kommuneplan som omfatter samfunnsdel med handlingsdel og arealdel\u00bb. Kommuneplanens samfunnsdel skal ta stilling til langsiktige utfordringer og sette m\u00e5l og strategier for kommunesamfunnet som helhet og kommunen som organisasjon. Den danner grunnlaget for alle andre planer i kommunen, inkludert kommuneplanens arealdel, og er derfor et viktig strategisk styringsverkt\u00f8y. Kommuneplanen skal ha en handlingsdel som revideres \u00e5rlig og som viser hvordan planen skal f\u00f8lges opp de fire p\u00e5f\u00f8lgende \u00e5r eller mer. I Bergen kommune utgj\u00f8r \u00f8konomi- og handlingsplanen etter kommuneloven \u00a7 14-2 bokstav a handlingsdelen til kommuneplanens samfunnsdel. Handlingsdelen skal gi grunnlag for kommunens prioritering av ressurser, planleggings- og samarbeidsoppgaver og konkretisere tiltakene innenfor kommunens \u00f8konomiske rammer. En god kobling mellom samfunnsdelen og \u00f8konomiplanen vil bidra til mer effektiv styring og en tydeligere prioritering av innsatser og ressurser rettet mot \u00e5 oppn\u00e5 kommunens m\u00e5l. Arbeidet med ny samfunnsdel I Klosterhagen-erkl\u00e6ringen uttrykker byr\u00e5det ambisjon om \u00e5 rullere kommuneplanens samfunnsdel. I byr\u00e5dsm\u00f8tet 21.03.2024 sak 1063/24 ble dette fulgt opp med vedtak om \u00e5 starte saksforberedelsene. Bystyret vedtok 30. oktober 2024 (sak 388/24) \u00abPlanstrategi for Bergen kommune 2023\u2013 2027 med planprogram for kommuneplanens samfunnsdel\u00bb, at gjeldende samfunnsdel fra 2015 skal revideres. Ved \u00e5 revidere planen sikres det at kommunen styrer etter en oppdatert samfunnsdel som er i tr\u00e5d med gjeldende politikk og som svarer p\u00e5 dagens og morgendagens utfordringer. Planprogrammet sl\u00e5r fast at ny samfunnsdel skal v\u00e6re et overordnet politisk og administrativt verkt\u00f8y som skal gi Bergen felles m\u00e5l for en langsiktig og b\u00e6rekraftig samfunnsutvikling. Planstrategien trekker frem fem viktige og komplekse utfordringsbilder som Bergen st\u00e5r overfor. Arbeidet med ny samfunnsdel har tatt utgangspunkt i hvordan Bergen som samfunn og som organisasjon skal m\u00f8te og l\u00f8se disse utfordringene: - En velferdsstat under press - Et \u00f8kende utenforskap - En stagnerende by - Trussel for samfunnssikkerhet og \u00f8kt klima- og naturrisiko - Glemte bydeler Planstrategi og planprogram l\u00e5 til offentlig ettersyn og h\u00f8ring juni\u2013august 2024. H\u00f8ringsutkastet til ny samfunnsdel er blant annet basert p\u00e5 innspillene som kom inn i h\u00f8ringen av planstrategien og planprogrammet, samt vedtakspunkt og merknader fra bystyrebehandlingen av planprogrammet. Arbeidet med ny samfunnsdel har fulgt planprogrammet som ble vedtatt av bystyret. Fra utfordringer til felles m\u00e5l for samfunnsutviklingen Med mindre \u00f8konomisk handlingsrom og \u00f8kt tjenestebehov er det avgj\u00f8rende \u00e5 finne gode l\u00f8sninger, i samarbeid med resten av samfunnet. Bergen kommune er en viktig del av hverdagen til bergenserne. Kommunen skal jobbe for alle innbyggere, men kan likevel ikke v\u00e6re alt for alle, alltid. Kommunen skal fortsatt levere gode tjenester og v\u00e6re tilgjengelig for dem som trenger det mest. Dette inneb\u00e6rer \u00e5 gj\u00f8re prioriteringer, v\u00e6re innovativ, ta i bruk 2 smartere l\u00f8sninger og drive n\u00f8dvendig omstilling for \u00e5 levere p\u00e5 samfunnsoppdraget. Vi m\u00e5 ta i bruk alle gode krefter i oppgavel\u00f8sningen for \u00e5 sikre velferdssamfunnet v\u00e5rt. Mens planstrategien la vekt p\u00e5 utfordringene kommunen st\u00e5r overfor, setter h\u00f8ringsutkastet til ny samfunnsdel m\u00e5l for den langsiktige samfunnsutviklingen for \u00e5 svare p\u00e5 utfordringene. Hva skal kommunen og bergenssamfunnet gj\u00f8re for \u00e5 m\u00f8te dagens og fremtidens utfordringer, og hvordan b\u00f8r kommunen jobbe internt og i felleskap med andre? Samfunnsdelen gir ikke l\u00f8sningen p\u00e5 alle utfordringene, men den er et startpunkt og et kompass som setter kursen og som gir oss en felles retning. Bergen har mange muligheter til \u00e5 lykkes. Samfunnsdelen legger til grunn et positivt fremtidsbilde, der bergenssamfunnet blomstrer og folk har det godt. Et nystemt Bergen setter h\u00f8ye m\u00e5l for \u00e5 utvikle byen i en positiv retning. Innholdet i h\u00f8ringsutkastet til ny samfunnsdel Forslaget til ny samfunnsdel er bygd opp i to deler: De innledende kapitlene gir informasjon om hva kommuneplanens samfunnsdel er, og viser Bergens utfordringsbilde i en st\u00f8rre sammenheng gjennom delkapitlet \u00abBergen i verden og verden i Bergen\u00bb. Videre blir FNs b\u00e6rekraftsm\u00e5l satt inn i en lokal kontekst for Bergen, der \u00f8konomisk, sosial og klima- og milj\u00f8messig verdiskaping skal ivaretas og sees i sammenheng i samfunnsutviklingen. Samarbeid er bindeleddet som f\u00e5r verdiskaping og b\u00e6rekraftig utvikling til \u00e5 skje, og Bergen er p\u00e5 sitt beste n\u00e5r vi l\u00f8fter i fellesskap og tar alle gode krefter i bruk. Det neste og viktigste kapitlet i samfunnsdelen viser hovedretningen for hvordan byr\u00e5det \u00f8nsker \u00e5 utvikle Bergen. Innholdet er strukturert gjennom fire samfunnsm\u00e5l, med en tekst om hva det enkelte m\u00e5let handler om og hva vi skal fokusere innsatsen v\u00e5r p\u00e5, samt strategier for hvordan vi skal n\u00e5 m\u00e5lene. Samfunnsm\u00e5lene er formulert bredt og tverrfaglig, slik at alle deler av kommunen og bergenssamfunnet skal kunne bidra til \u00e5 oppn\u00e5 m\u00e5lene. Nedenfor er disse fire m\u00e5lsettene gjengitt p\u00e5 overskriftsniv\u00e5. M\u00e5l 1: Bergen for alle M\u00e5l 2: Bergen med s\u00e6rpreg Dette m\u00e5let handler om: Dette m\u00e5let handler om: - En trygg og varm by - Med hjerte for Bergen og hverandre - Det gode liv i Bergen - Kulturbyen Bergen - Levende bydeler og nabolag - Byen mellom fjord og fjell - Eldre som ressurs - Havbyen Bergen - Ta alle gode krefter i bruk M\u00e5l 3: Bergen skaper muligheter M\u00e5l 4: Bergen for fremtiden Dette m\u00e5let handler om: Dette m\u00e5let handler om: - En by i vekst - Byens barn, Bergens fremtid - Kunnskapsbyen Bergen - Sikkerhet og beredskap - Ny verdiskaping - Forberedt p\u00e5 et varmere, v\u00e5tere og villere - Byen som binder Vestlandet Bergen sammen - Forvalte naturen for kommende - Mobilisering av arbeidskraft generasjoner - Fremtidens kommune Samfunnsdelen er en overordnet, strategisk plan som meisler ut hovedretningen for utviklingen av Bergen. Planen omfatter ikke alt og inneholder ikke tiltak. Noen vil kanskje 3 ettersp\u00f8rre spesifikke tiltak og l\u00f8sninger p\u00e5 enkeltomr\u00e5der. Dette er ikke samfunnsdelens funksjon. Kommunens plansystem er bygd opp slik at samfunnsdelen skal gi retning og overordnede m\u00e5l for samfunnsutviklingen, mens operasjonaliseringen blir konkretisert i oppf\u00f8lgingen. Vi skal ikke slutte \u00e5 gj\u00f8re alt det som ikke st\u00e5r nevnt i planen, men vi skal rette innsatsen og ressursene inn mot satsingsomr\u00e5dene i samfunnsdelen. Samfunnsdelen skal f\u00f8lges opp og konkretiseres i handlings- og \u00f8konomiplanen, i kommuneplanens arealdel, i andre samfunnsplaner og i politiske saker, og gir sterke f\u00f8ringer for kommunens arbeid b\u00e5de internt og sammen med andre akt\u00f8rer. Bergen kommune kan ikke n\u00e5 m\u00e5lene alene. Et komplekst utfordringsbilde og en urolig og uforutsigbar verden gj\u00f8r at det er viktigere enn noen gang \u00e5 st\u00e5 sammen og ta alle gode krefter i bruk. En fortsatt positiv utvikling krever innsats fra hele samfunnet, og vi m\u00e5 i fellesskap gripe muligheter og jobbe l\u00f8sningsorientert. For \u00e5 m\u00f8te utfordringene og n\u00e5 m\u00e5lene m\u00e5 kommunen, innbyggere, frivillige, organisasjoner, n\u00e6ringsliv, forsknings- og kunnskapsmilj\u00f8er, nabokommuner, staten, fylkeskommuner og andre viktige samarbeidspartnere samarbeide tettere og p\u00e5 nye m\u00e5ter. Videre planprosess og medvirkning Som beskrevet i vedtatt planprogram vil det: gjennomf\u00f8res medvirkningsaktiviteter underveis i planprosessen, som for eksempel innspillsm\u00f8ter. I tillegg skal det tilrettelegges for tilpasset medvirkning for grupper som kan ha utfordringer med \u00e5 medvirke gjennom vanlige kanaler, herunder barn og unge. Bergen kommune har tre lovp\u00e5lagte r\u00e5d for medvirkning: Eldrer\u00e5det, Ungdomsr\u00e5det og Kommunalt r\u00e5d for personer med funksjonsnedsettelse. I tillegg har kommunen et ruspolitisk r\u00e5d. Alle medvirkningsr\u00e5dene vil involveres i planarbeidet\u00bb I h\u00f8ringsperioden skal det gjennomf\u00f8res \u00e5pne innspillsm\u00f8ter i alle bydelene i kommunen. I tillegg skal det arrangeres egne medvirkningsaktiviteter for barn og unge, samt studenter. Det er gjennomf\u00f8rt egne dialog- og innspillsm\u00f8ter med Eldrer\u00e5det, Ungdomsr\u00e5det og Kommunalt r\u00e5d for personer med funksjonsnedsettelse, og det skal gjennomf\u00f8res tilsvarende dialog- og innspillsm\u00f8te med Ruspolitisk r\u00e5d i h\u00f8ringsperioden. Den offentlige h\u00f8ringen er ogs\u00e5 en del av medvirkningsprosessen. Gjennom denne f\u00e5r byens innbyggere, ulike akt\u00f8rer og interessenter, nabokommuner og andre offentlige instanser, mulighet til \u00e5 skriftlig uttrykke sin mening om h\u00f8ringsutkastet til Bergens nye samfunnsdel. Etter h\u00f8ringsfristen vil byr\u00e5det g\u00e5 gjennom alle innspillene og justere samfunnsdelen, som deretter legges frem for bystyret. Nasjonale og regionale hensyn Kommunal planlegging m\u00e5 ta hensyn til nasjonale og regionale forventninger og f\u00f8ringer. Dette er lagt til grunn i h\u00f8ringsutkastet til ny samfunnsdel for Bergen. Kommuneloven \u00a7 14 p\u00e5legger kommuner \u00e5 planlegge ut fra en realistisk vurdering av den forventede utviklingen i kommunen, og med de \u00f8konomiske ressurser kommunen har. Regjeringen la sommeren 2023 fram nye forventninger til regional og kommunal planlegging: Nasjonale forventninger til regional og kommunal planlegging 2023\u20132027. Sentralt i disse st\u00e5r hensynet til b\u00e6rekraft, lokale og regionale styrker og kvaliteter, og utvikling i hele landet. Regjeringen fremhever at f\u00f8lgende skal prioriteres i regional og kommunal planlegging: - Samordning og samarbeid i planleggingen - Trygge og inkluderende lokalsamfunn - Velferd og b\u00e6rekraftig verdiskaping 4 - Klima, natur og milj\u00f8 for fremtiden - Samfunnssikkerhet og beredskap I nasjonale forventninger fremkommer det at FNs 17 b\u00e6rekraftsm\u00e5l skal v\u00e6re det politiske hovedsporet for \u00e5 ta tak i v\u00e5r tids st\u00f8rste utfordringer, og skal v\u00e6re en del av grunnlaget for samfunns- og arealplanleggingen: FNs b\u00e6rekraftsm\u00e5l Fylkestinget i Vestland vedtok Utviklingsplan for Vestland 2024-2028 regional planstrategi i desember 2024: Utviklingsplan for Vestland 2020-2024. Utviklingsplanen er fylkeskommunens viktigste strategiske verkt\u00f8y for \u00e5 m\u00f8te utfordringer og muligheter i Vestland. Statlige og regionale organ og kommunene skal legge den regionale planstrategien til grunn i sitt videre planarbeid. Fylkeskommunen har prioritert fire hovedm\u00e5l for samfunnsutviklingen: - M\u00e5l 1: Vestland som det leiande verdiskapingsfylket og nasjonal p\u00e5drivar for eit regionalisert og desentralisert Noreg - M\u00e5l 2: Klima og milj\u00f8 som premiss for samfunnsutvikling - M\u00e5l 3: Lokalsamfunn som ramme for gode kvardagsliv i heile Vestland - M\u00e5l 4: Like mogelegheiter til \u00e5 delta i verdiskaping \u00d8konomiske konsekvenser: Vedtak om h\u00f8ring av utkast til ny kommuneplanens samfunnsdel 2025 har ingen direkte \u00f8konomiske konsekvenser for Bergen kommune. Det videre planarbeidet med ny samfunnsdel finansieres innenfor vedtatte budsjettrammer. Byr\u00e5dsleders vurdering og anbefaling/konklusjon: Byr\u00e5det har siden tiltredelsen arbeidet med revisjon av kommuneplanens samfunnsdel og arealdel. Kommuneplanen er det \u00f8verste styringsdokumentet i Bergen kommune. Samfunnsdelen skal gi en felles retning for hvordan vi \u00f8nsker at byen v\u00e5r skal utvikle seg p\u00e5 lang sikt, og ber\u00f8rer derfor alle som bor, jobber, driver en virksomhet eller lever i Bergen. N\u00e5r kommunen og hele bergenssamfunnet g\u00e5r sammen om \u00e5 realisere de fire m\u00e5lsettingene Bergen for alle, Bergen med s\u00e6rpreg, Bergen skaper muligheter og Bergen for fremtiden, vil dette ha kraft til \u00e5 skape en nystemt by med bedre l\u00f8sninger, mer tillitt og samarbeid, \u00f8kt deltagelse og et sterkere fellesskap. Byr\u00e5det er opptatt av at hele bergenssamfunnet skal f\u00e5 anledning til \u00e5 gi innspill til denne viktige planen f\u00f8r den sendes til bystyret for behandling. Alle som bor her, jobber her eller p\u00e5 andre m\u00e5ter bryr seg om hvordan vi skal ha det i byen v\u00e5r, er velkomne til \u00e5 ha en mening om hvordan Bergen skal v\u00e6re p\u00e5 sitt beste, og hva vi skal strekke oss etter. Byr\u00e5det h\u00e5per p\u00e5 et godt engasjement i medvirknings- og h\u00f8ringsperioden. Vedtakskompetanse: Byr\u00e5dets fullmakter pkt. 2.1, vedtatt av bystyret 27. november 2024 i sak 462/24: Som \u00f8verste ledelse av kommunens administrasjon, som arbeidsgiver, tjenesteleverand\u00f8r, myndighetsut\u00f8ver, samfunnsutvikler og som folkevalgt organ, har byr\u00e5det myndighet til, og ansvar for, \u00e5 forest\u00e5 l\u00f8pende drift og utvikling av kommunens virksomhet. Byr\u00e5dets fullmakter som kollegium pkt. 13 niende avsnitt, fastsatt av byr\u00e5det 22.04.21 i sak 1119-21: Byr\u00e5det vedtar oppstart av arbeid med kommuneplan, og h\u00f8ring og offentlig ettersyn av planprogram og planforslag, jf. plan- og bygningsloven (plandelen) \u00a7\u00a7 11-4, 11- 12, 11-13, 11-14 og 4-1. 5 Byr\u00e5dsleder innstiller til byr\u00e5det \u00e5 fatte f\u00f8lgende vedtak: 1. Byr\u00e5dets forslag til kommuneplanens samfunnsdel \u00abEt nystemt Bergen\u00bb legges med hjemmel i plan- og bygningslovens \u00a7 11-14 ut til offentlig ettersyn og sendes p\u00e5 h\u00f8ring med frist for h\u00f8ringsuttalelser 30.03.2025. 2. H\u00f8ringsutkastet sendes Bystyrets kontor, Eldrer\u00e5det, Ungdomsr\u00e5det, Kommunalt r\u00e5d for personer med funksjonsnedsettelse, Ruspolitisk r\u00e5d og andre relevante h\u00f8ringsinstanser. Dato: 28. januar 2025 Christine B. Meyer Byr\u00e5dsleder Dokumentet er godkjent elektronisk. Vedlegg: Et nystemt Bergen \u2013 kommuneplanens samfunnsdel \u2013 h\u00f8ringsutkast \u2013 ren tekst Et nystemt Bergen - kommuneplanens samfunnsdel \u2013 web-publisering i Framsikt 6 "
}