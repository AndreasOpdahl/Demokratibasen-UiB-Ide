{
  "dokument_id": "bb99e91b-9d4c-581e-8753-2e74cc9c3a73",
  "doc_type": "case_presentation",
  "kommune": 4601,
  "tittel": "Opphevelse av eldre reguleringsplaner \u00e5r 1925-1945. Offentlig ettersyn",
  "url": "https://bergen.kommune.no/politikere-utvalg/api/fil/bk360/10708709/Framstilling-Opphevelse-av-eldre-reguleringsplaner-ar-1925-1945-Offentlig-ettersyn",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/279943-24 Opphevelse av eldre reguleringsplaner \u00e5r 1925-1945. Offentlig ettersyn Hva saken gjelder: Saken gjelder h\u00f8ring og offentlig ettersyn av planarbeid for oppheving av seks eldre reguleringsplaner vedtatt mellom 1925-1945, samt en -1- tilh\u00f8rende mindre endring vedtatt i 1980, i Laksev\u00e5g, \u00c5rstad og Bergenhus bydel (figur 1). Bakgrunnen for forslag til oppheving er at de eldre reguleringsplanene ikke samsvarer med utbygget situasjon, byggetiltakene i planen er ferdig etablert og plankartene er teknisk utdaterte. Figur 1 Oversiktskart over eldre reguleringsplaner som er forsl\u00e5tt opphevet. Oppheving av reguleringsplanene inneb\u00e6rer at planene som er foresl\u00e5tt opphevet mister sin rettsvirkning og fjernes som plangrunnlag p\u00e5 eiendommene. Et resultat av opphevingen er at eiendommene blir uregulert. Dette forenkler plangrunnlaget til byggesaksbehandlingen. N\u00e5r planene er opphevet, vil det i hovedsak v\u00e6re kommuneplanens arealdel (KPA 2018) og eventuelt nyere arealplaner som gjelder ved behandling av byggesaker. 1 De eldre reguleringsplanene er vedtatt etter Bygningsloven av 1924 og utgj\u00f8r plantyper som ikke lenger benyttes, men tilsvarer reguleringsplaner (detaljregulering og omr\u00e5deregulering) etter plan- og bygningsloven av 2008. Prosess og medvirkning For oppheving av reguleringsplan gjelder samme prosess som for utarbeiding av ny plan; oppstart, offentlig ettersyn og vedtak i bystyret. Ber\u00f8rte parter skal bli varslet og informert i de ulike fasene i prosessen. Til varsel om oppstart ble det mottatt 1 privat merknad og 6 uttalelser fra h\u00f8ringsinstanser. I uttalelsene og merknadene blir det i hovedtrekk pekt p\u00e5 f\u00f8lgende: - Bymilj\u00f8etaten viser til at eiendommer eid av Bergen kommune, som er vegetasjonsskjermer langs veg i dag, kan spilles inn \u00e5 avsettes til gr\u00f8nnstruktur i rullering av KPA. - Byarkitekten har spilt inn at reguleringsplanene inneholder viktig informasjon om intensjonen bak \u00f8nsket byform. Uheldig om denne informasjonen n\u00e5 utg\u00e5r. - Privat merknad til konsekvenser ved endret byggegrense og begrunnelse for oppheving av plan. Bekymret for at byggegrense mot veg etter vegloven vil fungere som et byggeforbud. Uttalelsene og merknadene er grundig svart ut av Plan- og bygningsetaten i merknadsskjema datert 03.06.2024. Fagetatens vurdering og anbefaling: Plan- og bygningsetaten (PBE) har utarbeidet et grundig fagnotat, som ligger ved saken. Under vil bare de viktigste vurderingene gjengis. For mer detaljerte opplysninger om PBE sine vurderinger blir det vist til fagnotatet i sin helhet. For konkrete vurderinger knyttet til hver enkelt av planene som foresl\u00e5s opphevet vises det til \u00abEvalueringsskjema\u00bb, som er vedlagt. Reguleringsplanene som er foresl\u00e5tt \u00e5 oppheve er vedtatt etter bygningsloven av 1924, og er noen av de eldste planene vi har i Bergen kommune. Utfordringen med \u00e5 beholde reguleringsplanene som gjeldende plangrunnlag for eiendommene er at regulert situasjon p\u00e5 plankartet ikke stemmer overens med slik omr\u00e5det faktisk er blitt utbygget flere steder innenfor planomr\u00e5dene. De eldre reguleringsplanene har teknisk utdaterte plankart, basert p\u00e5 uklare eller manglende tegneregler, og har ingen planbestemmelser. Noen av planene har krav om at nye bygg skal oppf\u00f8res i murstein, noe som tidligere var viktig grunnet brannsikkerhet. PBE viser til at dette i dag er ivaretatt gjennom byggteknisk forskrift (TEK), samt faresone for brannsmitte i KPA 2018. PBE vurderer at om mur er et viktig karakteristisk trekk ved bebyggelsen innenfor kulturmilj\u00f8hensynssonene i KPA, kan mur ivaretas som en del av kulturmilj\u00f8hensynet. PBE vurderer at oppheving av de eldre planene vil bidra til at Bergen f\u00e5r et mer oppdatert plangrunnlag, bedre tilpasset dagens situasjon og lovverk. Foreliggende reguleringsplaner egner seg ikke for \u00e5 gj\u00f8res digitale (vektoriseres) og m\u00e5 derfor tolkes manuelt. Ettersom de ofte heller ikke samsvarer med utbygget situasjon, skaper dette en uhensiktsmessig og tidkrevende byggesaksbehandling. Byggegrense mot veg Byggegrense mot offentlig veg i de eldre reguleringsplanene anses i hovedsak ikke inntegnet p\u00e5 plankartene, med unntak av deler av arealplan-ID 70000 og 120000, og f\u00f8lger dermed veglovene som var gjeldende p\u00e5 det tidspunktet reguleringsplanene ble vedtatt. Dette gir byggegrense p\u00e5 mellom 3,5 m og 7,5 m for enkelte av planene. PBE viser til at inntegnet og 2 ikke inntegnet byggegrense i kart kan tolkes ulikt da dette er utfordrende \u00e5 tyde p\u00e5 plankartet. Ved oppheving av reguleringsplanene vil avstandskravene for byggegrense mot offentlig veg fastsettes etter avstandskravene i dagens veglov, og kompetansen til \u00e5 behandle s\u00f8knader om dispensasjon vil ligge hos vegmyndighet. \u00d8kt avstandskrav for byggegrense mot offentlig veg gir vegmyndighetene \u00f8kt mulighet til \u00e5 avgrense bygging n\u00e6r veg, og grunneiere vil samtidig f\u00e5 innskrenket handlingsrom p\u00e5 egen eiendom som f\u00f8lge av \u00f8kt byggegrense. Bymilj\u00f8etaten har i sin uttale til oppstart gitt en vegfaglig vurdering p\u00e5 hver enkelt plan. Oppsummert vurderer Bymilj\u00f8etaten at interesser knyttet til regulerte veger og snarveier har blitt ivaretatt og har ingen merknader til opphevingen. Vestland fylkeskommune er positiv til kommunen sitt arbeid med oppheving av eldre planer, og har ingen vesentlige merknader. Det er mottatt en privat merknad knyttet til arealplan-ID 40010000 ang\u00e5ende byggegrense mot veg. Merknadsgiver uttrykker at en byggegrense vil fungere som et byggeforbud, der en for en rekke tiltak og bruk er avhengig av dispensasjon. PBE p\u00e5peker at arealplan-ID 40010000 mangler tegnforklaring og planen har ingen bestemmelser, og plankartet er vanskelig \u00e5 tyde. Plan- og bygningsetaten vurderer derfor at reguleringsplanen ikke har de n\u00f8dvendige forutsetningene for \u00e5 fungere som et egnet plangrunnlag i dag. Vurdering av kulturmilj\u00f8 Inntegnet bebyggelsesstruktur p\u00e5 plankartene samsvarer ikke med utbygget situasjon flere steder innenfor de aktuelle omr\u00e5dene. De eldre reguleringsplanene har ikke bestemmelser som sikrer kulturmilj\u00f8. Byantikvaren har ingen kommentarer til at de aktuelle reguleringsplanene oppheves. Plan- og bygningsetaten anser kulturmilj\u00f8verdier til \u00e5 v\u00e6re tilstrekkelig ivaretatt i overordnet plan, samt andre lover, forskrifter og vernestatus som ivaretar kulturminner og kulturlokasjoner. Vurdering av arkitektur og byform Byarkitekten bemerker i sin uttale til oppstart at tegnforklaringen til plankartene i disse reguleringsplanene inneholder viktig informasjon om intensjonen bak \u00f8nsket byform p\u00e5 bebyggelsen som etasjeantall og h\u00f8yde over gate. Reguleringsplanene viser den valgte kvartalsstrukturen som regulerer bebyggelsen n\u00e5r det gjelder byform, forhold til gate og organisering av utearealer. Byarkitekten mener derfor at det vil v\u00e6re uheldig om denne informasjonen n\u00e5 utg\u00e5r som en del av reguleringsgrunnlaget ved en opphevelse av disse planene. Plan- og bygningsetaten anser arkitektur og byform for \u00e5 v\u00e6re tilstrekkelig ivaretatt gjennom KPA 2018, b\u00e5de gjennom hensynssone for kulturmilj\u00f8 og gjennom \u00f8vrige bestemmelser. Plan- og bygningsetaten anbefaler f\u00f8lgende vedtak: 1) I medhold av plan- og bygningsloven \u00a7 12-14, sendes f\u00f8lgende forslag til oppheving p\u00e5 h\u00f8ring og legges ut til offentlig ettersyn: a) Laksev\u00e5g. Store Damsg\u00e5rd (planID 40010000), vedtatt 01.07.1925 b) \u00c5rstad/Laksev\u00e5g. Gyldenpris og Stranden (planID 410000), vedtatt 31.03.1931 c) \u00c5rstad. Vestre \u00c5rstad og Uren \u2013 Kronviken \u2013Solheimsviken (planID 120000), vedtatt 04.08.1936 d) \u00c5rstad. L\u00f8vstakkens Nordskr\u00e5ning, mellom Blekenberg og Gyldenpris (planID 130000), vedtatt 02.07.1938 e) \u00c5rstad/Bergenhus. Midtre \u00c5rstad (planID 70000), vedtatt 08.07.1938 f) \u00c5rstad. Blekenberg Gyldenpris (planID 10020000), vedtatt 14.09.1945 g) \u00c5rstad. Elsters gate og Camilla Colletts gate, reguleringsendring, (planID 90011000), vedtatt 23.12.1980. 3 \u00d8konomiske konsekvenser: Saken har ingen direkte \u00f8konomiske konsekvenser. Byr\u00e5dens vurdering og anbefaling/konklusjon: Byr\u00e5den er positiv til at arbeidet med \u00e5 vurdere eldre reguleringsplaner for oppheving er kommet godt i gang, og er opptatt av at gjeldende reguleringsplaner skal v\u00e6re oppdaterte, entydige og gode styringsverkt\u00f8y for behandling av byggesaker. Dette vil b\u00e5de forenkle forst\u00e5elsen av gjeldende plangrunnlag og forvaltningen av plandatabasen, og s\u00f8rge for at planene forblir tidsriktige. Byr\u00e5den vurderer at PBE har utarbeidet et godt fagnotat med grundige vurderinger av de ulike eldre reguleringsplanene. Dette gir et godt grunnlag for \u00e5 legge saken ut til h\u00f8ring og offentlig ettersyn. Byr\u00e5den er i all hovedsak enig i PBE sine vurderinger, og ser positivt p\u00e5 at det ryddes i kommunens planregister. Oppheving bidrar til f\u00e6rre tolkningssp\u00f8rsm\u00e5l og dispensasjonss\u00f8knader knyttet til eldre planer. Dette er viktig for forutsigbare og enklere saksbehandlingsprosesser. Byr\u00e5den ser at det er kommet inn uttalelse fra Byantikvaren som stiller sp\u00f8rsm\u00e5l ved om hensynet til arkitektur og byform ivaretas om de eldre reguleringsplanene oppheves. Byr\u00e5den mener dette en viktig og aktuell problemstilling n\u00e5r slike gamle, og en gang viktige, planer vurderes opphevet. Planene har v\u00e6rt med \u00e5 legge f\u00f8ringer for utviklingen av sentrale deler av Bergen, men har p\u00e5 flere m\u00e5ter utspilt sin rolle. Plan- og bygningsetaten har lagt vekt p\u00e5 hvorvidt reguleringsplanene har de n\u00f8dvendige forutsetningene for \u00e5 fungere som egnede plangrunnlag i dag. Det pekes p\u00e5 omr\u00e5dene i hovedsak bygget ut, og eventuelle st\u00f8rre byggetiltak vil utl\u00f8se krav om reguleringsplan. Omr\u00e5dene omfattes ogs\u00e5 i stor grad av hensynssone for kulturmilj\u00f8 i KPA 2018. Byr\u00e5den er derfor enig med PBE sin vurdering om at de eldre planene ikke lenger er relevante, og oppheving av dem vil forenkle og tydeliggj\u00f8re plangrunnlaget. Byr\u00e5den vurderer at KPA 2018 sine bestemmelser, hensynssoner, samt strategier som Arkitektur+ og Kulturmilj\u00f8plan for Bergen er tilstrekkelig for \u00e5 ivareta de n\u00f8dvendige hensyn til arkitektur, byform og kulturmilj\u00f8. Byr\u00e5det \u00f8nsker \u00e5 gj\u00f8re det enklere for innbyggerne \u00e5 gj\u00f8re tiltak p\u00e5 egen eiendom, og et tydelig og forst\u00e5elig plangrunnlag bidrar til dette. Det er mottatt en merknad fra en privatperson til varsel om oppstart, som stiller sp\u00f8rsm\u00e5l ved konsekvensene av oppheving av den eldre planen. Byr\u00e5den ser at dette er grundig svart ut av Plan- og bygningsetaten i det vedlagte merknadsskjemaet. Byr\u00e5den st\u00f8tter PBE sine vurderinger. Det er i forbindelse med offentlig ettersyn og h\u00f8ring \u00f8nskelig med innspill s\u00e6rlig fra ber\u00f8rte parter knyttet til \u00f8kte byggegrenser og der planoppheving ber\u00f8rer privateide eiendommer, slik at problemstillingene kan bli godt belyst og dr\u00f8ftet frem til 2. gangs behandling. Byr\u00e5den anbefaler at saken legges ut til offentlig ettersyn og h\u00f8ring. Vedtakskompetanse: Jf. byr\u00e5dets fullmakter som kollegium fastsatt i sak 1119-21 den 22.04.2021 treffer byr\u00e5det beslutning om h\u00f8ring og offentlig ettersyn av forslag til omr\u00e5deregulering, jf. plan- og bygningsloven (plandelen) \u00a712-10. Foreliggende reguleringsplaner er vedtatt etter eldre lov, og er derfor ikke eksplisitt omtalt i gjeldende delegasjonsreglement. De eldre reguleringsplantyper tilsvarer detaljregulering og omr\u00e5deregulering etter plan- og bygningsloven av 2008, og vurderes derfor til \u00e5 v\u00e6re omfattet av forannevnte delegasjoner. Byr\u00e5d for byutvikling innstiller til byr\u00e5det \u00e5 fatte f\u00f8lgende vedtak: 1. I medhold av plan- og bygningsloven \u00a7 12-14, sendes f\u00f8lgende forslag til oppheving av reguleringsplaner p\u00e5 h\u00f8ring og legges ut til offentlig ettersyn: 4 a. Laksev\u00e5g. Store Damsg\u00e5rd (planID 40010000), vedtatt 01.07.1925 b. \u00c5rstad/Laksev\u00e5g. Gyldenpris og Stranden (planID 410000), vedtatt 31.03.1931 c. \u00c5rstad. Vestre \u00c5rstad og Uren \u2013 Kronviken \u2013Solheimsviken (planID 120000), vedtatt 04.08.1936 d. \u00c5rstad. L\u00f8vstakkens Nordskr\u00e5ning, mellom Blekenberg og Gyldenpris (planID 130000), vedtatt 02.07.1938 e. \u00c5rstad/Bergenhus. Midtre \u00c5rstad (planID 70000), vedtatt 08.07.1938 f. \u00c5rstad. Blekenberg Gyldenpris (planID 10020000), vedtatt 14.09.1945 g. \u00c5rstad. Elsters gate og Camilla Colletts gate, reguleringsendring, (planID 90011000), vedtatt 23.12.1980. Dato: 6. august 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: Fagnotat datert 20.06.2024 med f\u00f8lgende vedlegg: Oversiktskart datert 24.05.2024 Planbeskrivelse datert 28.05.2024 Merknadsskjema datert 03.06.2024 Evalueringsskjema datert 27.05.2024 5 "
}