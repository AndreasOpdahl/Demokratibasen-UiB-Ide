{
  "dokument_id": "d4e81b48-7063-5fb4-bf1e-0bb41a6dd6b1",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 71 fra Per J\u00f8rgensen (FRP) om sosial kontroll og \u00e6resdrap - Utvalg for helse og sosial 2024",
  "url": "https://bergen.kommune.no/politikere-utvalg/api/fil/bk360/10719446/Svar-pa-skriftlig-sporsmal-nr-71-fra-Per-Jorgensen-FRP-om-sosial-kontroll-og-aeresdrap-Utvalg-for-helse-og-sosial-2024",
  "tekst": " BBSM-kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/105338-3 Bystyrets kontor v/ Elise St\u00f8ver Saksbehandler: Heidi Beate Fagerbakke Aasen Dato: 1. juli 2024 Fra Byr\u00e5d for barnevern, sosiale tjenester og mangfold Svar p\u00e5 skriftlig sp\u00f8rsm\u00e5l nr. 71 fra Per J\u00f8rgensen (FRP) om sosial kontroll og \u00e6resdrap - Utvalg for helse og sosial 2024 Representanten Per J\u00f8rgensen (FrP) har den 26. juni 2024 sendt inn f\u00f8lgende skriftlige sp\u00f8rsm\u00e5l: 20 juni la Kripos frem en rapport om \u00e6reskultur, sosial kontroll og \u00e6resdrap. M\u00e5let er \u00e5 hjelpe politi og myndigheter med \u00e5 identifisere potensielle \u00e6resdrap. Gjennomgangen har sett p\u00e5 92 drapssaker. De har vurdert at gjerningspersonen hadde et \u00e6resmotiv i 24 av sakene. Dette er fra perioden 2000 til 2022. \u00c6resmotivet er omhandlet i selve dommen i kun seks av de 24 sakene. Gjennomgangen av sakene viser if\u00f8lge rapporten at sv\u00e6rt mange av gjerningspersonene ofte har planlagt og gjennomf\u00f8rt drapet i samr\u00e5d med familien. If\u00f8lge rapporten er det dette med flere medvirkende som skiller \u00e6resdrap fra for eksempel partnerdrap. Dette kan v\u00e6re personer som direkte eller indirekte har medvirket til drap \u2013 ofte familiemedlemmer. I et flertall av sakene har familien kjent til konkrete drapstrusler eller drapsplaner i forkant av drapet, viser rapporten fra Kripos. I over halvparten av de 17 partnerdrapssakene har offeret tatt kontakt med politiet og anmeldt gjerningsperson i forkant av drapet, men ikke klart \u00e5 iverksette tilstrekkelige forebyggende tiltak for \u00e5 avverge. I seks saker ble offeret drept noen m\u00e5neder etter at saken ble anmeldt til politiet. Noen av de \u00e5rsakene, som Kripos har sett p\u00e5 i rapporten, er \u00f8nske om skilsmisse, at man har f\u00e5tt seg kj\u00e6reste f\u00f8r man er gift, eller grunner som at man er homofil eller lesbisk. Det kan ogs\u00e5 v\u00e6re sm\u00e5 ting, som at man ikke kler seg riktig, ikke oppf\u00f8rer seg riktig. Kripos-rapport: Flere drap kan forhindres med grundigere etterforskning av \u00e6resmotiv (vg.no) Sp\u00f8rsm\u00e5l til byr\u00e5den: 1. Hvordan jobber man i Bergen kommune med \u00e5 forebygge negativ sosial kontroll i ulike milj\u00f8er? 2. Har Bergen kommune samarbeid med politiet i slike saker for \u00e5 f\u00f8lge opp aktuelle familier? 3. Kripos trekker s\u00e6rlig frem tiltak som \u00f8ker fenomenforst\u00e5else, bevissthet og kunnskap til bruk for forebygging av \u00e6resrelatert vold og drap som viktig. Hvordan er kunnskapen p\u00e5 dette feltet blant kommunens ansatte ute i tjenestene? Svar fra byr\u00e5den: 1. H\u00f8sten 2023 ble \u00abHandlingsplan for forebygging av negativ sosial kontroll 2023 \u2013 2027\u00bb vedtatt. Planen inneholder 12 tiltak som skal bidra til \u00e5 forebygge og bekjempe negativ sosial kontroll og \u00e6resrelatert vold i alle deler av befolkningen, og i alle aldre, med s\u00e6rlig s\u00f8kelys p\u00e5 barn og unge i minoritetsfamilier og lukkede trossamfunn. Tiltakene i planen omhandler alt fra kompetanseheving til ansatte, organisasjoner og p\u00e5r\u00f8rende, til tverretatlig samarbeid, veiledning og milj\u00f8terapeutisk oppf\u00f8lging. Bergen er pr i dag den eneste kommunen i landet med en egen handlingsplan innenfor dette politikkomr\u00e5det. 2. Bergen kommune har et godt samarbeid med politiet p\u00e5 flere omr\u00e5der om dette temaet, ogs\u00e5 i enkeltsaker. Et av tiltakene i den ovennevnte planen er opprettelsen av Tverretatlig operativt team for negativ sosial kontroll og \u00e6resrelatert vold (TOT NSK). Teamet, som ble opprettet januar 2024, koordineres av Utekontakten og best\u00e5r av representanter fra Bergen kommune, Vest politidistrikt og RVTS Vest. TOT NSK tilbyr tverrfaglige konsultasjoner n\u00e5r det er bekymring for at personer utsettes for negativ sosial kontroll og/eller \u00e6resrelatert vold. Alle kan kontakte TOT NSK; b\u00e5de hjelpeapparat, skole, foreldre og utsatte personer uavhengig av alder. Ved akutte saker, arbeider teamet operativt og koordinerer hjelpetiltak som igangsettes. Utekontakten har mulighet til \u00e5 igangsette milj\u00f8terapeutisk oppf\u00f8lging ved behov. Tiltakene kan v\u00e6re rettet mot b\u00e5de den utsatte og dens familie eller partner. Bergen kommune er ogs\u00e5 med i Vestlandsnettverket om negativ sosial kontroll, \u00e6resrelatert vold, kj\u00f8nnslemlestelse og tvangsekteskap som koordineres av RVTS Vest i samarbeid med Vestland fylkeskommune. Nettverket best\u00e5r av faste medlemmer fra Vestland fylkeskommune, Vest politidistrikt, IMDi, UDI, NAV og Bufetat. Nettverkssamlingene holdes to ganger i \u00e5ret og s\u00f8rger for tverretatlig erfaringsdeling og kunnskapsutvikling p\u00e5 feltet. 3. Bergen kommune \u00f8nsker at ansatte som m\u00f8ter personer utsatt for negativ sosial kontroll og \u00e6resrelatert vold i sitt virke, skal ha n\u00f8dvendig og oppdatert kompetanse slik at de kan m\u00f8te og h\u00e5ndtere denne type saker p\u00e5 en faglig god og trygg m\u00e5te. Et av tiltakene i handlingsplanen er derfor kompetanseheving til ansatte i f\u00f8rste- og andrelinjetjenesten i regi av RVTS Vest. Oppl\u00e6ringen gjennomf\u00f8res over 8 heldagssamlinger p\u00e5 ett \u00e5r. F\u00f8rste kull var skole\u00e5ret 2023/2024, og vi er i gang med \u00e5 planlegge oppl\u00e6ring for nytt kull med oppstart h\u00f8sten 2024. Det var god deltakelse fra relevante kommunale tjenester i denne oppl\u00e6ringen. Charlotte Spurkeland - Byr\u00e5d for barnevern, sosiale tjenester og mangfold Dokumentet er godkjent elektronisk. "
}