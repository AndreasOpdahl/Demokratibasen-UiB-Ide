{
  "dokument_id": "0f1a66e2-551e-514a-a19d-0b2ab9d903dd",
  "doc_type": "case_attachment",
  "kommune": 4601,
  "tittel": "Fagnotat, datert 21.01.2025. ",
  "url": "https://bergen.kommune.no/politikere-utvalg/api/fil/bk360/11333830/Fagnotat-datert-21-01-2025-",
  "tekst": " Bymilj\u00f8etaten Til Fagnotat BBU - Seksjon klima, milj\u00f8 og samfunn V\u00e5r referanse: 2024/88557-17 (Arbeidssted) Saksbehandler: Mona Bakke Dato: 21. januar 2025 Fra Bymilj\u00f8etaten Fagnotat fra Bymilj\u00f8etaten datert 21.01.2025: Utbyggingsavtale for L\u00f8nningsflaten 28. Hva saken gjelder: Bymilj\u00f8etaten har fremforhandlet avtale med Leilending AS (Utbygger) og Vestland fylkeskommune for utbygging p\u00e5 tomt med gnr. 111 bnr. 146 med adresse L\u00f8nningsflaten 28. Utbyggingen gjelder tilbygg til eksisterende n\u00e6ringslokale, p\u00e5 360 m2 BRA. Eiendommen har lokasjon nord\u00f8st i omr\u00e5de Hesthaugen nord for Fleslandsvegen. Eiendommens grenser er markert i r\u00f8dt p\u00e5 figuren under. Utbyggingsavtalen gjelder utbygging av tomt omfattet av felt H i reguleringsplan for L\u00f8nningen Industriomr\u00e5de, plan nr. 7450000 (vedtatt 13.03.1989), og innenfor felt I/L 3 i kommunedelplan for Liland, \u00c5dland og Espeland (KDP BL\u00c5E) med planid. nr. 61020000. (vedtatt 27.09.2017). KDP BL\u00c5E forutsetter opparbeidelse og oppgradering av offentlig teknisk infrastruktur, herunder gang- og sykkeltiltak og fylkesveg p\u00e5 vegstrekning fra vegkryss Ill til vegkryss IV. I bestemmelsene til KDP BL\u00c5E \u00a73.3 er det vedtatt at tiltakene skal v\u00e6re sikret opparbeidet ved utbyggingsavtale f\u00f8r det kan igangsettes bygging i det aktuelle planomr\u00e5det. Fordeling av hvilke planomr\u00e5der som skal v\u00e6re med \u00e5 sikre det enkelte tiltak skal avgj\u00f8res i reguleringsplan. Det er videre angitt i bestemmelsen at det skal utarbeides en egen veiledende oversikt over hvilke omr\u00e5der som skal ha rekkef\u00f8lgekrav for hvilke tiltak. I matrise datert 30.11.2020, er de ulike tiltakene foresl\u00e5tt fordelt som rekkef\u00f8lgekrav p\u00e5 de forskjellige planomr\u00e5dene. Rammetillatelsen i byggesak for denne utbyggingen stiller vilk\u00e5r om at rekkef\u00f8lgekrav foresl\u00e5tt i matrisen for felt I/L 3 m\u00e5 v\u00e6re oppfylt f\u00f8r det kan gis igangsettingstillatelse. Dette som f\u00f8lge av at det i KDP BL\u00c5E er vurdert at eksisterende infrastruktur i omr\u00e5det ikke t\u00e5ler ytterligere utbygging. For I/L 3 gjelder dette opparbeidelse av fylkesveg vegkryss III \u2013 IV og trase gjennom n\u00e6ringsbebyggelse I/L 3. Det er tilstrekkelig at rekkef\u00f8lgekravet er sikret ved at det er inng\u00e5tt utbyggingsavtale. Utbygger m\u00e5 dokumentere inng\u00e5else av utbyggingsavtale f\u00f8r det gis igangsettingstillatelse. Rammetillatelsen er vedlagt fagnotatet. Den aktuelle fylkesvegstrekningen er vist med bl\u00e5 skravur p\u00e5 kartutsnittet under: Trase gjennom n\u00e6ringsbebyggelse I/L 3 er vist med bl\u00e5 strek (nummerert 1 og 2) i kartutsnitt under: Det ble h\u00f8sten 2020 innhentet et kostnadsoverslag fra Sweco Norge AS (Sweco) for antatte opparbeidelseskostnader ved den offentlige infrastrukturen i KDP BL\u00c5E, herunder delstrekning III-IV av fylkesvegen, og trase gjennom n\u00e6ringsbebyggelse I/L 3. Videre har HR Prosjekt AS (HRP) levert en verdivurdering av areal som m\u00e5 erverves for \u00e5 bygge den offentlige infrastrukturen. Rekkef\u00f8lgekravene og kostnadsvurderingene er omtalt i fagnotat fra Bymilj\u00f8etaten til byr\u00e5dsavdelingen, datert 19.01.2021, i sak 2018/42225-32. De aktuelle infrastrukturtiltakene er i det vesentlige ikke prosjektert, og kostnadsanslagene er derfor usikre. Ansvaret for \u00e5 realisere infrastrukturtiltakene fastsatt som rekkef\u00f8lgekrav tilligger de offentlige avtalepartene; Bergen kommune og Vestland fylkeskommune. Det er en forutsetning for realisering av infrastrukturtiltakene at disse oppn\u00e5r fullfinansiering ved private utbyggeres anleggsbidrag, og at det fattes offentlige budsjettvedtak. For det tilfelle at de offentlige avtalepartene ikke kan se at tiltakene vil fullfinansieres, og derav ikke vil bli realisert, vil utbygger f\u00e5 tilbakebetalt sitt innbetalte anleggsbidrag. Aktuelt rekkef\u00f8lgekrav i denne saken gjelder som nevnt: - Fylkesvegen mellom kryss III og IV - Trase gjennom n\u00e6ringsbebyggelse I/L3. Totalkostnaden for opparbeidelse og grunnerverv er blitt beregnet til ca. 146 mill. kr for fylkesvegstrekningen (tall ekskl. mva). Kostnaden for trase gjennom n\u00e6ringsbebyggelse I/L 3 er beregnet til ca 12,8 mill. kr. Kostnadene er fordelt p\u00e5 areal med utbyggingspotensiale i omr\u00e5dene som har rekkef\u00f8lgekrav om tiltakene i foresl\u00e5tt matrise. Fordeling er blitt beregnet til en pris pr. m2 BRA p\u00e5 kr 311,- for fylkesveg vegkryss III \u2013 IV, og beregnet til pris pr. m2 BRA p\u00e5 kr 40 for trase gjennom n\u00e6ringsbebyggelse I/L 3. Utbyggers anleggsbidrag er etter dette beregnet til kr 131 739,-, basert p\u00e5 utbyggers opplysninger om prosjektets planlagte st\u00f8rrelse. I etterkant av at utbygger har signert utbyggingsavtalen, er anleggsbidraget til utbygger blitt nedjustert til korrigert bel\u00f8p, kr 126 523,-. Se avsnitt om dette i fagetatens vurdering for mer utfyllende informasjon om dette. For tilfellet at faktisk utbygging f\u00e5r et endret omfang fra oms\u00f8kt tiltak, er det avtalt at utbyggers anleggsbidrag justeres til \u00e5 st\u00e5 i samsvar med faktisk utbygging. Utbygger har innbetalt samlet anleggsbidrag og innfridd sine forpliktelser etter utbyggingsavtalen. Dersom anleggene ikke startes opp innen 2040, bortfaller plikten til \u00e5 betale anleggsbidrag, og utbygger vil f\u00e5 anleggsbidraget sitt tilbakebetalt. Dette er den f\u00f8rste avtalen for utbygging innenfor felt I/L 3 i KDP BL\u00c5E. Dette er ogs\u00e5 den f\u00f8rste utbyggingsavtalen hvor vilk\u00e5rene om \u00e5 sikre rekkef\u00f8lgekrav fremg\u00e5r av rammetillatelse gitt i byggesak, og ikke som f\u00f8lge av bestemmelse i detaljreguleringsplan. Avtalen har v\u00e6rt til offentlig ettersyn i tidsrommet 28.09.24 til 27.10.24. Bymilj\u00f8etaten har ikke mottatt merknader til avtalen etter at den ble utlagt til offentlig ettersyn. Fagetatens vurdering: Generelt om utbyggingsavtalen Pbl \u00a7 17-3 tredje ledd gir rammene for hva som kan avtales av innhold i utbyggingsavtalen med Leilending AS. Utbyggers anleggsbidrag er avtalt basert p\u00e5 vilk\u00e5r gitt i rammetillatelse for felt I/L 3. Vilk\u00e5rene og anleggsbidraget er vurdert som n\u00f8dvendige tiltak for \u00e5 kunne realisere utbygging etter KDP BL\u00c5E. Rekkef\u00f8lgekravene fastsatt i KDP BL\u00c5E er omfattende og realisering av disse krever utstrakt planlegging, samhandling, koordinering og finansiering, blant annet fordi en rekke private og offentlige interesser og akt\u00f8rer er ber\u00f8rt eller involvert. Utbyggingsavtalene i BL\u00c5E-omr\u00e5det fordeler og avklarer roller og ansvar n\u00e5r det gjelder gjennomf\u00f8ringen av de felles rekkef\u00f8lgekravene, etter hvert som utbyggere i omr\u00e5det \u00f8nsker \u00e5 realisere sine utbyggingsprosjekter. Inng\u00e5else av utbyggingsavtaler medvirker i s\u00e5 m\u00e5te til en \u00f8nsket og raskere utvikling av omr\u00e5det, ved \u00e5 muliggj\u00f8re at bebyggelsesomr\u00e5det kan bygges ut og tas i bruk i p\u00e5vente av de ulike og komplekse forutsetningene for \u00e5 kunne realisere de respektive infrastrukturtiltakene. Ser vi utbyggingsprosjektet opp mot fylkeskommunen og kommunens respektive plikter om realisering av tiltakene, mener vi avtalen er rimelig og balansert. Det p\u00e5ligget de offentlige parter et omfattende realiseringsansvar i form av krevende og store infrastrukturtiltak. Fagetaten oppfatter ogs\u00e5 at avtalen er forholdsmessig ved at st\u00f8rrelsen p\u00e5 anleggsbidraget speiler omfanget av utbyggingsprosjektet, sett opp mot forventet belastning. Etter dette anses utbyggingsavtalen forholdsmessig med en rimelig fordeling av ansvar og forpliktelser mellom partene vurdert opp mot den samlede kostnaden. Korrigering av anleggsbidrag Etter at avtalen ble signert av utbygger og var p\u00e5 h\u00f8ring, ble det oppdaget en feil i tidligere kalkulert anleggsbidrag. Tiltaket trase gjennom n\u00e6ringsbebyggelse I/L 3 ble ved en inkurie oppgitt \u00e5 v\u00e6re totalt MNOK 17,4 i den tidligere beregningen. Riktig kostnad er totalt MNOK 12,8. Anleggsbidraget er f\u00f8lgelig noe lavere enn det som er angitt i avtalen, dvs samlet kr 126 523,- og ikke kr 131 739,- som angitt i avtalen. Det er vurdert at feilen er av en slik uvesentlig karakter at den ikke vil p\u00e5virke innholdet i avtalen og at ny h\u00f8ring derfor ikke er n\u00f8dvendig. Etter dette mener Bymilj\u00f8etaten at innholdet i den fremforhandlede utbyggingsavtalen er innenfor rammene i pbl \u00a7 17-3 tredje ledd Fagetatens anbefaling: 1. Byr\u00e5det godkjenner utbyggingsavtalen med Leilending AS. 2. Byr\u00e5d for byutvikling delegeres myndighet til \u00e5 signere utbyggingsavtalen p\u00e5 vegne av kommunen. Med hilsen Bymilj\u00f8etaten Lise Reinertsen Geir Haveraaen etatsdirekt\u00f8r, Bymilj\u00f8etaten avdelingsleder, Gjennomf\u00f8ring Dokumentet er godkjent elektronisk. Vedlegg: vedlegg1: rammetillatelse, L\u00f8nningsflaten 28 vedlegg2a: fremforhandlet utbyggingsavtale, L\u00f8nningsflaten 28. vedlegg2b: vedlegg til utbyggingsavtale: Beregning av anleggsbidrag vedlegg3: korrigert beregnet anleggsbidrag, L\u00f8nningsflaten 29. "
}