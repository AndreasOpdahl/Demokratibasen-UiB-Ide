{
  "dokument_id": "cbbfaa4c-b613-59a9-b1a5-bbb94424c17c",
  "doc_type": "case_attachment",
  "kommune": 4601,
  "tittel": "Muntlig innlegg utvalg for milj\u00f8 og byutvikling 03.04.25",
  "url": "https://bergen.kommune.no/politikere-utvalg/api/fil/bk360/12455662/Muntlig-innlegg-utvalg-for-miljo-og-byutvikling-03-04-25",
  "tekst": "Vi st\u00e5r her i dag for \u00e5 si NEI til s\u00f8knad om \u00e5 omgj\u00f8re Strandgaten 223 til hotell. Saken fremstilles som et positivt tiltak for n\u00e6rmilj\u00f8et. Dette er vi grunnleggende uenig i. Planene vekker raseri og fortvilelse hos sv\u00e6rt mange naboer og andre som bor i str\u00f8ket. Planene forankres i reguleringsplanen for omr\u00e5det. Denne ble vedtatt i 1946 og var til dels utarbeidet under krigen, basert p\u00e5 behovene som fantes F\u00d8R krigen. De mange arbeidsplassene som den gang fantes i Strandgaten finner man i dag p\u00e5 Sandsli, Kokstad og andre steder utenfor sentrum. Samtidig er det en skrikende mangel p\u00e5 boliger. Ettersp\u00f8rselen etter boliger p\u00e5 Nordnes er i dag s\u00e5 stor at unge familier er sjansel\u00f8se med mindre de har sv\u00e6rt god r\u00e5d eller kan overta foreldrenes bolig. Reguleringsplanens vektlegging av behov for n\u00e6ringsarealer i tillegg til boliger m\u00e5 derfor sies \u00e5 v\u00e6re rimelig utdatert. Dette har da ogs\u00e5 v\u00e6rt erkjent av kommunen i lang tid, og det er flere eksempler i n\u00e6rheten p\u00e5 at tidligere n\u00e6ringsbygg er omgjort til bolighus (for eksempel Strandgaten 209 og nabohuset C. Sundtsgate 57). Generelt har Strandgaten utenfor Nykirken i st\u00f8rre grad enn tidligere f\u00e5tt preg av \u00e5 v\u00e6re en boliggate. Kommunen har ogs\u00e5 investert tungt i de senere \u00e5r p\u00e5 \u00e5 gj\u00f8re str\u00f8ket mer familievennlig. Vi nevner at Strandgaten er totalrenovert med smalere kj\u00f8rebane, f\u00e6rre parkeringsplasser, sykkelstier og forseggjorte fortau, til dels med beplantning. P\u00e5 Tollbodkaien er det anlagt en helt fantastisk ny lekeplass som er i flittig bruk av bydelens barn, og ikke minst Nordnes Skole! I Nordnesveien er det kommet en str\u00f8kspark p\u00e5 taket av en underjordisk idrettshall. Og Nordnes skole er nettopp oppgradert til en tipp topp moderne skole med trygg og god skolevei. Disse tiltakene er av minimal interesse for hotellgjester og turister p\u00e5 gjennomreise. Derimot bidrar de til \u00e5 gj\u00f8re bydelen til et trivelig boligstr\u00f8k, og vi har tatt det for gitt at det er dette som er intensjonen med kommunens investeringer. N\u00e5r en spekulativ investor kj\u00f8per et stort hus i et slikt omr\u00e5de, forventer vi at han blir p\u00e5lagt \u00e5 spille p\u00e5 lag med den positive utviklingen som str\u00f8ket har opplevd de siste 20 \u00e5rene. Men f\u00e5r han medhold i sine planer vil det tvert imot virke som en torpedo mot bomilj\u00f8et her ute. Han hiver ut 18 husstander flere av dem har bodd her i mer enn 30 \u00e5r, her er barnefamilier med barn som rykkes bort fra det milj\u00f8et de har tilh\u00f8righet i. Skole, vennekrets, idrettslag og buekorpset rett utenfor d\u00f8ren! Totalt kan det innredes over 50 boliger i huset slik den gyldige reguleringsplanen er godkjent for, i stedet f\u00e5r vi 161 hotellsenger midt mellom to bolighus. Problemet med dette er ikke bare at det blir f\u00e6rre boliger i denne gaten. Balansen mellom fastboende og gjennomtrekksbeboere blir forrykket. Hyblifiseringen av sentrum og den galopperende veksten i Airbnb-utleie har allerede skapt store problemer i mange str\u00f8k og burde v\u00e6re vel kjent i kommunen. Det er de fastboende som skaper de trivelige milj\u00f8ene i en by, som bl.a. reiselivsn\u00e6ringen er helt avhengig av. Blir det for f\u00e5 fastboende i et omr\u00e5de blir det d\u00f8dt og vil fremst\u00e5 som en kulisse. Her b\u00f8r kommunen passe bedre p\u00e5. I Strandgaten er det allerede et urovekkende h\u00f8yt antall Airbnb-enheter, og f\u00e5r tiltakshaver medhold i sine planer for Strandgaten 223 vil det neppe g\u00e5 lang tid f\u00f8r neste hotells\u00f8knaden foreligger. P\u00e5 den m\u00e5ten vil spekulative n\u00e6ringsinteresser fort underminere den utviklingen kommunen har investert tungt for \u00e5 f\u00e5 til de siste 20-30 \u00e5rene. Tiltakshaver hevder ogs\u00e5 at hotellet IKKE vil medf\u00f8re \u00f8kt trafikk i omr\u00e5det. Dette er direkte naivt \u00e5 hevde. Vi som ferdes gjennom gaten til daglig ser jo trafikkaoset foran Holberghotellet med busser, drosjer og varebiler til enhver tid. Vi ser ogs\u00e5 hva et lite spisested inne p\u00e5 Akvariet medf\u00f8rer av trafikk for levering av varer. I Strandgaten utenfor Holbergsallmenningen og p\u00e5 resten av Nordnes er det n\u00e5 bossug hvor alle private leverer sine etterlatenskaper. Men store n\u00e6ringsakt\u00f8rer, som hoteller o.l. f\u00e5r sitt avfall hentet av STORE biler fra BIR-bedrift. Etter at alle gode krefter i flere ti\u00e5r har arbeidet for \u00e5 f\u00e5 ned biltrafikken ute p\u00e5 Nordnes, og s\u00e6rlig store varebiler, vil et hotell i Strandgaten 223 ha den stikk motsatte effekten. Vi minner ogs\u00e5 om alle problemene som for\u00e5rsakes av de mange turbussene som daglig kj\u00f8rer rundt Nordnes. Et nytt hotell i Strandgaten vil IKKE redusere disse plagene. Plan- og bygningsetaten har gjort jobben sin \u2013 de har sagt nei. La oss st\u00e5 sammen med dem og si det samme: NEI til hotell i Strandgaten 223! NEI til \u00e5 kaste folk ut av hjemmene sine! Bevar Nordnes som et levende boligomr\u00e5de! "
}