{
  "dokument_id": "121fea83-54a9-5e3e-a5f7-8e504c974823",
  "doc_type": "case_presentation",
  "kommune": 4601,
  "tittel": "Bergen kommunes stipender til profesjonelle kunstnere og kulturarbeidere 2024 - vedtak om \u00e5 tilbakeholde midler",
  "url": "https://bergen.kommune.no/politikere-utvalg/api/fil/bk360/11093139/Framstilling-Bergen-kommunes-stipender-til-profesjonelle-kunstnere-og-kulturarbeidere-2024-vedtak-om-a-tilbakeholde-midler",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/137122-1 Bergen kommunes stipender til profesjonelle kunstnere og kulturarbeidere 2024 - vedtak om \u00e5 tilbakeholde midler Hva saken gjelder: Med bakgrunn i den krevende \u00f8konomiske situasjonen kommunen st\u00e5r i, vil byr\u00e5d for n\u00e6ring, kultur og idrett holde tilbake midler avsatt til stipender for profesjonelle kunstnere og kulturarbeidere til etter behandling av revidert budsjett 2.tertial. Dette for \u00e5 kunne im\u00f8tekomme eventuelle n\u00f8dvendige innsparingskrav som vil kunne oppst\u00e5 i behandling av revidert budsjett. I bybudsjettet for 2024 er det satt av kr. 2 283 670,- til etablerings- og kulturstipend og kr. 1 655 748,- til syv arbeidsstipend for profesjonelle kunstnere i Bergen. Budsjettrammen for stipendene vedtas \u00e5rlig av bystyret. Byr\u00e5d for n\u00e6ring, kultur og idrett foresl\u00e5r i denne saken \u00e5 holde tilbake midlene fordelt til kulturstipend og arbeidsstipend. Byr\u00e5den foresl\u00e5r \u00e5 gjennomf\u00f8re tildeling av etableringsstipend til nyetablerte kunstnere over ordningen. En slik prioritering vil medf\u00f8re at man holder tilbake kr. kr. 2 714 418,- av de avsatte midlene innev\u00e6rende \u00e5r til etter behandling av revidert budsjett etter 2. tertial. Ordningen \u00abArbeids- kultur- og etableringsstipend 2024\u00bb ble lyst ut med s\u00f8knadsfrist 1. juni 2024, i henhold til Retningslinjer og kriterier for tilskuddsordninger innen kunst- og kulturomr\u00e5det i Bergen kommune, vedtatt av bystyret i m\u00f8te 19.12.2023 sak 60/23. Tilskuddsordningens hovedform\u00e5l er \u00e5 bidra til faglig fordypning og kunstnerisk utvikling for nyetablerte og etablerte kunstnere, kunstnergrupper og kulturarbeidere. Ordningen er forankret i \u00abBergen kommunes kunstplan for det profesjonelle feltet 2018-2027\u00bb vedtatt av bystyret i sak 9/18. Til s\u00f8knadsfristen 1. juni i 2024 har kommunen mottatt 310 s\u00f8knader, hvorav 74 er s\u00f8knader om etableringsstipend, 129 er s\u00f8knader om kulturstipend og 107 gjelder s\u00f8knader om arbeidsstipend. Satsen for arbeidsstipend er i utlysingen for 2024 satt til kr. 236 500,- (tilsvarende en 40% stilling) og fordeles p\u00e5 7 stipender innen ulike kunstneriske fagfelt. Satsen for kulturstipend er i utlysningen for 2024 satt til kr. 50 000,- per stipend, mens et etableringsstipend er berammet til kr. 35 000,-. P\u00e5 bakgrunn av den krevende \u00f8konomiske situasjonen kommunen st\u00e5r i og de innsparingskrav som foreligger, foresl\u00e5r byr\u00e5den \u00e5 prioritere etableringsstipend i \u00e5rets tildelinger. Etableringsstipend gjelder kunstnere eller kulturarbeidere som skal etablere virksomhet i Bergen. De senere \u00e5rene har man sett en markant tendens med sterke s\u00f8knader fra nyutdannede kunstnere innen alle fagfelt, som \u00f8nsker \u00e5 etablere seg som profesjonelle kunstnere og kulturarbeidere i Bergen. Tildeling av etableringsstipend st\u00f8tter opp om et viktig kulturpolitisk m\u00e5l om gode rammevilk\u00e5r for etablering i Bergen. 1 Endelig tildeling av etableringsstipend for 2024 vil v\u00e6re gjenstand for kunstfaglig vurdering og vanlig saksbehandlingsprosedyre i tr\u00e5d med utlysningen av midlene. Stipendene vil bli fordelt av byr\u00e5den i en egen fullmaktsak. Kommunen er ved forvaltning av tilskudd omfattet av Forvaltningsloven og alminnelige regler om saksbehandlingstid. Tilskuddsordningen \u00abArbeids-, kultur- og etableringsstipend 2024\u00bb er lyst ut og kommunen har mottatt 310 s\u00f8knader p\u00e5 bakgrunn av utlysningen av midlene. Saksbehandlingstiden er satt til inntil 12 uker behandlingstid, og noe mer i forbindelse med ferieavvikling. For \u00e5 im\u00f8teg\u00e5 Forvaltningsloven \u00a711 a. krav om forel\u00f8pig svar \u00abdersom det m\u00e5 ventes at det vil ta uforholdsmessig lang tid f\u00f8r en henvendelse kan besvares\u00bb, vil byr\u00e5dsavdeling for n\u00e6ring, kultur og idrett sende ut svar til s\u00f8kerne der det gj\u00f8res rede for grunnen til at s\u00f8knadene ikke kan behandles tidligere, og angi n\u00e5r svar p\u00e5 s\u00f8knaden kan ventes. Dersom man i budsjettbehandlingen finner rom for \u00e5 beholde den opprinnelige budsjettrammen, vil fagseksjonens saksbehandling gjenopptas og stipender fordeles ogs\u00e5 for kategoriene kulturstipend og arbeidsstipend i l\u00f8pet av 2024. Dersom midlene trekkes inn, vil s\u00f8kerne motta endelig avslag p\u00e5 sin s\u00f8knad. \u00d8konomiske konsekvenser: Ved \u00e5 holde tilbake kr. 2 714 418,- av de avsatte midlene vil byr\u00e5det har mulighet til \u00e5 im\u00f8tekomme eventuelle innsparingskrav i behandling av revidert budsjett. De gjenst\u00e5ende midlene p\u00e5 kr. 1 225 000,- p\u00e5 ordningen fordeles p\u00e5 35 etableringsstipend \u00e1 kr. 35 000,- i egen sak. Byr\u00e5dens vurdering og anbefaling/konklusjon: Byr\u00e5det vil i forbindelse med revidert budsjett, tertialrapport 2 foresl\u00e5 \u00e5 kutte kr. 2 714 418,- av midler avsatt til stipend for profesjonelle kunstnere og kulturarbeidere i 2024. Disse midlene holdes derfor tilbake inntil revidert budsjett er vedtatt av bystyret. Byr\u00e5den anbefaler at kr. 1 225 000,- fordeles p\u00e5 s\u00f8kere til etableringsstipend f\u00f8r behandling av revidert budsjett og i tr\u00e5d med utlysningen av midlene. Etableringsstipendene har stor betydning for at byens nyutdannede kunstnere velger \u00e5 bli boende i Bergen, noe som er en forutsetning for en sterk kunst- og kulturby i fortsatt vekst. Vedtakskompetanse: Bergen kommunes \u00f8konomireglement vedtatt 26.04.2022 i sak 40/22, \u00a72 Budsjettfullmakter til byr\u00e5det, punkt 2.1: Kravet til \u00e5 holde budsjettrammene skal g\u00e5 foran kravet til \u00e5 oppfylle m\u00e5l- og resultatkravene, dvs. at m\u00e5l- og resultatkravene m\u00e5 v\u00e6re i samsvar med inntektsrammen, og ikke omvendt. Byr\u00e5d for n\u00e6ring, kultur og idrett innstiller til byr\u00e5det \u00e5 fatte f\u00f8lgende vedtak: 1. Kr. 2 714 418,- avsatt til arbeids-, kultur- og etableringsstipend p\u00e5 ansvar 095230, tjeneste 37760, art 147010 holdes tilbake til etter vedtatt revidert budsjett 2. tertial. 2. Kr. 1 225 000,- avsatt til etablerings- og kulturstipend p\u00e5 ansvar 095230, tjeneste 37760, art 147010 tildeles s\u00f8kere av etableringsstipend i tr\u00e5d med utlysning av midlene. Dato: 17. september 2024 Reidar Digranes Byr\u00e5d for n\u00e6ring, kultur og idrett Dokumentet er godkjent elektronisk. 2 "
}