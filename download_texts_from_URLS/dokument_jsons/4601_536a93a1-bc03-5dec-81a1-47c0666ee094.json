{
  "dokument_id": "536a93a1-bc03-5dec-81a1-47c0666ee094",
  "doc_type": "case_presentation",
  "kommune": 4601,
  "tittel": "Representantforslag- Per-Arne Larsen (V) og Thor Haakon Bakke (MDG) - Bergen kommunes ivaretakelse av samfunnets behov for havneinfrastruktur og videre arbeid med byutvikling p\u00e5 Dokken",
  "url": "https://bergen.kommune.no/politikere-utvalg/api/fil/bk360/10951304/Framstilling-Representantforslag-Per-Arne-Larsen-V-og-Thor-Haakon-Bakke-MDG-Bergen-kommunes-ivaretakelse-av-samfunnets-behov-for-havneinfrastruktur-og-videre-arbeid-med-byutvikling-pa-Dokken",
  "tekst": " Utvalg for finans, kultur og n\u00e6ring Saksframstilling V\u00e5r referanse: 2024/42929-9 Saksbehandler: Frank Wessels Representantforslag- Per-Arne Larsen (V) og Thor Haakon Bakke (MDG) - Bergen kommunes ivaretakelse av samfunnets behov for havneinfrastruktur og videre arbeid med byutvikling p\u00e5 Dokken Hva saken gjelder: Bystyrerepresentantene Per-Arne Larsen (V) og Thor Haakon Bakke (MDG) har fremmet et representantforslag etter punkt 3.2 i Reglement for Bergen bystyre og utvalgene 2023-2027. Forslaget ble overlevert ordf\u00f8reren i bystyrets m\u00f8te 06.03.24 Forslaget lyder slik: Bergen st\u00e5r overfor en unik mulighet n\u00e5r dagens godshavn p\u00e5 Dokken og Jekteviken skal flyttes og omr\u00e5det kan frigj\u00f8res til byutviklingsform\u00e5l. Arbeidet med transformasjon fra havn til ny bydel skal v\u00e6re et forbilde for b\u00e6rekraftig byutvikling. Bystyret har vedtatt en overordnet strategi, opprettelsen av et kommunalt selskap for utvikling av eiendommene, og ikke minst en arealstrategi hvor det er vedtatt at havnen skal starte fraflyttingen trinnvis fra 2027. F\u00f8r havnen flyttes m\u00e5 Bergen kommune selv definere behovet for fremtidig havnevirksomhet og omfanget av denne virksomheten. Som ledd i dette b\u00f8r Bergen vurdere hvordan samfunnets behov for havneinfrastruktur, herunder beredskapshensyn, i Bergensregionen skal ivaretas. Videre b\u00f8r det utarbeides en nytte-kostnadsanalyse av alternativene for fase to og utover (se styrets konkretisering av alternativ 2) slik Bergen Havn jobber med sakskomplekset per dags dato, samt en oppdatert og grundig varestr\u00f8msanalyse for \u00e5 belyse hvordan brukerne og n\u00e6ringslivets behov kan ivaretas. Det er et uttalt m\u00e5l \u00e5 flytte mer gods fra vei til sj\u00f8, men utover \u00e5 finne hensiktsmessig plassering som \u00f8ker attraktiviteten for sj\u00f8transport er de reelle virkemidlene Bergen har for \u00e5 p\u00e5virke utviklingen f\u00e5. Skalering og plassering m\u00e5 derfor ta hensyn til de virkemidler man har og realismen i \u00e5 \u00f8ke godsmengden sj\u00f8veien. Bergen m\u00e5 alts\u00e5 gj\u00f8re en konkret vurdering av hva som er n\u00f8dvendig for \u00e5 ivareta samfunnets behov, og hva som er \u00f8nskelig \u00e5 tilby brukerne av havnen utover dette dersom man har mulighet i form av blant annet arealer, \u00f8konomi og hensyn til klima, milj\u00f8 og byutvikling. N\u00e5r Bergen har avklart rammene for fremtidig n\u00f8dvendig havnevirksomhet, m\u00e5 Bergen bidra tilstrekkelige midler og arealer til \u00e5 ivareta dette og starte arbeidet med \u00e5 realisere visjonene i arealstrategien for Dokken. Representantene mener at Bergen kommune b\u00f8r prioritere byutvikling p\u00e5 Dokken framfor relokalisering av havnevirksomhet som faller utenfor rammene av n\u00f8dvendig havnevirksomhet, dersom det oppst\u00e5r utfordringer med \u00e5 relokalisere den type 1 havnevirksomhet. Dette vil gi n\u00f8dvendig tydelighet i prioriteringene, konkrete rammer \u00e5 forholde seg til for Bergen Havn AS, samt forutsigbarhet for hvilke konsekvenser manglende l\u00f8sning for relokalisering av havnefunksjoner vil kunne f\u00e5. Bergen Havn AS og Bergen kommune forholder seg til hverandre p\u00e5 flere m\u00e5ter. Bergen kommune er st\u00f8rste eier med 50 prosent. Eierstyringen m\u00e5 forholde seg til at det er flere eiere, og v\u00e6re i tr\u00e5d med prinsippene i eierskapsmeldingen som sier at man skal ut\u00f8ve eierskapsmyndigheten p\u00e5 selskapets generalforsamlinger. Bergen kommune og bystyret m\u00e5 for eksempel forholde seg til at en eventuell relokalisering av havnevirksomhet utenfor Bergen kommune er et forhold som m\u00e5 f\u00f8lge eierlinjen. Dette betyr at hvis Bergen Havn AS er i stand til selv \u00e5 finansiere relokalisering av virksomheten, trenger de i utgangspunktet ikke g\u00e5 til bystyret for finansiering. Den andre linjen er mellom Bergen Havn AS og Bergen kommune som handler om Bergen Havn AS sitt tilhold og leie hos Bergen kommune. Her kan Bergen kommune og bystyret selv avgj\u00f8re hvor stor havnevirksomhet det er behov for, og n\u00e5r dette er avklart selv avgj\u00f8re kommunens tiln\u00e6rming til leieforhold, priser og arealer i Bergen kommune. Disse m\u00e5 uavhengig av andre eieres synspunkter v\u00e6re i tr\u00e5d med lover og regler. Bergen kommune vil ogs\u00e5 v\u00e6re reguleringsmyndighet ved eventuelt planarbeid i Bergen. Det er videre p\u00e5 bakgrunn av bystyret i Bergen og Bergen kommunes \u00f8nske om utvikling p\u00e5 Dokken som gj\u00f8r at Bergen Havn AS jobber med alternativer for relokalisering av havnevirksomheten. Bergen Havn AS sin virksomhet eller kunder har i seg selv verken \u00f8nske eller behov \u00e5 flytte fra dagens lokasjoner. N\u00e5r det gjelder finansiering av en eventuell relokalisering r\u00e5der styret i Bergen Havn AS (som det fremkommer i notat knyttet til sak Bergen Havn AS (BH) \u2013 utredning av ulike forhold knyttet til flytting av godshavnen fra Dokken, herunder vurdering av beslutningsgrunnlag fra BH AS) kun over finansiering som kan fremskaffes innen rammen av selskapets kapitalgrunnlag. \u00d8vrige deler av havnevirksomheten i Bergen er det alene opp til Bergen bystyre \u00e5 disponere over: \u201cDet f\u00f8lger av intensjonsavtalen av 17. juni 2016 mellom deltakerkommunene i dav\u00e6rende Bergen og Omland Havnevesen at det nye havneselskapet, Bergen Havn AS, skulle bli tilf\u00f8rt NOK 545 mill. fra Bergen kommunes \"havnekapital\", mens ytterligere NOK 450 mill. ville bli tilf\u00f8rt \"havnekapitalen\" i Bergen n\u00e5r virksomheten p\u00e5 Dokken flytter. Dette inneb\u00e6rer at bystyret i Bergen kan sette premisser for alle vedtak om disponering av den del av havnevirksomhetene som ikke ligger under BH, herunder f. eks. at investeringer som foretas i en ny havn skal v\u00e6re \u00f8konomisk b\u00e6rekraftige. Dette er ikke et sp\u00f8rsm\u00e5l om i hvilken grad Bergen kommune kan eller vil foreta uttak fra havnevirksomheten i samsvar med n\u00e5gjeldende havne- og farvannslov \u00a7 32, men kun et sp\u00f8rsm\u00e5l om hva som er bystyrets prioriteringer n\u00e5r det r\u00e5des over kommunens egne midler. Som p\u00e5pekt ovenfor er det kommunale selvstyret under den nye havne- og farvannsloven styrket, slik at det n\u00e5 i stor grad er opp til den enkelte kommune \u00e5 fastsette hvilket omfang man \u00f8nsker p\u00e5 havnevirksomheten.\u201d Representantene fremmer f\u00f8lgelig forslag til hva som b\u00f8r v\u00e6re bystyret og Bergen kommune sine prioriteringer, og fremmer forslag til fremgangsm\u00e5te for \u00e5 avklare omfanget av havnevirksomheten. 2 Bakgrunn Arbeidet med byutvikling p\u00e5 Dokken og flytting av havnefunksjoner har en lang forhistorie. Spesielt havnevirksomheten har mange ulike prosesser, vedtak og avtaler som ber\u00f8rer Bergen Havn AS og de andre eierne av Bergen Havn AS som alle er kommuner rundt Bergen. I den foreg\u00e5ende bystyreperioden ble det gjort en rekke beslutninger og fattet flere vedtak i bystyret som fanget opp den lange prosessen og stadfestet retning for arbeidet. Dette representantforslaget tar utgangspunkt i kunnskapsgrunnlaget og de vedtak fattet i bystyresakene 162/21 Bergen Havn AS (BH) \u2013 utredning av ulike forhold knyttet til flytting av godshavnen fra Dokken, herunder vurdering av beslutningsgrunnlag fra BH AS, Bergen Havn AS - Fremtidig flytting av godshavnen fra Dokken og 46/23 Arealstrategi for Dokken samt oppf\u00f8lgingen av disse. Bystyret har ved disse sakene b\u00e5de presentert sine overordnede \u00f8nsker for byutviklingen p\u00e5 Dokken, og bystyret har f\u00e5tt forelagt og tatt stilling til et bredt kunnskapsgrunnlag og flere utredninger fra Bergen Havn AS og kommunen selv vedr\u00f8rende fraflyttingen fra Dokken. Bergen Havn AS presenterte sitt beslutningsgrunnlag for flytting av godshavnen p\u00e5 Dokken til \u00c5gotnes Bergen Havn i mai 2022, og med dette har bystyret i Bergen vedtatt \u00e5 be selskapet arbeide videre med et tydelig nedskalert flytteprosjekt innenfor forsvarlige \u00f8konomiske og rettslige rammer. Bystyret la til grunn at det var et prioritert arbeid \u00e5 finne en l\u00f8sning for n\u00e5v\u00e6rende stykkgods- og containervirksomhet p\u00e5 Dokken, og som inneb\u00e6rer at omr\u00e5det kan fraflyttes i l\u00f8pet av 2027, og bystyret ba om et trinnvis flytteprosjekt hvor de forskjellige fasene i Arealstrategi for Dokken danner utgangspunktet. I den forbindelse skulle b\u00e5de relokalisering av havnevirksomheten som i dag er p\u00e5 Dokken, samt eventuell etablering av havnevirksomhet p\u00e5 \u00c5gotnes, samkj\u00f8res med planene for byutvikling p\u00e5 Dokken. Oppf\u00f8lging siden bystyrets vedtak i februar 2023 Under f\u00f8lger en tidslinje med viktige referanser for \u00e5 forst\u00e5 representantenes forslag til vedtak. 8. mars 2023: Presentasjon av nytt alternativ/prosess for eierne I eierm\u00f8te 8. mars 2023 redegjorde Bergen Havn p\u00e5 eierm\u00f8te for to mulige alternativer for det videre arbeidet. Alternativ 1 var \u00e5 jobbe videre med en tydelig nedskalering av det opprinnelige forslaget med \u00e5 flytte godshavn til \u00c5gotnes. Alternativ 2 var utarbeidet etter bystyrets nye vedtak om trinnvis fraflytting og en arealstrategi som ogs\u00e5 inneb\u00e6rer at cruiseskip og et passasjerskip med gods (RO-PAX) m\u00e5 bort fra Dokken. Alternativ 2 presenterte l\u00f8sninger for dette, noe alternativ 1 p\u00e5 \u00c5gotnes ikke hadde. Alternativ 2 ble presentert som \u00e5 gi st\u00f8rre spredning, mer trinnvis utbygging og flere muligheter for fleksibilitet, der \u00c5gotnes byggetrinn 1 og ny kai p\u00e5 Skolten bygges ut med kapital fra eierne i perioden 2023-2027. M\u00f8tet er redegjort for i Bergensavisen. 15. mai 2023: Styrets vedtak og anmodning og planarbeid p\u00e5 Skolten I forbindelse med styrets vedtak i sak 23/29, som ble vedtatt i m\u00f8te den 15. mai 2023, ble blant annet f\u00f8lgende vedtatt: Styret anmoder Bergen kommune om \u00e5 f\u00e5 vurdert igangsetting av et reguleringsarbeid for Skolten/Bontelabo s\u00e5 snart som mulig. Det ble ogs\u00e5 vedtatt \u00e5 jobbe videre med et alternativ for en helhetlig l\u00f8sning p\u00e5 \u00c5gotnes som ogs\u00e5 ivaretok RO- PAX. Brev fra Bergen Havn AS til Bergen kommune 15. mai 2023: Absolutte forutsetninger: Planarbeid p\u00e5 Skolten m\u00e5 v\u00e6re igangsatt h\u00f8sten 2023, og kaier p\u00e5 Skolten/Bontelabo m\u00e5 kunne ta imot cruisetrafikken fra 2027. 15. mai 2023: Styrets: Konkretisering av \u201cAlternativ 2\u201d Bergen Havn AS har utarbeidet et forslag til relokalisering som f\u00f8lger av at arealstrategien for Dokken forutsetter at omr\u00e5det Dokken/Jekteviken transformeres i tre faser frem mot 2050. F\u00f8rste fase av transformasjonen skal begynne i 2027 og p\u00e5g\u00e5 til 2035. I sammenheng 3 med at det n\u00e5 er behov for en helhetlig plan for Dokken og Jekteviken, vedtok styret i Bergen Havn AS den 15. mai 2023 i sak 23/29 en helhetlig utflyttings- og finansieringsplan, herunder ogs\u00e5 kjent som \u00abAlternativ 2\u00bb, og ba om at denne fremlegges for eierne. Den planen fremkommer i innkallingen til ekstraordin\u00e6r generalforsamling og var som f\u00f8lger: Fase 1. Aktiviteter og havnedrift i perioden 2023-2027 \u2022 Regulering av godshavn p\u00e5 \u00c5gotnes \u2022 Bygging av kai p\u00e5 \u00c5gotnes, med f\u00f8rste byggetrinn ca. 360 meter kai \u2022 Regulering av utvidet kai p\u00e5 Skolten \u2022 Bygging av utvidet kai p\u00e5 Skolten, ca. 450 meter kai \u2022 Utrede transitt-hub for utslippsfrie feederb\u00e5ter \u2022 Sikre arealer til transitt-hub p\u00e5 Dokken og/eller andre lokasjoner i regionen \u2022 Gods- og passasjeraktiviteter drives som i dag. \u2022 BRING flytter ut til nye lokaler p\u00e5 Kokstad i 2026 2027 \u2022 Industri- og prosjektlast, samt noe gods- og offshoreaktivitet flytter til \u00c5gotnes \u2022 Cruiseskip flyttes og samlokaliseres p\u00e5 Skoltegrunnskaien \u2022 Konteinergods og ro-ro-gods relokaliseres til den gamle BRING-terminalen Fase 2. Aktiviteter og havnedrift i perioden 2028-2035 \u2022 Regulering kai og fergeterminal p\u00e5 Flesland eller \u00c5gotnes for ro-ro / ro-pax \u2022 Bygging av kai og havneterminal Flesland eller \u00c5gotnes for ro-ro / ro-pax \u2022 Kai og terminal p\u00e5 Flesland eller \u00c5gotnes m\u00e5 st\u00e5 ferdig bygget for \u00e5 ta imot ro-ro aktivitet f\u00f8r kommunen kan starte bygging av skole i Dokken/Jekteviken \u2022 Fergen og kystruten driftes i Jekteviken som i dag \u2022 Ro-pax, stykkgods og ro-ro-aktivitet driftes i Jekteviken \u2022 Ro-ro (rullende gods) og ro-pax (ferge) flytter til Flesland eller \u00c5gotnes \u2022 Containergods flytter til \u00c5gotnes \u2022 Kystruten driftes videre i Jekteviken \u2022 Offshore-b\u00e5ter benytter tilgjengelig kaiareal Fase 3: 2035 - \u2022 Ro-ro (rullende gods) og ro-pax (ferge) flytter til Flesland eller \u00c5gotnes \u2022 Containergods flytter til \u00c5gotnes \u2022 Kystruten driftes videre i Jekteviken \u2022 Offshore-b\u00e5ter benytter tilgjengelig kaiareal Videre prosesser Frigj\u00f8ring av havneomr\u00e5dene i Dokken og Jekteviken og relokaliseringen av Bergen Havn krever f\u00f8lgende videre utredninger og planprosesser: \u2022 Grunnunders\u00f8kelser, klimaregnskap, naturmangfoldvurdering, trafikkvurdering, st\u00f8yvurdering og andre fagutredninger i forbindelse med reguleringene. \u2022 Endring reguleringsplan Skolten / Bontelabo - utvidet kaiomr\u00e5de for cruise \u2022 Endring reguleringsplan Flesland - fergehavn og vei \u2022 Endring reguleringsplan \u00c5gotnes \u2013 godshavn, eventuelt fergehavn og vei Styrets forslag til vedtak fra Bergen Havn AS var at generalforsamlingen skulle vedta denne planen: Generalforsamlingen gir sin tilslutning til styrets vedtak om en helhetlig og trinnvis utflyttings- og utbyggingsplan for Dokken/Jekteviken, herunder Alternativ 2. 21. juni 2023: Ekstraordin\u00e6r generalforsamling I stedet for styrets forslag til vedtak knyttet til Alternativ 2 fremmet Bergen sin representant p\u00e5 vegne av av Bergen kommune, Alver kommune, Bj\u00f8rnafjorden kommune og Austrheim kommune f\u00f8lgende forslag til vedtak i sak 23/9: \u00abGeneralforsamlingen har n\u00e5 blitt forelagt en tentativ plan for fraflytting av havnevirksomheten p\u00e5 Dokken/Jekteviken, og som inneb\u00e6rer en nedskalert og trinnvis 4 fraflytting fra omr\u00e5det. Generalforsamlingen anmoder selskapet og dets styre til \u00e5 arbeide videre med denne tentative planen, hvor en kan f\u00e5 realisert en \u00f8konomisk og milj\u00f8messig b\u00e6rekraftig fraflytting fra Dokken/Jekteviken. N\u00e5r det foreligger et endelig utredningsarbeid for den trinnvise fraflyttingen, bl.a. med et n\u00e6rmere konkretisert investerings- og finansieringsbehov, bes ny sak om \u00e5 bli fremlagt for eierne. Det forutsettes, og som styret selv p\u00e5peker, at den trinnvise fraflyttingen fra Dokken/Jekteviken blir gjennomf\u00f8rt p\u00e5 en m\u00e5te som sikrer fradragsrett for mva, og at statsst\u00f8tteregelverket blir overholdt.\u00bb Vedtaksforslaget sin tekst fikk tilslutning fra alle eierne. Eierne tok alts\u00e5 ikke stilling til det konkrete forslaget, men ba styret jobbe videre med konkretisert investerings- og finansieringsbehov og fremme sak n\u00e5r endelig utredningsarbeid foreligger. Styreleder orienterte innledningsvis, samt avsluttet med at vedtaket ville bety at Bergen Havn AS ville jobbe videre med flere alternativer for mulige lokasjoner for passasjerb\u00e5t. Videre viste styreleder til at styret allerede har vedtatt dette og sa at det som hastet mest var alternativet for flytting av cruiseskip. 23. juni 2023: Svar fra Bergen kommune til Bergen Havn ASs brev av 15. mai. 23. Juni svarer byr\u00e5det p\u00e5 henvendelsen fra havnen. Her kan vi lese at \u201cBergen kommune v/finansbyr\u00e5den er s\u00e5ledes tilfreds med at BH er godt i gang med arbeidet med en ny helhetlig og kostnadseffektiv utflyttings- og finansieringsplan\u201d, at fraflytting av sentrale deler av Dokkeskj\u00e6rskaien (Dokken) krever at ogs\u00e5 cruise flyttes, at det i tidligere mulighetsstudier og i kunnskapsgrunnlaget til Arealstrategien pekes p\u00e5 at kaiene p\u00e5 Skolten/Bontelabo kan ta imot all cruisetrafikk fra 2027. Avslutningsvis kan vi lese at Bergen kommune ber Bergen Havn starte arbeidet: \u201cDet er imidlertid BH som er eierkommunenes fagorgan n\u00e5r det gjelder drift og utvikling av havn, og det anses derfor naturlig at det ogs\u00e5 er selskapet som f\u00e5r utarbeidet en reguleringsplan for dette omr\u00e5det, og at BH i tr\u00e5d med egne behov kommer i gang med arbeidet s\u00e5 snart det er praktisk mulig. \u201c 1. september 2023 Bergen Havn AS ber om veiledningsm\u00f8te med Bergen kommune vedr\u00f8rende planene for Skolten. 19. Oktober 2023: Styret anmoder om oppstart av arbeid for \u00e5 fremme en sak om et n\u00e6rmere konkretisert investerings- og finansieringsbehov som grunnlag for en investeringsbeslutning styret mener m\u00e5 p\u00e5 plass f\u00f8rste halv\u00e5r 2024. 24. oktober: Referat fra veiledningsm\u00f8te om Skolten/Bontelabo I et referat fra veiledningsm\u00f8te kan vi lese at Bergen Havn As er bedt om \u00e5 utrede alternativer til SKolten/Bontelabo: \u201cSkoltegrunnskaien/Bontelabo som lokalitet for utvidet bruk til cruisen\u00e6ring byr p\u00e5 en rekke problemstillinger, herunder kulturminneinteresser, trafikkforhold, utfylling og marint milj\u00f8 og generelt den negative effekten st\u00f8rre skip har i bybildet. Foresl\u00e5tt tiltak utl\u00f8ser krav om konsekvensutredning. Bergen havn m\u00e5 utrede alternative lokaliteter. Oppdeling og nedskalering m\u00e5 vurderes\u201d 16. november 2023: Byr\u00e5det sier leieprisene til havnen er symbolske I svar p\u00e5 budsjetteknisk sp\u00f8rsm\u00e5l om leieinntekter fra Bergen Havn AS med ID 2024-06 svarer byr\u00e5den \u201cLeien for selve kaifronten er satt ut fra forutsetninger i avtalen knyttet til eiendomsoverdragelsen av havneeiendommene, hvor det var forutsatt at leien skulle v\u00e6re symbolsk\u201d. I \u00e5rsmeldingene til Bergen Havn AS st\u00e5r det at all leie er p\u00e5 markedsmessige vilk\u00e5r. 5 15. desember 2023: Byr\u00e5det anmoder Bergen Havn AS om \u00e5 f\u00f8lge opp havnens eget styrevedtak I desember ber byr\u00e5det, i f\u00f8lge Bergen Tidende, Bergen Havn AS opplyse om hvilke alternativer til Flesland de har jobbet med, og byr\u00e5det ber Bergen Havn AS jobbe aktivt med andre alternativer. Det er p\u00e5 dagen et halvt \u00e5r etter styret i Bergen Havn AS vedtok hvilke alternativer de skulle jobbe aktivt videre med. Det er ogs\u00e5 en god stund etter at bystyret ba byr\u00e5det legge frem en sak om tematikken, en sak byr\u00e5det nekter \u00e5 tidfeste n\u00e5r vil komme til behandling (svar p\u00e5 skriftlig sp\u00f8rsm\u00e5l nr. 8 i UFKN 2024). 26. Januar: Byr\u00e5dsleder gir 100 prosent st\u00f8tte til etablering av KILDN I Bergensavisen 26. januar kan vi lese at KILDN har hatt m\u00f8te og lansert \u00f8nsket om at Bergen Havn AS g\u00e5r inn p\u00e5 driftssiden i prosjektet. Vi kan lese at byr\u00e5dsleder gir 100 prosent st\u00f8tte til KILDN. 2. februar: Skolten fortsatt foretrukket alternativ for byr\u00e5det I Bergensavisen 2. februar sier byr\u00e5dsleder at Skolten likevel er det foretrukne alternativet for relokalisering av ene cruiseskipet. Vi kan videre lese at byr\u00e5dsleder sier de skal ha et m\u00f8te med havnen hvor de skal foreta bestillinger 6. februar: Brev fra Kystverket med faglige r\u00e5d til planoppstart Dokken S\u00f8r Kystverket fremmer i brevs form f\u00f8lgende faglige r\u00e5d som de ber om at det blir tatt hensyn til i planarbeidet: 1) Konsekvensutredningen m\u00e5 vise virkningene av planen, herunder hvilke konsekvenser det vil f\u00e5 for sj\u00f8transporten at havneavsnitt legges ned. 2) Konsekvensutredningen m\u00e5 omfatte sj\u00f8verts ferdsel for \u00e5 ivareta sikkerhet og fremkommelighet for fart\u00f8y til/fra havn og ber\u00f8rt havneaktivitet. 3) Rekkef\u00f8lgekrav m\u00e5 sikre at alternative havneareal er opparbeidet innen avvikling av havneaktivitet. 4) Bergen som beredskapshavn m\u00e5 ivaretas. Kystverket varsler i samme brev f\u00f8lgende: \u201cDersom det ikke i planprosessen kan dokumenteres at tilstrekkelige erstatningsareal foreligger, m\u00e5 Kystverket forutsette at hensynet til sj\u00f8transporten kan bli sv\u00e6rt negativt p\u00e5virket, og m\u00e5 ta dette i betraktning ved vurdering av innsigelse ved offentlig ettersyn av planen\u201d. 6. februar: Brev fra Kystverket om \u00e5 ivareta samfunnets behov I brev av 6. februar, gjengitt i blant annet Bergens Tidende 10. februar, kan vi lese at Kystverket kan anmode om rekkef\u00f8lgekrav eller fremme innsigelse dersom havnearealer i Bergen sentrum omreguleres uten at sj\u00f8transporten er sikret gode nok vilk\u00e5r andre steder. De skriver videre at det ikke er tilstrekkelig at alternative arealer er tiltenkt havn, det m\u00e5 ogs\u00e5 foreligge finansieringsplaner for den nye infrastrukturen. Alternativer m\u00e5 v\u00e6re klart senest samtidig med at havneavsnitt i sentrum avvikles. Kystverket ber om et m\u00f8te for \u00e5 f\u00e5 en gjennomgang av hvordan kommunen planlegger \u00e5 ivareta samfunnets behov for havneinfrastruktur og effektiv havnedrift i Bergensomr\u00e5det under og etter transformasjonen av Bergen sentrum. Spesifikt om representantens forslag vedr ivaretakelse av samfunnets behov for havneinfrastruktur i Bergensregionen Som bakgrunn for representantforslaget er det for oss opplagt at Bergen kommune skal forholde seg til b\u00e5de beredskapshensyn og samfunnets behov for infrastruktur. Samtidig er det etter v\u00e5r oppfatning ogs\u00e5 klart at det ikke er den eksisterende havnevirksomhet som definerer fremtidens behov, og at det ikke er et en-til-en forhold mellom dagens funksjoner og lokalisering og samfunnets behov. Bergen Havn fyller b\u00e5de samfunnskritiske funksjoner og mindre avgj\u00f8rende funksjoner. Det er ogs\u00e5 tydelig for oss at det er Bergen kommune som 6 selv er den som skal definere behovet. I sak 162/21 Bergen Havn AS (BH) \u2013 utredning av ulike forhold knyttet til flytting av godshavnen fra Dokken, herunder vurdering av beslutningsgrunnlag fra BH AS kan vi lese om Samferdselsdepartementets rundskriv fra 2020, som i stor grad bygger p\u00e5 f\u00f8ringer fra lovens forarbeider, gir en dekkende beskrivelse av kommunens handlingsrom. Her fremg\u00e5r blant annet f\u00f8lgende: \"Loven setter ingen krav til at det m\u00e5 foretas avsetninger til fremtidig utvikling av havnen, det vil si at det er eierne selv som bestemmer investeringsniv\u00e5 og omfanget av havnevirksomheten. Hva som skal regnes som \u00abtilstrekkelige midler\u00bb vil derfor bero p\u00e5 en skj\u00f8nnsmessig vurdering av de konkrete forholdene i hver enkelt havn. Videre m\u00e5 \u00abtilstrekkelige midler\u00bb forst\u00e5s som et niv\u00e5krav til drift og vedlikehold av havnen, og som et krav til kvalitet p\u00e5 eksempelvis laste- og losseutstyr, kaier og kaidekker samt annen relevant infrastruktur som er direkte knyttet til tjenesteyting rettet mot fart\u00f8y, gods- og passasjerh\u00e5ndtering. Med denne forst\u00e5elsen vil bestemmelsen legge til rette for at havnetjenestene ut\u00f8ves s\u00e5 effektivt som mulig med eksisterende utstyr og infrastruktur, samtidig som omfanget av havnevirksomheten vil ligge innenfor rammen av det havnetilbudet eierne har bestemt seg for \u00e5 tilby brukerne\". Vi viser ogs\u00e5 til notat fra kunnskapsgrunnlaget til sak 45/23, Bergen Havn AS - Fremtidig flytting av godshavnen fra Dokken hvor det fremkommer at det er Bergen kommune som alene avgj\u00f8r omfanget p\u00e5 den fremtidige havnevirksomheten i kommunen: \u201cKommunen er p\u00e5 ingen m\u00e5te rettslig bundet av planer som utarbeides av Bergen Havn AS. Bergen Havn AS kan ved vedtak i egne selskapsorganer kun r\u00e5de over de midler som dette selskapet har tilgjengelig. Intensjonsavtalen forplikter Bergen kommune til \u00e5 avsette kr. 450 millioner som budet havnekapital n\u00e5r havnen flytter fra Dokken, men det vil bero p\u00e5 Bergen kommunes egen vurdering hvordan disse midlene eventuelt skal investeres. Kommunen kan \u2013 i likhet med \u00f8vrige eierkommuner \u2013 velge \u00e5 investere egne midler i en ny godshavn p\u00e5 \u00c5gotnes. I den forbindelse st\u00e5r Bergen kommune fritt til \u00e5 definere omfanget p\u00e5 egne investeringer, og herunder eventuelt stille krav om at det kun investeres midler i en kommersiell virksomhet som godsh\u00e5ndtering dersom det foreligger en realistisk mulighet for avkastning p\u00e5 investert kapital. Ut fra konklusjonen i ovennevnte vurderinger m\u00e5 kommunen definere omfanget p\u00e5 fremtidig havnevirksomhet. Deretter m\u00e5 kommunen p\u00e5se at en virksomhet i dette omfanget er tilstrekkelig finansiert i samsvar med kravene i havne- og farvannsloven \u00a7 32\u201d. Forslag til vedtak: 1. Bystyret viser til saksfremstilling, kunnskapsgrunnlag og vedtak fattet i sakene 46/23 Arealstrategi for Dokken og sak 45/23 Bergen Havn AS - Fremtidig flytting av godshavnen fra Dokken. Sakene inneb\u00e6rer en trinnvis fraflytting av godshavnen fra 2027. Bystyret ber byr\u00e5det opprettholde arbeidet i tr\u00e5d med bystyrets vedtak, og ber samtidig om at arbeidet i fortsettelsen legger til grunn f\u00f8lgende: a. S\u00e5 lenge de n\u00f8dvendige funksjonene er ivaretatt skal den trinnvise utviklingen av Dokken fortsette uten opphold, uavhengig av om ikke alle de resterende havnefunksjonene er reetablert p\u00e5 nytt sted. b. Bystyret ber byr\u00e5det starte en gjennomgang av hvordan kommunen planlegger \u00e5 ivareta samfunnets behov for havneinfrastruktur og effektiv havnedrift i Bergensomr\u00e5det under og etter transformasjonen av de 7 bysentrale havneomr\u00e5dene i Bergen sentrum. Slik kan Bergen definere omfanget av fremtidig havnevirksomhet, ivareta lovens krav og starte Dokkenutviklingen. c. Bystyret ber byr\u00e5det ta initiativ til at det startes et arbeid med en varestr\u00f8msanalyse i samarbeid med sentrale n\u00e6ringsakt\u00f8rer som for eksempel NHO Logistikk. M\u00e5let er \u00e5 f\u00e5 oppdatert informasjon om godsbehovet og varestr\u00f8mmene, samt hvordan det reelle behovet kan dekkes. d. Bystyret ber byr\u00e5det starte arbeidet med en nytte-kostnadsanalyse av alternativene for godsh\u00e5ndtering og passasjerb\u00e5ter fra utflyttingfase to og utover. e. Bystyret ber byr\u00e5det, i kraft av \u00e5 v\u00e6re st\u00f8rste eier, jobbe for at Bergen Havn AS ikke inng\u00e5r noen forpliktelser om \u00e5 drifte havnefunksjoner knyttet til prosjektet \u201cKildn\u201d. f. Bystyret ber byr\u00e5det starte arbeidet med en mulig emisjon i Bergen Havn AS hvor eierne som er interessert i \u00e5 bidra til utvikling av ny godshavn \u00f8ker egenkapitalen til selskapet slik at selskapet i st\u00f8rre grad er i stand til \u00e5 h\u00e5ndtere fremtidige investeringer. g. Bystyret ber byr\u00e5det inng\u00e5 en leieavtale med Bergen Havn AS p\u00e5 markedsmessige vilk\u00e5r i tr\u00e5d med loven. h. Bystyret ber om at byr\u00e5det i tr\u00e5d med prinsippene i eierskapsmeldingen ut\u00f8ve eierskapsmyndigheten p\u00e5 selskapets generalforsamlinger. Forretningsutvalget behandlet saken i m\u00f8tet 12.03.2024 sak 90/24 og fattet f\u00f8lgende vedtak: 1. Representantforslag fra Per-Arne Larsen (V) og Thor Haakon Bakke (MDG) vedr. Bergen kommunes ivaretakelse av samfunnets behov for havneinfrastruktur og videre arbeid med byutvikling p\u00e5 Dokken, oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 4.9.24. 3. Utvalg for finans, kultur og n\u00e6ring avgir innstilling i saken. Saken sendes i tillegg til utvalg for milj\u00f8 og byutvikling til orientering. Et notat med byr\u00e5dets vurdering av forslaget f\u00f8lger vedlagt. Forslagsstillernes forslag til vedtak: 1. Bystyret viser til saksfremstilling, kunnskapsgrunnlag og vedtak fattet i sakene 46/23 Arealstrategi for Dokken og sak 45/23 Bergen Havn AS - Fremtidig flytting av godshavnen fra Dokken. Sakene inneb\u00e6rer en trinnvis fraflytting av godshavnen fra 2027. Bystyret ber byr\u00e5det opprettholde arbeidet i tr\u00e5d med bystyrets vedtak, og ber samtidig om at arbeidet i fortsettelsen legger til grunn f\u00f8lgende: i. S\u00e5 lenge de n\u00f8dvendige funksjonene er ivaretatt skal den trinnvise utviklingen av Dokken fortsette uten opphold, uavhengig av om ikke alle de resterende havnefunksjonene er reetablert p\u00e5 nytt sted. 8 j. Bystyret ber byr\u00e5det starte en gjennomgang av hvordan kommunen planlegger \u00e5 ivareta samfunnets behov for havneinfrastruktur og effektiv havnedrift i Bergensomr\u00e5det under og etter transformasjonen av de bysentrale havneomr\u00e5dene i Bergen sentrum. Slik kan Bergen definere omfanget av fremtidig havnevirksomhet, ivareta lovens krav og starte Dokkenutviklingen. k. Bystyret ber byr\u00e5det ta initiativ til at det startes et arbeid med en varestr\u00f8msanalyse i samarbeid med sentrale n\u00e6ringsakt\u00f8rer som for eksempel NHO Logistikk. M\u00e5let er \u00e5 f\u00e5 oppdatert informasjon om godsbehovet og varestr\u00f8mmene, samt hvordan det reelle behovet kan dekkes. l. Bystyret ber byr\u00e5det starte arbeidet med en nytte-kostnadsanalyse av alternativene for godsh\u00e5ndtering og passasjerb\u00e5ter fra utflyttingfase to og utover. m. Bystyret ber byr\u00e5det, i kraft av \u00e5 v\u00e6re st\u00f8rste eier, jobbe for at Bergen Havn AS ikke inng\u00e5r noen forpliktelser om \u00e5 drifte havnefunksjoner knyttet til prosjektet \u201cKildn\u201d. n. Bystyret ber byr\u00e5det starte arbeidet med en mulig emisjon i Bergen Havn AS hvor eierne som er interessert i \u00e5 bidra til utvikling av ny godshavn \u00f8ker egenkapitalen til selskapet slik at selskapet i st\u00f8rre grad er i stand til \u00e5 h\u00e5ndtere fremtidige investeringer. o. Bystyret ber byr\u00e5det inng\u00e5 en leieavtale med Bergen Havn AS p\u00e5 markedsmessige vilk\u00e5r i tr\u00e5d med loven. p. Bystyret ber om at byr\u00e5det i tr\u00e5d med prinsippene i eierskapsmeldingen ut\u00f8ve eierskapsmyndigheten p\u00e5 selskapets generalforsamlinger. Dato: 15. august 2024 \u00d8ivind Hauge St\u00f8le - fagleder Frank Wessels - seniorr\u00e5dgiver Dokumentet er godkjent elektronisk. Vedlegg: Svar p\u00e5 representantforslag fra Per-Arne Larsen (V) og Thor-Haakon Bakke (MDG) vedr. Bergen kommunes ivaretakelse av samfunnets behov for havneinfrastruktur og videre arbeid med byutvikling p\u00e5 Dokken 9 "
}