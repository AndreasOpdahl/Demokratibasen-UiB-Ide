{
  "dokument_id": "e498fc37-ed23-54de-be01-7bd0c50ccf58",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Christian Haugen (FrP), Kjersti Pettersen (H), Anne Brit Reigstad (Sp), Frode Helleb\u00f8 (BL), Elin Brandt \u00c5dlandsvik (INP) og Tom Ove Koteng Monsen (PP) om oppretting av kvinnehelsesenter",
  "url": "https://bergen.kommune.no/politikere-utvalg/api/fil/bk360/11420660/Svar-pa-representantforslag-fra-Christian-Haugen-FrP-Kjersti-Pettersen-H-Anne-Brit-Reigstad-Sp-Frode-Hellebo-BL-Elin-Brandt-Adlandsvik-INP-og-Tom-Ove-Koteng-Monsen-PP-om-oppretting-av-kvinnehelsesenter",
  "tekst": " BEHO - Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/100049-7 Saksbehandler: Trond Egil Hansen Fra Dato: 21. november 2024 Byr\u00e5d for eldre, helse og omsorg Svar p\u00e5 representantforslag fra Christian Haugen (FrP), Kjersti Pettersen (H), Anne Brit Reigstad (Sp), Frode Helleb\u00f8 (BL), Elin Brandt \u00c5dlandsvik (INP) og Tom Ove Koteng Monsen (PP) om oppretting av kvinnehelsesenter Forretningsutvalget har i m\u00f8te 25.06.2024 i sak 241/24 fattet f\u00f8lgende vedtak: 1. Representantforslag fra Christian Haugen (FrP), Kjersti Pettersen (H), Anne Brit Reigstad (Sp), Frode Helleb\u00f8 (BL), Elin Brandt \u00c5dlandsvik (INP) og Tom Ove Koteng Monsen (PP) om oppretting av kvinnehelsesenter, oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 17.12.2024. 3. Utvalg for helse og sosial avgir innstilling i saken. Representantene Christian Haugen (FrP), Kjersti Pettersen (H), Anne Brit Reigstad (Sp), Frode Helleb\u00f8 (BL), Elin Brandt \u00c5dlandsvik (INP) og Tom Ove Koteng Monsen (PP) har fremmet f\u00f8lgende representantforslag: Bergen var landets f\u00f8rste kommune til \u00e5 etablere et kvinnehelsehus i regi av Sanitetskvinnene og 21. mai i \u00e5r ble det \u00e5pnet et kvinnehelseforskningssenter p\u00e5 Eitri (DRIV) blant annet i samarbeid med Universitetet i Bergen, Haraldsplass Diakonale sykehus, Helse Bergen og Bergen kommune. Kvinnehelsehuset har et helse- og veiledningstilbud og aktiviteter som styrker kvinners helse, livskvalitet og nettverk. Kvinnehelsehuset fungerer som en \u00e5pen m\u00f8teplass i trygge former i lokalsamfunnet og jobber b\u00e5de med \u00e5 l\u00f8fte debatter og kunnskap om kvinnehelse. https://sanitetskvinnene.no/kvinnehelsehus Kvinnehelseforskningssenteret DRIV skal fremme forskning som bidrar til \u00e5 eliminere kj\u00f8nnsbaserte ulikheter i helsevesenet. Hensikten med forskningen er at alle aspekter av kvinnehelse blir forst\u00e5tt, behandlet og prioritert p\u00e5 lik linje med andre helseomr\u00e5der. https://www.uib.no/driv I England har de etablert en rekke Women\u2019s Health Hubs i regi av NHS som fungerer som en slags helsestasjon/legesenter for kvinner. Disse kvinnehelsesentrene tilbyr alt fra fysioterapi, gynekologi, familieplanlegging, veiledning om prevensjon og plager ifm overgangsalder for \u00e5 nevne noe. De kombinerer fagkompetanse fra b\u00e5de fastleger, gynekologer, jordm\u00f8dre, sykepleiere, fysioterapeuter, ergoterapeuter, psykologer og sosionomer med et m\u00e5l om at det skal v\u00e6re \u00e9n vei inn for kvinner og skape kompetansemilj\u00f8er for \u00e5 \u00f8ke forst\u00e5else og ta i bruk ny kunnskap. https://www.gov.uk/government/publications/womens-health-hubs information-andguidance/womens-health-hubs-core-specification Nylig ble det \u00e5pnet et idrettsmedisinsk senter i Bergen, VIMS (Vestland Idrettsmedisinske senter) i privat regi. Med \u00f8kt fokus p\u00e5 kvinnehelse i samfunnet er det store muligheter for at det finnes private initiativ som vil \u00f8nske \u00e5 etablere kvinnehelsesenter etter modell fra VIMS. https://www.vims.no/ Bergen kommune har to kommunale legesentre hvor mulighetene for kommunen til \u00e5 p\u00e5virke tilbudet er enklere enn ved de private legesentrene hvorav Bergen helsehus legesenter har spesialfunksjon i \u00e5 tilby mennesker uten fastlege tjenester mens Alrek legesenter har tett tilknytning til Kunnskapskommunen og forskning. https://www.bergen.kommune.no/omkommunen/avdelinger/alrek-legesenter https://www.bergen.kommune.no/omkommunen/avdelinger/bergen-helsehus-legekontor Kvinnehelseutvalgets rapport \u00abDen store forskjellen\u00bb viste at kvinnehelse har v\u00e6rt systematisk nedprioritert og at det er behov for \u00e5 behandle menn og kvinner ulikt for \u00e5 gi et likeverdig helse- og omsorgstilbud. Kommunen kan gj\u00f8re mye for \u00e5 bedre kvinnehelsen i befolkningen. Byr\u00e5det har i sin tiltredelseserkl\u00e6ring, \u00abKlosterhagen-erkl\u00e6ringen\u00bb varslet at de vil styrke satsingen p\u00e5 kvinnehelse ved \u00e5 blant annet legge til rette for mer forskning, forebygging og behandling. Byr\u00e5det vil ogs\u00e5 sikre en h\u00f8yere prioritet av opplysningsarbeid om typiske tilstander som treffer kvinner, og bedre behandlingstilbudet. En vellykket forebygging og behandling vil ikke bare gi kvinner bedre helse og bedre liv, det vil ogs\u00e5 redusere sykefrav\u00e6ret, uf\u00f8rhet og redusere kostnadene i helse- og omsorgstjenestene. https://www.bergen.kommune.no/politikere-utvalg/api/fil/bk360/9404667/Klosterhagen erklaeringen https://www.regjeringen.no/no/dokumenter/nou-2023-5/id2964854/ I Bergen kommune mangler vi et sted som forskning og ny kunnskap gjennomf\u00f8res i praksis til det beste for byens kvinner, samtidig som vi har alle forutsetninger for \u00e5 v\u00e6re best i landet p\u00e5 kvinnehelse. Forslag til vedtak: Bystyret ber byr\u00e5det om \u00e5 se p\u00e5 ulike alternativer for \u00e5 etablere kvinnehelsesenter i Bergen. Byr\u00e5dets vurdering av representantforslaget: Kvinnehelse er et viktig satsningsomr\u00e5de for byr\u00e5det som er spesifikt omtalt i byr\u00e5dets plattform (Klosterhagenerkl\u00e6ringen). Byr\u00e5det vil styrke satsingen p\u00e5 kvinnehelse ved \u00e5 blant annet legge til rette for mer forskning, forebygging og behandling. Byr\u00e5det vil ogs\u00e5 sikre en h\u00f8yere prioritet av opplysningsarbeid om typiske tilstander som treffer kvinner, og bedre behandlingstilbudet. Det viktigste tiltaket for \u00e5 bedre helsetjenestetilbudet til kvinner, vil v\u00e6re \u00e5 sikre og utvikle kunnskapsgrunnlaget. Det samarbeidet som er opprettet mellom Universitetet i Bergen, Haukeland universitetssjukehus, Haraldsplass diakonale sykehus og Bergen kommune om kvinnehelseforskningssenteret DRIV, tar nettopp sikte p\u00e5 dette. Et eget kvinnehelsesenter er en spennende tanke. Det fremst\u00e5r imidlertid noe uklart om forslagsstillerne mener at et slikt kvinnehelsesenter skal ha en spesialkompetanse innen noen definerte problemstillinger innen kvinnehelse, eller om forslagsstillerne egentlig ettersp\u00f8r et tilbud utelukkende for kvinner. Forslagsstillerne viser eksempelvis til at det nylig er \u00e5pnet et idrettsmedisinsk senter i Bergen, VIMS (Vestland Idrettsmedisinske senter) i privat regi. VIMS Allmennleger har som hovedoppgave \u00e5 levere fastlegetjenester til sine listepasienter, men har en s\u00e6rlig interesse for idrettsmedisin, og de leverer idrettsmedisinske konsultasjoner i tillegg til det vanlige fastlegearbeidet. Avtalene som de har med Bergen kommune, er \u00e5 levere fastlegetjenester p\u00e5 vanlige vilk\u00e5r. De har ikke finansiering fra Bergen kommune ut over dette. Bergen kommune har ikke sett noe initiativ fra hverken private eller offentlige akt\u00f8rer om \u00e5 etablere noe lignende innen kvinnehelse. Hvis det eventuelt skulle komme et slikt initiativ, vil byr\u00e5det stille seg positive til et slikt initiativ. Hvis initiativet derimot skal komme fra Bergen kommune, vil det utvilsomt gi forventninger om kommunal finansiering ut over vanlige fastlegeavtaler. Forslagsstillerne har ogs\u00e5 pekt p\u00e5 de kommunale legesentrene hvor det er enklere for kommunen \u00e5 p\u00e5virke tilbudet enn hos n\u00e6ringsdrivende fastleger med vanlige avtaler. Disse legesentrene har imidlertid ogs\u00e5 som hovedoppgave \u00e5 levere vanlige fastlegetjenester til sine listepasienter. De har allerede f\u00e5tt noen tilleggsoppgaver ut over dette, og de kan ikke p\u00e5legges flere uten at det g\u00e5r p\u00e5 bekostning av hovedoppgaven. Byr\u00e5det mener at satsingen p\u00e5 kvinnehelse i kommunehelsetjenesten i hovedsak b\u00f8r skje innenfor fastlegeordningens hovedmodell hvor man beholder samme fastlege over lengre tid. Da vi vet if\u00f8lge forskning at risikoen avtar for \u00e5 bli lagt inn p\u00e5 sykehus eller d\u00f8 parallelt med antallet \u00e5r man beholder samme fastlege. Pasienter som har hatt den samme fastlegen i mer enn 15 \u00e5r, har 25 prosent lavere risiko for \u00e5 d\u00f8 (mortalitet) enn dem med samme fastlege i ett \u00e5r eller mindre. Tilsvarende har pasienter med langvarig forhold til fastlegen sin 28 prosent mindre sannsynlighet for \u00e5 bli akutt innlagt p\u00e5 sykehus og 30 prosent lavere sannsynlighet for \u00e5 opps\u00f8ke legevakt. Dette gjelder for b\u00e5de kvinner og menn. Byr\u00e5det \u00f8nsker et enda mer forskningsbasert kunnskapsgrunnlag innen kvinnehelse, for alt av helsepersonell som samarbeider om et tverrfaglig helsetjenestetilbud for kvinner. Ved \u00e5 f.eks. etablere et behandlings- og kompetansesenter i Bergen innenfor spesialisthelsetjenesten vil man kunne f\u00e5 til en bedre l\u00f8sning enn ved \u00e5 arbeide for en kj\u00f8nnsdelt kommunehelsetjeneste. Christine B. Meyer - Byr\u00e5dsleder Marte Joan Monstad - Byr\u00e5d for eldre, helse og omsorg Dokumentet er godkjent elektronisk. "
}