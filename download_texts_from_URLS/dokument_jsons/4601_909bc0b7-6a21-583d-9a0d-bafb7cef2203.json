{
  "dokument_id": "909bc0b7-6a21-583d-9a0d-bafb7cef2203",
  "doc_type": "case_attachment",
  "kommune": 4601,
  "tittel": "Tilsvar fra s\u00f8ker",
  "url": "https://bergen.kommune.no/politikere-utvalg/api/fil/bk360/10966493/Tilsvar-fra-soker",
  "tekst": "Kommentar til klage p\u00e5 tillatelse til opprettelse av eiendom/matrikkeleining for parsell p\u00e5 gbnr 191/5. Harris Advokatfirma hevder uriktig at oppretting av egen matrikkeleining for parsellen som jeg, Agnar Blindheim, har eid og bebodd i mer enn tretti \u00e5r vil skape ulemper for hovedbruket. Klagen b\u00e6rer preg av at eieren av hovedbruket fremdeles ikke har forsonet seg med den mer enn tretti \u00e5r gamle dommen i lagmannretten der ble sl\u00e5tt fast at jeg er rettmessig eier av parsellen. Opprettelse av eget bruksnummer for min parsell med adresse Dalaveien 120 gir ingen driftsmessige ulemper for eventuell fremtidig landbruksdrift p\u00e5 hovedbruket, men vil gi vesentlige samfunnsmessige fordeler. Samfunnsmessige fordeler for ved vedtaket: i. Offentlige registre (grunnbok, matrikkel, kart m. v. )vil komme i samsvar med de reelle eirforholdene. Dette er en fordel for alle fremtidige eiere av bruket, og vil redusere potensiale for fremtidige nabokonflikter. ii. Kommunen vil kunne innkreve kommunale avgifter for parsellen. iii. Stat og kommune vil kunne kreve formueskatt og eiendomsskatt for matrikkeleininga. iv. Dalaveien 120 vil f\u00e5 renovasjonsl\u00f8sning. Per i dag m\u00e5 husholdningsavfall hentes av familiemedlemmer i nabokommuner. v. B\u00e5de n\u00e5v\u00e6rende og fremtidige eiere av parsellen vil inneha standard dokumentasjon p\u00e5 eiendomsrett og dermed slippe \u00e5 m\u00e5tte legge frem lagmannrettens dom hver gang eier m\u00e5 f\u00f8lge opp forhold ved eiendommen. vi. Opprettelse av ny milj\u00f8vennlig avl\u00f8psl\u00f8sning for Dalaveien 120 i form av minirenseanlegg i stedet for dagens utdaterte l\u00f8sning med spredning til terreng og Dalaelva som hovedbruket har i dag. Ovenfor nevnte fordeler har betydelig samfunnsmessig verdi. Harris Advokatfirma sin p\u00e5stand om at det kun er fordeler av privat karakter er dermed helt feilaktig. Ingen driftsmessige ulemper for eventuell fremtidig landbruk: Det har ikke v\u00e6rt drevet landbruk p\u00e5 g\u00e5rden siden \u00e5ttitallet, og gresset sl\u00e5s i dag av andre. Driftsbygningen har blitt brukt som ureglement\u00e6rt verksted/bilmekke-sted siden g\u00e5rdsdriften ble avviklet for nesten f\u00f8rti \u00e5r siden. I tillegg har anseelige deler av g\u00e5rdens fulldyrka mark blitt lagt under asfalt og blir brukt som oppstillingsplass for gamle rustne containere, bilvrak og annet skrap (jf illustrasjon/kartutsnitt i vedlegg). Harris oppkonstruerer i sin klage diverse urealistike scerarioer hvor hovedbruket i fremtiden istedet vil etablere \u00abmarkedshage\u00bb for gr\u00f8nnsaksdyrking, bes\u00f8ksg\u00e5rd med husdyr samt kulturhistorisk museum med fremvisninger av mitt private hus. Disse, for anledningen oppkonstruerte scenarioene, mangler rot i virkeligheten og Harris har derfor m\u00e5ttet ty til kunstig intelligens (deep fake) for \u00e5 illustrere dem. Harris Advokatfirma sine p\u00e5stander om at hovedbruket vil bli forringet ved opprettelse av matrikkelenhet med g\u00e5rds- og bruksnummer for parsellen min, er helt urimelig. Jeg har i over tretti \u00e5r v\u00e6rt rettmessig eier av parsellen jmfr. Dom. N\u00e5r Harris hevder at eier av hovedbruket vil miste muligeten til \u00e5 drive kulturhistorisk museum med fremvisning av min private bolig til publikum, mangler advokatene grunnleggende forst\u00e5else for eiendomsrett. Jeg har, i motsetning til eier av hovedbruket, ikke forrringet kulturlandskapet og de kulturhistoriske bygningene p\u00e5 parsellen. Tvert imot, s\u00e5 har jeg bevart lemstova mi i opprinnelig stand og arbeider med \u00e5 restaurere den gamle l\u00e5ven med gamle h\u00e5ndverksteknikker, noe som beriker kulturlandskapet for turg\u00e5ere langs den Trondhjemske postvei. Dette har jeg dokumentert bl. a. i den innvilgete jordlovs\u00f8knaden min. Om det en gang i fremtiden skulle komme en eier av g\u00e5rden som faktisk vil drive landbruk, vil dette p\u00e5 ingen m\u00e5te bli hindret av at mitt eierforhold til parsellen f\u00f8res inn i grunnboken med eget matrikkelnummer. Se for \u00f8vrig landbruksavdelingen sin vurdering om at vedtaket ikke medf\u00f8rer noen som helst ulemper for landbruket. Harris problematiserer ogs\u00e5 avstanden mellom hovedbrukets driftsbygningen og huset mitt, og viser til at statsforvalter i annen sak har ment at 30 meters avstand mellom driftsbygning og annet bolighus er for knapt. Avstanden mellom mitt hus og hovedbrukets driftsbygning er omtrent tre ganger s\u00e5 stor som i nevnte sak. Dersom det i fremtiden skulle komme husdyr igjen i det n\u00e5v\u00e6rende bilverkstedet (tidligere brukt som driftsbygning) vil dette v\u00e6re en stor forbedring, og ikke v\u00e6re til sjenanse for beboere i Dalaveien 120. Andre forhold Dersom klager mot formodning skulle mene alvor med sine vyer om \u00e5 starte med landbruk igjen p\u00e5 hovedbruket, b\u00f8r han starte med \u00e5 tilbakef\u00f8re det betydelige arealet langs Dalaelva som eier av hovedbruket har ulovlig omdisponert, lagt under asfalt og n\u00e5 bruker som oppsamlingsplass for utrangerte biler, kontainere og annet skrot jf vedlagte flyfoto. Dette arealet ligger i strandsonen langs Dalaelva og Banntj\u00f8nna og fremst\u00e5r pr i dag som en reell driftsulempe for en fremtidig g\u00e5rdsdrift og en kilde til forurensing av Dalaelva og Banntj\u00f8nna. Med hilsen Agnar Blidnheim Nyborg 07.07.24 Vedlegg 1: Flyfoto "
}