{
  "dokument_id": "ce5faab2-0e48-5173-8450-b5386cf37640",
  "doc_type": "case_attachment",
  "kommune": 4601,
  "tittel": "Fagnotat til bystyresak om ferietilbud for personer med utviklingshemming",
  "url": "https://bergen.kommune.no/politikere-utvalg/api/fil/bk360/11331867/Fagnotat-til-bystyresak-om-ferietilbud-for-personer-med-utviklingshemming",
  "tekst": " Administrasjon - Etat for tjenester til utviklingshemmede BEHO - Kommunaldirekt\u00f8rens stab V\u00e5r referanse: 2024/108914-48 Postboks 7700 Saksbehandler: Olivera Kostovska 5020 BERGEN Dato: 1. oktober 2024 Deres ref.: Fagnotat til bystyresak om ferietilbud for personer med utviklingshemming Innledning: Etat for tjenester til utviklingshemmede (ETTU) viser til bestilling av fagnotat til bystyresak om ferietilbud for personer med utviklingshemming, datert 26. august 2024. Notatet f\u00f8lger her og inneholder etatens evaluering av det eksisterende ferietilbudet og tilskuddsordningen for 2024. Prosess og medvirkning Fagnotatet er utformet i samarbeid med, og p\u00e5 grunnlag av vurderinger av ferietilbudet foretatt av, enhetsledere og r\u00e5dgivere i etat for tjenester til utviklingshemmede. Samarbeidsprosessen med enhetene har bidratt til en helhetlig forst\u00e5else av de n\u00e5v\u00e6rende tilbudene og de begrensninger og muligheter som sees i sammenheng med disse. Evaluering av eksisterende ferietilbud Brukerperspektivet Tilbakemeldinger fra enhetene indikerer at de aller fleste feriekandidatene har opplevd h\u00f8y trivsel ved deltakelse p\u00e5 det eksisterende ferietilbudet. Denne positive opplevelsen kan tilskrives flere faktorer, inkludert godt planlagte aktiviteter som er tilpasset deltakernes behov og interesser, samt et inkluderende milj\u00f8 som fremmer sosialt fellesskap og vennskap. Mange deltakere har gitt utrykk for at reisene gir dem en verdifull pause fra hverdagen, muligheten til arenaskifte, og ikke minst - til \u00e5 knytte nye relasjoner. Det er tydelig at slike ferieopphold ikke bare er en mulighet for rekreasjon, men ogs\u00e5 bidrar til \u00f8kt livskvalitet og personlige mestringsopplevelser for deltakerne. For mange er dette en tid som huskes med glede og som gir positiv energi lenge etter at reisen er avsluttet. Dagens ferietilbud for tjenestemottakere i etaten reiser sp\u00f8rsm\u00e5l om i hvilken grad det er i samsvar med FN-konvensjonen om rettighetene til personer med nedsatt funksjonsevne (CRPD). CRPD forplikter stater til \u00e5 sikre at personer med funksjonsnedsettelser har lik tilgang til fritid, ferie og rekreasjon p\u00e5 lik linje med andre. Bergen kommunes ferietilbud innfrir i h\u00f8y grad f\u00f8ringene i FN-konvensjonen for mange, men flere st\u00e5r, av ulike \u00e5rsaker, utenfor tilbudet. Her inng\u00e5r begrunnelser i form av behov for helsefaglig personell og/eller v\u00e5ken nattevakt under oppholdet \u2013 likeledes tett oppf\u00f8lging, tilretteleggingsbehov og Postadresse: Telefon: 40809901 Postboks 7700, 5020 BERGEN E-post: Kontoradresse: etat.tjenesterutviklingshemmede@bergen.kommune.no Allehelgens gate 2 Internett: www.bergen.kommune.no tilpasninger knyttet til hjelpemidler. Etaten har f\u00e5tt tilbakemeldinger fra tjenestemottakere og p\u00e5r\u00f8rende at ferietilbudet slik framst\u00e5r urimelig og urettferdig. Tjenestemottakerne i ETTU er en mangfoldig gruppe, der de fleste har behov for helse- og omsorgstjenester utf\u00f8rt av kvalifisert helsefaglig personell. Tidligere \u00e5r har vi erfart situasjoner der feriekandidater har m\u00e5ttet sendes hjem p\u00e5 grunn av uforutsette helseutfordringer og tilfeller av risikoatferd. Slike hendelser medf\u00f8rer h\u00f8y risiko ikke bare for feriekandidaten selv, men ogs\u00e5 for personellet, de andre deltakerne og omgivelsene for\u00f8vrig. Tjenestemottakere som av ulike grunner blir sendt hjem underveis i oppholdet, utl\u00f8ser ogs\u00e5 bemannings- og kompetanseutfordringer i tjenesten. Ferieavvikling og bemanning er planlagt med utgangspunkt i tidspunkt for tjenestemottakerens feriereiser og tar ikke h\u00f8yde for at feriedeltakerne f\u00e5r avkortet ferieoppholdet. I slike tilfeller tvinges etaten til bruk av ekstravakter og overtid \u2013 og i verste fall tilbakekallinger av personell fra ferie. Vurderinger om deltagelse p\u00e5 feriereiser Kommunen har et ansvar for \u00e5 f\u00f8lge Helsepersonellovens form\u00e5lsparagraf \u00a7 1, som sier: \u00abLovens form\u00e5l er \u00e5 bidra til sikkerhet for pasienter og kvalitet i helse- og omsorgstjenesten samt tillit til helsepersonell og helse- og omsorgstjenesten\u00bb. Dette understreker viktigheten av \u00e5 ivareta pasientsikkerheten, sikre kvalitet i tjenestene og opprettholde tilliten til helsepersonell. I tr\u00e5d med denne loven har helsepersonell ogs\u00e5 ansvar for \u00e5 opptre faglig forsvarlig b\u00e5de i den daglige oppf\u00f8lgingen av tjenestemottakere og i vurderingen av hvem som kan delta p\u00e5 feriereiser. Ferieoppholdene er rettet mot voksne med utviklingshemming uten behov for helsefaglig oppf\u00f8lging, tett bistand, og/eller v\u00e5ken nattevakt under oppholdet. Tilbudet er ikke ment for personer som trenger d\u00f8gnkontinuerlig bistand. Vurderingen av hvem som kan delta p\u00e5 disse feriereisene gj\u00f8res av helsepersonell i etaten som har god kjennskap til tjenestemottakerne. Mange av tjenestemottakerne har vedtak som tilsier behov for daglig eller d\u00f8gnkontinuerlig bistand. Vurderingsoppgaven er s\u00e6rlig krevende ved lengre ferieopphold som her varer i opptil 12 dager. I vurderingsprosessen kan helsepersonell st\u00e5 overfor utfordrende dilemmaer, der \u00f8nsket om \u00e5 gi tjenestemottakere et ferieopphold kommer i konflikt med kravet om faglig forsvarlighet. I noen tilfeller, av hensyn til sikkerheten, m\u00e5 helsepersonell frar\u00e5de enkelte tjenestemottakere \u00e5 delta p\u00e5 grunn av deres bistandsbehov. Dette kan skape utfordringer i relasjonen mellom helsepersonell, tjenestemottakere og deres p\u00e5r\u00f8rende, og medf\u00f8re belastninger for alle parter. N\u00e5r \u00f8nsket om \u00e5 gi et etterlengtet ferieopphold st\u00e5r i konflikt med forsvarlighetskravet, opplever helsepersonell at det kan skade relasjonene til tjenestemottakere og p\u00e5r\u00f8rende. Gode relasjoner til tjenestemottakere og p\u00e5r\u00f8rende er viktig i alt arbeidet v\u00e5re ansatte gj\u00f8r p\u00e5 tjenesteomr\u00e5det, og slike belastninger kan f\u00e5 alvorlige konsekvenser for tilliten og samarbeidet som er n\u00f8dvendig i det daglige tjenestearbeidet. Utviklingshemmede er en heterogen gruppe med varierende bistandsbehov som kan endre seg over tid. Dette gj\u00f8r at helsepersonell m\u00e5 foreta grundige og \u00e5rlige vurderinger for \u00e5 sikre at tjenestemottakerne tilbys et forsvarlig ferieopphold. \u00c5rlig kreves det betydelige ressurser fra etaten for \u00e5 gjennomf\u00f8re vurderingene. Prim\u00e6rkontakter, avdelingsledere, enhetsledere, tjenestekoordinatorer, saksbehandlere i forvaltningen, r\u00e5dgivere i administrasjonen, og etatsdirekt\u00f8ren er alle involvert i dette omfattende arbeidet. Samlet utgj\u00f8r dette et betydelig merarbeid for flere hundre ansatte. Side 2 av 5 Begrensninger basert p\u00e5 funksjonsniv\u00e5 Dagens ferietilbud er i stor grad begrenset til tjenestemottakere som i noen grad kan klare seg selv under ferieoppholdet og er uten behov for helsepersonell og/eller v\u00e5ken nattevakt i denne perioden. Dette utelukker en betydelig del av de voksne tjenestemottakerne med mer omfattende bistandsbehov. Denne avgrensningen st\u00e5r i direkte motstrid til CRPD, som understreker at rettigheter ikke skal begrenses av en persons funksjonsniv\u00e5. For de fleste tjenestemottakerne vil derfor det n\u00e5v\u00e6rende ferietilbudet v\u00e6re utilgjengelig og dermed i strid med f\u00f8ringene i FN-konvensjonen. Etaten er oppmerksom p\u00e5 at FN-konvensjonens ideologi p\u00e5 omr\u00e5det ikke er forankret som rettskrav i helselovverket. Kommunens ferietilbud er heller ikke et lovp\u00e5lagt tjenestetilbud etter helse- og omsorgstjenesteloven. Manglende helsepersonell gir faglige og \u00f8konomiske konsekvenser Det vises i denne forbindelse til NOU 2023:4 \u00abTid for handling\u00bb som redegj\u00f8r for den store bemanningskrisen i helsesektoren. Det understrekes at Etat for tjenester til utviklingshemmede har kritisk mangel p\u00e5 helsepersonell med n\u00e6r 300 ledige stillinger som vi aktivt, og gjennom flere utlysninger, pr\u00f8ver \u00e5 f\u00e5 fylt. Om Bergen kommune skal ha ansvar for \u00e5 sikre et ferietilbud tilgjengelig for alle, inkludert de med mer omfattende bistandsbehov, er det n\u00f8dvendig \u00e5 ha tilstrekkelig helsepersonell tilgjengelig p\u00e5 feriestedet. Dersom helsepersonell tas ut av tjenestene for \u00e5 f\u00f8lge med p\u00e5 ferie, skaper det betydelige utfordringer i det \u00e5 opprettholde lovp\u00e5lagte tjenester til dem som ikke deltar p\u00e5 ferietilbudet. Dette vil igjen medf\u00f8re \u00f8konomiske belastninger p\u00e5 etaten gjennom \u00f8kt bruk av overtid, og svekke en faglig forsvarlig tjenesteut\u00f8velse i feriefasen. Tjenestestedene er allerede under press med begrensede faglige og \u00f8konomiske ressurser. Enhver omdisponering av helsepersonell vil derfor f\u00f8re til redusert tjenestekvalitet, \u00f8kt behov for vikarer og \u00f8kte kostnader. Med denne situasjonen m\u00e5 alt tilgjengelig helsepersonell prioriteres til de lovp\u00e5lagte tjenestene. Oppsummering Om vi skal sikre likhet i tilbudet om ferie for de voksne i m\u00e5lgruppen mener etaten at kommunen m\u00e5 vurdere dagens ferietilbud n\u00f8ye. Det er ikke mulig for etaten \u00e5 avse n\u00f8dvendig helsepersonell med p\u00e5 feriereisene om lovp\u00e5lagte tjenester skal kunne gis alle dem som ikke deltar p\u00e5 feriereisene. Alternativt m\u00e5 kommunen innf\u00f8re en ordning der helsetjenestene ikke st\u00e5r ansvarlig for organisering og administrering av tilbudet \u2013 eller for feriekandidatenes liv og helse under oppholdet. Evaluering av \u00e5rets gjennomf\u00f8ring \u00c5rets ferietilbud ble preget av en lovp\u00e5lagt og tidkrevende anbudsprosess v\u00e5ren 2024, med forsinkede beslutninger. Dette fikk konsekvenser for organisering og gjennomf\u00f8ring i 2024 og nedenfor oppsummeres etatens viktigste erfaringer: 1. Sene beslutningsprosesser skapte usikkerhet: At avgj\u00f8relser om deltakelse p\u00e5 sommerleiren ble tatt sent, skapte usikkerhet b\u00e5de for ansatte, tjenestemottakere og deres p\u00e5r\u00f8rende. Dette har f\u00f8rt til at mange ikke har hatt tilstrekkelig tid til \u00e5 planlegge og forberede seg p\u00e5 en adekvat m\u00e5te. Dette medf\u00f8rte ogs\u00e5 ekstra arbeid for ansatte i tjenesten som m\u00e5tte h\u00e5ndtere mange henvendelser \u2013 og raskt skulle gj\u00f8re tjenestemottakere klar for reise. 2. Begrensninger i deltakelse: Sommerens tilbud p\u00e5 B\u00f8mlo var, som tidligere, begrenset til tjenestemottakere som innfrir krav satt i gjeldende kriterier. Etter at byr\u00e5den besluttet \u00e5 sende helsepersonell til B\u00f8mlo ble tilbudet gjort tilgjengelig for Side 3 av 5 flere deltakere. Den sene beslutningen f\u00f8rte imidlertid til tilsvarende sen informasjon ut til m\u00e5lgruppen og resulterte i at flere, som kunne hatt nytte av tilbudet, ikke fikk delta. 3. Behov for tidligere planlegging: Feriefasen 2024 var spesiell med tanke p\u00e5 krav om anbudsprosess og utlysning av ferieordningen. Etaten vil understreke betydningen av tidlig planlegging og at endringer p\u00e5 deltagelser ikke foretas for sent, og absolutt ikke s\u00e5 seint som i \u00e5r. Gjennom evalueringen av \u00e5rets tilbud ble det ogs\u00e5 stilt sp\u00f8rsm\u00e5l ved om ikke B\u00f8mlo som privat akt\u00f8r burde st\u00e5 ansvarlig for \u00e5 rekruttere helsepersonell selv om de mener det n\u00f8dvendig, i stedet for \u00e5 belaste Bergen kommune med slik anskaffelse. Evaluering av \u00e5rets individuelle ferietilskuddsordning Innf\u00f8ringen av den individuelle tilskuddsordningen for 2024 er blitt godt mottatt og oppleves \u00e5 bidra til st\u00f8rre grad av likhet blant m\u00e5lgruppen i mulighet for deltakelse p\u00e5 feriereiser og -aktiviteter. Etaten anbefaler derfor den individuelle tilskuddsordningen videref\u00f8rt. S\u00f8knadsfrist: S\u00f8knadsfristen b\u00f8r settes utenfor fellesferien, da det var utfordrende \u00e5 h\u00e5ndtere alle s\u00f8knadene samtidig med andre oppgaver. Forvaltningen i Etat for tjenester til utviklingshemmede foresl\u00e5r at behandling av fremtidige feriemidler avsluttes innen 1. mai, med en s\u00f8knadsfrist p\u00e5 14 dager, for eksempel 20. Mars. S\u00f8knadsskjema: S\u00f8knadsskjemaet m\u00e5 forbedres for \u00e5 unng\u00e5 behov for oppklaringer. Flere s\u00f8knader var ufullstendige grunnet manglende mulighet for utfyllende opplysninger, noe som f\u00f8rte til ekstraarbeid for saksbehandlere. Det er viktig at feriemidler og feriereiser ses i sammenheng, og at innvilgelse av feriereiser er avklart f\u00f8r fristen for feriemiddels\u00f8knader. \u00d8konomiske konsekvenser Etat for tjenester til utviklingshemmede har et stramt budsjett og avkreves vanskelige prioriteringer. Det m\u00e5 derfor vurderes om det er \u00f8konomisk forsvarlig \u00e5 gjennomf\u00f8re feriereiser for utviklingshemmede. Selv om slike reiser har stor verdi for deltakernes livskvalitet, m\u00e5 de kommunale kostnadene veies opp mot andre lovp\u00e5lagte tjenester. Det kan v\u00e6re n\u00f8dvendig \u00e5 utforske alternative finansieringskilder, som statlige tilskudd, samarbeid med frivillige organisasjoner, eller ekstra brukerfinansiering. Dersom midler ikke er tilstrekkelig tilgjengelig, kan det v\u00e6re aktuelt \u00e5 redusere omfanget av feriereisene, redusere antall d\u00f8gn eller prioritere andre tiltak som gir st\u00f8rre nytte for hele m\u00e5lgruppen. Slik dagens ordning er lagt opp, er det kun tilpasset et smalt spekter av brukergruppen. Etatens faglige anbefalinger Den individuelle tilskuddsordning opplevdes i 2024 \u00e5 gi deltakerne fleksibilitet til \u00e5 skreddersy ferien etter egne preferanser som destinasjon, reisef\u00f8lge og varighet. Dette opplever etaten, ved en videref\u00f8ring, \u00e5 \u00f8ke b\u00e5de tilfredsheten og fleksibiliteten for mange i m\u00e5lgruppen. Ved \u00e5 innf\u00f8re en varig individuell tilskuddsordning, reduseres behovet for \u00e5 hente helsepersonell ut av kommunale tjenester i sommersesongen, noe som opprettholder Side 4 av 5 kvaliteten og pasientsikkerheten i de kommunale tjenestene. Dette er av overordnet betydning for etaten. Om feriedeltakerne skal f\u00e5 mulighet til \u00e5 opprettholde, og etablere nye, relasjoner ser etaten at dette trolig bare kan oppn\u00e5s gjennom en videref\u00f8ring av den eksisterende ferieordningen. Etaten understreker dog at videref\u00f8ringen ogs\u00e5 innbefatter videref\u00f8ring av det omfattende merarbeidet som f\u00f8lger av modellen for etaten. P\u00e5 dette grunnlag mener etaten at en varig ferieordning for voksne personer med utviklingshemming best ivaretas gjennom en individbasert tilskuddsordning \u2013 eventuelt i kombinasjon med den eksisterende ferieordningen. Etatens forslag tar sikte p\u00e5 \u00e5 balansere kvalitet, tilgjengelighet og \u00f8konomiske hensyn, og har fokus p\u00e5 et b\u00e6rekraftig tilbud. Det legges ogs\u00e5 vekt p\u00e5 de \u00f8konomiske rekrutterings- og milj\u00f8messige konsekvensene, sett i lys av dagens stramme budsjettrammer og kommunens klimam\u00e5l. Med hilsen Administrasjon - Etat for tjenester til utviklingshemmede Olivera Kostovska - etatsdirekt\u00f8r Dokumentet er godkjent elektronisk. Side 5 av 5 "
}