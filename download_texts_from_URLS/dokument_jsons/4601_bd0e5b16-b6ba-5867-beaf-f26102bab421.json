{
  "dokument_id": "bd0e5b16-b6ba-5867-beaf-f26102bab421",
  "doc_type": "case_attachment",
  "kommune": 4601,
  "tittel": "H\u00f8ringsuttalelse til melding om permanent senking av Skulstadvatnet",
  "url": "https://bergen.kommune.no/politikere-utvalg/api/fil/bk360/10580830/Horingsuttalelse-til-melding-om-permanent-senking-av-Skulstadvatnet",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/86465-2 H\u00f8ringsuttalelse til melding om permanent senking av Skulstadvatnet Hva saken gjelder: Eviny Fornybar AS \u00f8nsker \u00e5 varig senke h\u00f8yeste regulerte vannstand (HRV) i Skulstadvatnet i Bergen kommune med 2 meter. NVE skal vurdere om tiltaket kan v\u00e6re til nevneverdig skade eller ulempe for allmenne interesser, slik at det oppst\u00e5r konsesjonsplikt etter vannressursloven. NVE har sendt meldingen p\u00e5 begrenset h\u00f8ring til Bergen kommune, Vestland fylkeskommune og Statsforvalteren i Vestland. H\u00f8ringsfrist: 04.07.2024 Innspill fra fagetat: Plan- og bygningsetaten, Bymilj\u00f8etaten og Byantikvaren har vurdert meldingen og deres vurderinger er gjengitt i h\u00f8ringsuttalelsen. Byr\u00e5dens vurdering og forslag til h\u00f8ringsuttalelse: Bergen kommune har vurdert Evinys melding om permanent senking av Skulstadvatnet. Under er en oversikt over identifiserte, allmenne interesser i tiltaksomr\u00e5det som kommunen mener kan v\u00e6re relevante for NVEs vurdering av konsesjonsplikt for tiltaket. Planstatus Skulstadvatnet ligger innenfor landbruks-, natur- og friluftsomr\u00e5de (LNF) i kommuneplanens arealdel KPA2108. Selve vannet er, i likhet med andre vann, avsatt til Friluftsomr\u00e5de. Vannet er markert med b\u00e5ndleggingssone H740 og er b\u00e5ndlagt etter vassdragsloven. I nord\u00f8st er vannet ber\u00f8rt av hensynssone H310: Aktsomhetsomr\u00e5der for steinsprang, jord- og flomskred og sn\u00f8skred. Kulturminne Dammen i Skulstadvatnet vurderes som et teknisk kulturminne. Dammen ble opprinnelig bygget rundt 1885 som en murdam med torvtetting. Under ombygging til gravitasjonsdam p\u00e5 1960-tallet, ble torvtettingen i dammen fjernet, tverrsnittet utvidet med nedstr\u00f8ms p\u00e5bygging av stein, og damkronen ble forh\u00f8yet med p\u00e5st\u00f8p av betong. Damanlegget har v\u00e6rt et viktig premiss for industri- og stedsutvikling i Trengereid. Fallrettene i Skulstadvassdraget la grunnlaget for etablering av Trengereid Fabrikker i 1895. Tekniske kulturminner forteller om utviklingen av kraft- og vannforsyning, avl\u00f8p og kommunikasjon. P\u00e5 grunn av erkjent verneverdi er tekniske kulturminner i Bergen definert som et eget tema i Kulturmilj\u00f8plan for Bergen \u00abIdentitet med s\u00e6rpreg\u00bb: https://www.bergen.kommune.no/hvaskjer/tema/kulturmiljoplan-for-bergen/tema-i- kulturmiljoplanen/tekniske-kulturminner 1 Damanlegget i Skulstadvatnet er omtalt i Byantikvarens kulturminnegrunnlag for Trengereid (Byantikvaren 2019): https://www.bergen.kommune.no/hvaskjer/tema/kulturminner-i- bergen/skriftserie-og-publikasjoner/kulturminnegrunnlag/kulturminnegrunnlag-deler-av- trengereid-risnes-mm Naturmangfold og friluftsliv Siden innsj\u00f8en er et magasin for Eviny i dag varierer vannstanden allerede gjennom \u00e5ret. Det er gjort f\u00e5 registreringer av viktig naturmangfold i selve Skulstadvatnet. Det er en \u00f8rretbestand i vannet, men den vil trolig i liten grad bli p\u00e5virket at en vannstandssenking p\u00e5 2 meter. Etter vannforskriften blir innsj\u00f8en kategorisert som en sterkt modifisert vannforekomst (SMVF) som f\u00f8lge av vannstandsvariasjon. Omr\u00e5det rundt Skulstadvatnet er ellers mye brukt til friluftsliv, bl.a. g\u00e5r turen til Hananipa forbi omr\u00e5det. Omr\u00e5det er totalt sett et sv\u00e6rt viktig friluftsomr\u00e5de, men det vurderes at friluftslivet i begrenset grad vil bli p\u00e5virket siden innsj\u00f8en ogs\u00e5 i dag har vannstandsvariasjoner. En permanent senking av vannstanden med 2 meter vil gi en eksponert strandsone uten vegetasjon i starten. Med \u00e5rene vil den sonen bli redusert som f\u00f8lge av naturlig etablering av vegetasjon. Dette vil ta tid siden Skulstadvatnet ligger i et fjellomr\u00e5de p\u00e5 i underkant av 400 moh og her vokser vegetasjonen relativt seint. I forbindelse med tiltaket b\u00f8r aktuelle milj\u00f8tiltak vurderes gjennomf\u00f8rt, for eksempel tiltak som utfisking av \u00f8rretbestanden i vannet. Det er ogs\u00e5 \u00f8nskelig at det informeres godt ved gjennomf\u00f8ring og etter tiltaket, f.eks. med til skilting som opplyser om at vegetasjonen her vil vokse til naturlig etter hvert. Bergen kommune har ingen merknader til meldingen utover dette. Vedtakskompetanse: Byr\u00e5dets fullmakter \u00a7 6, vedtatt av bystyret 16.12.2020 i sak 378/20: H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. Forretningsutvalget kan p\u00e5 vegne av bystyret avgj\u00f8re hvorvidt en h\u00f8ringsuttalelse inneholder prinsipielle avveininger og m\u00e5 fremsendes til behandling i bystyret. Forretningsutvalget behandlet saken i m\u00f8tet 04.06.2024 sak 206/24 og fattet f\u00f8lgende vedtak: 2. Byr\u00e5det avgir eventuelt h\u00f8ringssvar til \u00abH\u00f8ring av foresp\u00f8rsel om \u00e5 permanent senke vannstanden i Skulstadvatnet i Bergen kommune, Vestland fylke\u00bb p\u00e5 vegne av Bergen kommune. Byr\u00e5d byutvikling innstiller til byr\u00e5det \u00e5 fatte f\u00f8lgende vedtak: Byr\u00e5det avgir h\u00f8ringsuttalelse til \u00abH\u00f8ring av foresp\u00f8rsel om \u00e5 permanent senke vannstanden i Skulstadvatnet\u00bb slik den fremkommer av byr\u00e5dens forslag. Dato: 25. juni 2024 Christine Kahrs Byr\u00e5d for byutvikling Dokumentet er godkjent elektronisk. 2 Vedlegg: - H\u00f8ring av foresp\u00f8rsel om \u00e5 permanent senke vannstanden i Skulstadvatnet i Bergen kommune, Vestland fylke. - S\u00f8knad om varig senking av HRV- magasin Skulstadvatnet i 061.3B-061.3C-061.3D Skulstadvassdraget, Bergen kommune 3 "
}