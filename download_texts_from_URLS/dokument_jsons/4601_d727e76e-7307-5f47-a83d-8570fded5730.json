{
  "dokument_id": "d727e76e-7307-5f47-a83d-8570fded5730",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Johanna K. S. Fond (A) og Eduardo Andersen (A) om leksefrie skoler",
  "url": "https://bergen.kommune.no/politikere-utvalg/api/fil/bk360/10115402/Svar-pa-representantforslag-fra-Johanna-K-S-Fond-A-og-Eduardo-Andersen-A-om-leksefrie-skoler",
  "tekst": " Seksjon for strategi, utvikling og utredning (SUU) Til Intern korrespondanse Bystyrets kontor V\u00e5r referanse: 2024/42989-4 Saksbehandler: Sara Br\u00fcgger Helgesen Fra Dato: 19. juni 2024 Byr\u00e5d for barnehage og skole Svar p\u00e5 representantforslag fra Johanna K. S. Fond (A) og Eduardo Andersen (A) om leksefrie skoler Forretningsutvalget har i m\u00f8te 19. mars 2024 i sak 106/24 fattet f\u00f8lgende vedtak: 1. Representantforslag fra Johanna K. S. Fond (A) og Eduardo Andersen (A) om leksefrie skoler, oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 4.9.24. 3. Utvalg for barnehage, skole og idrett avgir innstilling i saken. Representantene Johanna K. S. Fond (A) og Eduardo Andersen (A) har fremmet f\u00f8lgende representantforslag: De siste \u00e5rene er det forsket en del p\u00e5 l\u00e6ringseffekten av lekser i norske skoler. Da Trondheim pr\u00f8vde ut leksefrie skoler sto Institutt for pedagogikk og livslang l\u00e6ring ved NTNU for evalueringen av fors\u00f8ket. Forskerne ved NTNU fant at 90 prosent av barna p\u00e5 skoler med leksefri opplevde \u00e5 f\u00e5 mer tid til samv\u00e6r med familie og venner. De opplevde ogs\u00e5 et lavere konfliktniv\u00e5 i familien, og det gjorde ogs\u00e5 halvparten av de spurte foreldrene. Over 80 prosent av elevene som deltok i pr\u00f8veprosjektet svarte at de blir lei av skolen p\u00e5 grunn av lekser og mindre halvparten av l\u00e6rerne mente at lekser gjorde elevene mer interessert i skolearbeidet. Nesten 80 prosent av foreldrene og 90 prosent av l\u00e6rerne mente at det f\u00f8rst og fremst er tradisjon i norsk skole som tilsier at elever b\u00f8r f\u00e5 lekser. En av skolens oppgaver er \u00e5 redusere sosiale forskjeller i samfunnet. Et klart flertall av foreldrene som deltok i pr\u00f8veprosjektet mente at lekser f\u00f8rer til st\u00f8rre forskjeller mellom barn av foreldre med ulik utdanningsbakgrunn. Kun 39 prosent av l\u00e6rerne mente det samme. Lekser b\u00f8r v\u00e6re repetisjon av kjent stoff. Likevel svarte 95 prosent av elevene at de fikk hjelp hjemme til \u00e5 gj\u00f8re lekser i norsk og matematikk. Den Australske skoleforskeren John Hattie viser til 161 studier som konkluderer med at lekser har liten eller ingen effekt p\u00e5 l\u00e6ring, og aller minst i barneskolen. I litteraturgjennomgangen om forskning p\u00e5 lekser fra Utdanningsdirektoratet i 2021 vises det heller ikke til studier som kan dokumentere sterk sammenheng mellom lekser og elevers l\u00e6ring. Der st\u00e5r det blant annet at det for Norges del ikke er en tydelig sammenheng mellom tiden elevene bruker p\u00e5 lekser og deres resultater i matematikk if\u00f8lge PISA-unders\u00f8kelsen. Forskning viser heller ingen tydelig sammenheng mellom lekser og utvikling av gode arbeidsvaner hos elever. Harris Cooper med flere viser i sin forskningsoppsummering at lekser like gjerne kan f\u00f8re til utvikling av d\u00e5rlige som gode arbeidsvaner hos elever. Forslag til vedtak: 1. Bystyret ber byr\u00e5det iverksette et pr\u00f8veprosjekt med leksefrie barne- og ungdomsskoler i Bergen 2. Bystyret ber byr\u00e5det sikre en grundig evaluering av pr\u00f8veprosjektet. Byr\u00e5dets vurdering av representantforslaget: Lekser i skolen er et omr\u00e5de preget av jevnlig debatt, og byr\u00e5det har stor forst\u00e5else for at det er ulike meninger blant elever, foreldre og l\u00e6rere n\u00e5r det gjelder lekser. Det finnes ikke et fasitsvar p\u00e5 om lekser er bra eller ikke for elevene, eller hvilke typer lekser som er best for \u00e5 bidra til elevenes l\u00e6ring. Det er ingen krav, verken nasjonalt eller i Bergen kommune, om at skolen skal gi elevene lekser. Det er viktig at n\u00e5r skolen velger \u00e5 bruke lekser, m\u00e5 leksene sees i sammenheng med elevenes l\u00e6ring og arbeidet med l\u00e6replanene. Kunnskap om lekser i skolen Lekser defineres av Cooper, Robinson og Patall (2006)1 som oppgaver elevene er p\u00e5lagt \u00e5 gj\u00f8re utenom selve skoletiden. Forskningen som er gjort p\u00e5 lekser i skolen gir ulike svar n\u00e5r det kommer til effekten av lekser. Noen studier konkluderer med at lekser bidrar til \u00f8kt l\u00e6ring og gode arbeidsvaner, mens andre mener det har mindre effekt. Samtidig diskuteres det hvilke andre effekter lekser kan gi, og som b\u00f8r vektlegges, n\u00e5r en unders\u00f8ker effekten av lekser. For eksempel kan lekser ogs\u00e5 p\u00e5virke elevenes motivasjon, samarbeid mellom hjem-skole, eller sosial ulikhet. Evalueringen av leksefri i Trondheim kommune, som representantene viser til, baserte seg i stor grad p\u00e5 surveysp\u00f8rsm\u00e5l besvart av elever, foreldre og l\u00e6rere, grunnet restriksjoner i forbindelse med koronapandemien. Evalueringen er derfor begrenset til \u00e5 si noe om disse gruppene sine erfaringer med og holdninger til lekser. Flertallet av l\u00e6rerne i prosjektet mente lekser er n\u00f8dvendig for at elevene skal komme gjennom alt de skal l\u00e6re p\u00e5 skolen. Til sammenligning mente 43% av foreldrene det samme. De fleste elevene (64%) mente at barn blir flinkere p\u00e5 skolen n\u00e5r de har lekser, men samtidig uttrykte 84% av elevene at de blir lei skolen p\u00e5 grunn av leksene. Samlet sett viste resultatene at svarene i stor grad spriker, og det er ikke mulig \u00e5 hente noen konklusjon fra evalueringen om at lekser er bra eller ikke for elever. Rapporten bidrar imidlertid til \u00e5 gi et interessant innblikk i elever, foreldre og l\u00e6reres syn p\u00e5 lekser i skolen, p\u00e5 ulike faktorer som elevenes fritid og sosiale relasjoner, samt samarbeidet mellom hjem og skole. Utdanningsdirektoratet har laget en litteraturgjennomgang av forskning p\u00e5 lekser. Her presenterer de noen hovedtrekk fra den forskningen som finnes om lekser i skolen. Blant annet finner de at elever l\u00e6rer best n\u00e5r de f\u00e5r lekser som vekker deres interesse og n\u00e5r de vet hva de skal l\u00e6re. De finner ogs\u00e5 at st\u00f8tte fra foreldre i noen fag kan bidra til bedre leksevaner, mens i fag som matematikk kan det f\u00f8re til konflikter mellom elev og foresatte. Det kommer ogs\u00e5 frem av gjennomgangen at elever p\u00e5 ungdomstrinnet og videreg\u00e5ende skole l\u00e6rer mer av lekser enn elever p\u00e5 barneskolen. Elever med lav sosio\u00f8konomisk bakgrunn l\u00e6rer ikke like mye gjennom lekser som andre elever. 1 Cooper, H., Robinson, J. C., & Patall, E. A. (2006). Does Homework Improve Academic Achievement? A Synthesis of Research, 1987\u20132003. Review of Educational Research, 76(1), 1-62. https://doi.org/10.3102/00346543076001001 Det er ogs\u00e5 laget en forskningsoversikt av effekten av lekser p\u00e5 Utdanningsforskning.no, der det blir konkludert med at forskning p\u00e5 lekser ikke gir et entydig svar p\u00e5 i hvilken grad lekser p\u00e5virker barns l\u00e6ring. Det konkluderes med at temaet er komplekst, og effekten er avhengig av en rekke ulike faktorer. Derfor anbefales det at skolen og l\u00e6rerne reflekterer rundt bruken av lekser \u2013 som hvorfor leksene gis, hvor mye lekser som gis, og hvordan leksene skal utformes. I sin analyse av meta-studier unders\u00f8ker John Hattie (2009)2 blant annet effekten av lekser p\u00e5 elevers l\u00e6ring og prestasjoner. Blant de fem meta-analysene som omhandler lekser, finner Hattie at den gjennomsnittlige effekten av lekser er positiv, og \u00f8ker elevers prestasjoner. Samtidig er effekten svak sammenlignet med andre indikatorer som p\u00e5virker elevers l\u00e6ring og prestasjoner. Det er ogs\u00e5 viktig \u00e5 p\u00e5peke at effekten av lekser er betydelig st\u00f8rre for elever p\u00e5 ungdomstrinnet, der den if\u00f8lge Hattie er over gjennomsnittet for indikatorer som p\u00e5virker elevers l\u00e6ring og prestasjon. Med andre ord viser Hatties analyse at lekser har en positiv effekt, men at det er flere andre tiltak i skolen som har st\u00f8rre effekt, og at effekten i stor grad avhenger av elevenes alder. I forskningsoppsummeringene omtalt over kommer det ogs\u00e5 tydelig frem at effekten av lekser varierer avhengig av faktorer som hvilke typer lekser som gis, hvor mye lekser som gis, i hvilket fag leksene gis, og i hvilken grad l\u00e6rere og foreldre engasjerer seg i elevenes lekser. For eksempel antyder forskningen at effekten av lekser blir mindre jo lengre tid elevene bruker p\u00e5 lekser. Med andre ord fungerer lekser bedre n\u00e5r elevene ikke m\u00e5 bruke for lang tid p\u00e5 \u00e5 gj\u00f8re dem. For at lekser skal ha en positiv effekt er det avhengig av at l\u00e6rerne har en plan for og f\u00f8lger opp elevenes lekser. Effekten av lekser diskuteres ogs\u00e5 i ekspertgrupperapporten \u00abEt jevnere utdanningsl\u00f8p\u00bb. Her trekkes det frem forskning som kan tyde p\u00e5 at det er en sammenheng mellom elevers sosiale bakgrunn og faglig utbytte av lekser. Det er f\u00e5 studier av h\u00f8y kvalitet som unders\u00f8ker effekten av lekser p\u00e5 sosial ulikhet, men mye tyder likevel p\u00e5 at lekser kun forbedrer prestasjonene til elever med h\u00f8yt utdannede foreldre. Med andre ord er det de allerede skoleflinke elevene som gjerne har st\u00f8rst utbytte av lekser. Et tiltak som kan bidra til \u00e5 redusere effekten av sosial bakgrunn er leksehjelpsordninger. Likevel viser forskning at det er utfordrende \u00e5 skape leksehjelpsordninger som er sosialt utjevnende, og som fungerer godt for de svakeste elevene. Det er gjerne de mest ressurssterke elevene som har st\u00f8rst utbytte av leksehjelp. Noen studier viser ogs\u00e5 til at hjelp med leksene hjemme kan ha en negativ sammenheng med elevenes resultater, dersom foreldre ikke er i stand til \u00e5 gi elevene gode forklaringer. Ekspertgruppen om barn i fattige familier har lagt frem rapporten \u00abEn barndom for livet \u2013 \u00d8kt tilh\u00f8righet, mestring og l\u00e6ring for barn i fattige familier\u00bb, som har v\u00e6rt p\u00e5 h\u00f8ring og n\u00e5 er under behandling. I rapporten omtales blant annet investeringshypotesen, som handler om at foreldre investerer i ulik grad i barns utvikling, helse og kunnskap, og at foreldre med lavere inntekt har d\u00e5rligere forutsetninger for \u00e5 investere tid og penger i sine barn. I dette nevnes lekser som en av faktorene som kan bidra til \u00e5 skape st\u00f8rre ulikhet mellom barn. Ressurssvake foreldre har ofte d\u00e5rligere forutsetninger til \u00e5 hjelpe barna med lekser. I tillegg kan faktorer som d\u00e5rlig plass til \u00e5 gj\u00f8re leksene hjemme bidra til ulike forutsetninger n\u00e5r det kommer til lekser. Gratis leksehjelp nevnes derfor som et tilbud som kan bidra til \u00e5 utjevne sosiale forskjeller mellom barn. Siden det finnes ulike faktorer som avgj\u00f8r om lekser er positivt eller negativt for elevenes l\u00e6ring, er det ikke mulig \u00e5 komme med et fasitsvar p\u00e5 hva som fungerer best. Det forskningen er tydelig p\u00e5, er at om lekser er bra for elever eller ikke kommer an p\u00e5 faktorer som hvor mye lekser som gis, hvilke typer lekser som gis, og hvor involvert l\u00e6reren er i elevenes leksearbeid. 2 Hattie, J. (2009). Visible learning. A synthesis of over 800 metaanalyses relating to achievement. Routledge. Lekser og leksehjelp i Bergen kommune Etter det byr\u00e5dsavdeling for barnehage og skole kjenner til er det ingen skoler som praktiserer en skolehverdag helt uten lekser i Bergen kommune i dag. M\u00f8hlenpris skole har tidligere blitt beskrevet som en leksefri skole, men den beskrivelsen er noe misvisende. P\u00e5 M\u00f8hlenpris skole f\u00e5r elevene gjort mesteparten av leksene p\u00e5 leksehjelpstilbudet p\u00e5 skolen, mens elevene m\u00e5 gj\u00f8re resten av leksene hjemme dersom de ikke rekker \u00e5 bli ferdig der. S\u00e6len skole har tidligere hatt et prosjekt der de pr\u00f8vde ut leksefri skole, men praktiserer n\u00e5 med lekser knyttet til utvikling av elevenes leseferdigheter. Det bestemmes lokalt p\u00e5 skolene hvordan lekser skal benyttes for \u00e5 st\u00f8tte elevenes l\u00e6ring. Det er i leksearbeidet, som i l\u00e6ringsarbeidet ellers p\u00e5 skolen, n\u00f8dvendig \u00e5 gj\u00f8re tilpasninger for \u00e5 legge til rette for elevers behov. Etat for skole opplever ikke p\u00e5gang og mange henvendelser fra skoler og foresatte for \u00e5 fjerne lekser. Mange foresatte peker p\u00e5 at lekser er en fin og nyttig arena for \u00e5 f\u00f8lge med p\u00e5 barnas l\u00e6ring og utvikling, og i prosjekter hvor man har tatt bort lekser, har mange foresatte pekt p\u00e5 at dette skaper st\u00f8rre avstand til, og derfor mindre innsikt i, barnets skolearbeid. Samtidig vet vi at det for enkelte elever og foresatte kan oppst\u00e5 utfordrende situasjoner rundt leksearbeid hjemme. Det er derfor spesielt viktig at foresatte som opplever slike utfordringer tar kontakt med kontaktl\u00e6rer for tilpasninger for sitt barn. Lekser er ment \u00e5 v\u00e6re, og kan fungere som l\u00e6ring gjennom repetisjon, forberedelse til stoff som skal gjennomg\u00e5s p\u00e5 skolen, og trening p\u00e5 og automatisering av grunnleggende ferdigheter. Kommunen er forpliktet til \u00e5 tilby gratis leksehjelp i grunnskolen, i henhold til Oppl\u00e6ringslova \u00a7 13-7a. Bergen kommune har vedtatt \u00e5 tilby \u00e5tte timer leksehjelp i uken p\u00e5 5.-7. trinn. Leksehjelpen skal gi elevene hjelp til skolearbeidet, og brukes blant annet til repetisjon og \u00f8ving av materiale som er gjennomg\u00e5tt p\u00e5 skolen. Leksehjelpen gjennomf\u00f8res utenom obligatorisk skoletid, og elevene velger selv om de \u00f8nsker \u00e5 benytte seg av tilbudet. Prosjektet LIM (lekser, idrett og mat) ble startet opp p\u00e5 Slettebakken skole, og er et tilbud til elever etter skoletid, der de kan delta i idrettsaktiviteter, gj\u00f8re lekser, og f\u00e5 mat. Tilbudet gir elevene mulighet til \u00e5 f\u00e5 hjelp til leksene, og delta i ulike idrettsaktiviteter. Prosjektet er en viktig arena for sosial inkludering. Fra 2022 ble LIM-prosjektet utvidet til M\u00f8hlenpris, Ny- Krohnborg og Fridalen skoler. Prosjektet er n\u00e5 ogs\u00e5 utvidet til Loddefjord skole. Konklusjon og svar p\u00e5 forslaget Det finnes ikke et entydig svar p\u00e5 hvordan lekser p\u00e5virker elever. Forskningen antyder at effekten av lekser i stor grad avhenger av ulike faktorer, og at skolens og l\u00e6rernes bevissthet rundt lekser er viktig. P\u00e5 den ene siden tyder forskningen p\u00e5 at lekser har en begrenset effekt p\u00e5 elevenes l\u00e6ring, spesielt for de yngste elevene. Flere argumenterer ogs\u00e5 med at \u00e5 kutte ut lekser vil bidra til mindre konflikt i hjemmet, og gi barna mer fritid. Det argumenteres ogs\u00e5 gjerne for at lekser kan f\u00f8re til st\u00f8rre ulikhet mellom elever, siden ikke alle har de samme mulighetene til \u00e5 f\u00e5 hjelp til leksene hjemme. I dette tilfellet kan lekser virke negativt inn p\u00e5 elevenes motivasjon, trivsel og l\u00e6ring. P\u00e5 en annen side viser forskningen at det er en positiv effekt av lekser p\u00e5 elevenes l\u00e6ring, selv om effekten er begrenset. Lekser kan, dersom de er relevante og godt tilpasset elevene, bidra til \u00e5 gi elevene gode arbeidsvaner og trening i \u00e5 arbeide selvstendig med fagene. For \u00e5 oppn\u00e5 dette er det likevel viktig at l\u00e6rerne har et bevisst forhold til leksene som gis, og at elevene som strever med lekser f\u00e5r den hjelpen de har behov for. Byr\u00e5det er i utgangspunktet positiv til lekser, men \u00f8nsker ikke \u00e5 legge f\u00f8ringer for den enkelte skole. Noen skoler har gjerne gode erfaringer med \u00e5 kutte ned p\u00e5 lekser, mens andre har funnet m\u00e5ter \u00e5 gi lekser p\u00e5 som fungerer godt for sine elever. Som Utdanningsdirektoratet p\u00e5peker, er lekser en viktig del av de mange pedagogiske avveiningene skoler og l\u00e6rere hele tiden m\u00e5 gj\u00f8re. For mange skoler er lekser et pedagogisk virkemiddel som inng\u00e5r i en st\u00f8rre helhetlig undervisningspraksis. Pr\u00f8veprosjektet med leksefri skole i Trondheim, og evalueringen av dette, ble gjennomf\u00f8rt av eksterne akt\u00f8rer ved NTNU. Dersom det skal opprettes et lignende pr\u00f8veprosjekt med leksefrie barne- og ungdomsskoler i Bergen, og gjennomf\u00f8res en grundig evaluering av pr\u00f8veprosjektet, vil dette kreve \u00f8kte \u00f8konomiske midler. Byr\u00e5dsavdeling for barnehage og skole har ikke kapasitet eller kompetanse til \u00e5 gjennomf\u00f8re en slik f\u00f8lgeforskning selv. Byr\u00e5det \u00f8nsker derfor i utgangspunktet ikke \u00e5 prioritere et slikt forskningsprosjekt p\u00e5 n\u00e5v\u00e6rende tidspunkt. Christine B. Meyer - Byr\u00e5dsleder Daniel C. E. H\u00e4gglund - Byr\u00e5d for barnehage og skole Dokumentet er godkjent elektronisk. "
}