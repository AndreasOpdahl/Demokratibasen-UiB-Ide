{
  "dokument_id": "338abc7a-7d92-53b8-83e6-a8c726a15c5d",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 120 fra Katrine N\u00f8dtvedt (MDG) til byutviklingsbyr\u00e5den om klagesakene p\u00e5 reguleringsplanen p\u00e5 Byb",
  "url": "https://bergen.kommune.no/politikere-utvalg/api/fil/bk360/10716044/Svar-pa-skriftlig-sporsmal-nr-120-fra-Katrine-Nodtvedt-MDG-til-byutviklingsbyraden-om-klagesakene-pa-reguleringsplanen-pa-Byb",
  "tekst": " BBU - kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/101287-3 Saksbehandler: Hilde Heggheim Fra Dato: 25. juni 2024 Byr\u00e5d for byutvikling Svar p\u00e5 skriftlig sp\u00f8rsm\u00e5l nr. 120 fra Katrine N\u00f8dtvedt (MDG) til byutviklingsbyr\u00e5den om klagesakene p\u00e5 reguleringsplanen p\u00e5 Bybanen mot \u00c5sane (BT5) - Utvalg for milj\u00f8 og byutvikling I bystyrem\u00f8tet 19.06 spurte representanten byr\u00e5den om hvorfor hun enda ikke har behandlet klagesakene p\u00e5 reguleringsplanen p\u00e5 Bybanen mot \u00c5sane (BT5). Byr\u00e5den svarte med \u00e5 vise til at hun avventet NTP-behandlingen p\u00e5 Stortinget. Representanten ba om en utdyping av dette, uten at byr\u00e5den svarte ut dette. Representanten har vanskelig for \u00e5 se at Stortingets NTP-behandling skal ha konsekvenser for om byr\u00e5det mener vedtatt reguleringsplan for bybanen er gyldig eller ikke. Representanten vil ogs\u00e5 vise til Statsforvalter i M\u00f8re og Romsdals veileder for behandling av klagesaker etter plan- og bygningsloven: \"Dersom det er n\u00e6rliggende at en annen part vil klage p\u00e5 at kommunen tar en klage til f\u00f8lge, vil saken bare trekke ut i tid dersom kommunen omgj\u00f8r eget vedtak. Da er det mer hensiktsmessig at kommunen opprettholder eget vedtak og oversender saken til fylkesmannen som klageinstans som kan treffe en endelig avgj\u00f8relse.\" Representanten viser ogs\u00e5 til kritikk fra Sivilombudet vedr. Bergen kommune sin forsinkede saksbehandling av klagesaker. Fem m\u00e5neder er mye lenger enn lovverket legger opp til, og byr\u00e5dets trenering konstituerer derfor et alvorlig tilfelle av brudd med byggesaksforskriften. Fra Sivilombudet: \u00abEtter gjeldende rett er det i byggesaksforskriften \u00a7 7-1 f\u00f8rste ledd bokstav c satt krav om at \u00abklagesaker skal forberedes av kommunen og oversendes til klageinstansen s\u00e5 snart saken er tilrettelagt, og senest innen 8 uker.\u00bb\u00bb Sp\u00f8rsm\u00e5l til byr\u00e5den: 1. Mener byr\u00e5den at Stortingets vedtak i sak om Nasjonal transportplan p\u00e5virker hvorvidt kommunen b\u00f8r ta klagene p\u00e5 bybanens reguleringsplan til f\u00f8lge eller ikke? 2. Hvordan er Stortingets vedtak av Nasjonal transportplan relevant for behandlingen av klagesakene? 3. Regner byr\u00e5den det som sannsynlig eller usannsynlig at det vil komme klager p\u00e5 et eventuelt omgj\u00f8ringsvedtak dersom kommunen hadde omgjort sitt vedtak om \u00e5 regulere bybanen til \u00c5sane? 4. Hvorfor tar byr\u00e5det s\u00e5 lett p\u00e5 etterlevelsen av byggesaksforskriften i dette tilfellet? Svar fra byr\u00e5den: 1. Som det ble n\u00e6rmere presisert i bystyrem\u00f8tet 19.06.2024, h\u00e5ndterer vi et stort sakskompleks og klagesaksbehandlingen m\u00e5 ta den tiden det tar, se ytterligere svar i pkt. 4. Byr\u00e5dens henvisning til NTP-behandlingen, var verken knyttet til at den vil p\u00e5virke eller kunne v\u00e6re relevant for klagesaksbehandlingen. 2. Se byr\u00e5dens svar i pkt. 1. 3. Byr\u00e5den \u00f8nsker verken \u00e5 spekulere i resultatet av klagesaksbehandlingen, eller hvorvidt noen vil p\u00e5klage et eventuelt omgj\u00f8ringsvedtak. For byr\u00e5den er det avgj\u00f8rende at en foretar en ryddig prosess og foretar en utt\u00f8mmende klagevurdering av Bystyrets planvedtak etter plan- og bygningsloven og annen relevant lovgivning. 4. Byr\u00e5den tar ikke lett p\u00e5 klagesaksbehandlingsfrister, og er opptatt av effektiv kommunal saksbehandling. Byr\u00e5den mener at dette fremg\u00e5r av nedgangen i kommunens klagesaksbehandlingstid 1. tertial 2024 i forhold til 1. tertial 2023. Det som er spesielt krevende med denne saken, er at det er tale om et omfattende sakskompleks. Reguleringsplanene for Bybanen til \u00c5sane inneholder mange dokumenter som i sammenheng med de i alt 34 klagene, krever at byr\u00e5den setter seg godt inn i saken. Selv om Plan- og bygningsetaten allerede har foretatt en rettslig vurdering, er det n\u00e5 byr\u00e5dets ansvar \u00e5 foreta en ny pr\u00f8ving av klagene, vurderingene og dokumentene f\u00f8r klagene kan oversendes bystyret. Christine Kahrs - Byr\u00e5d for byutvikling Dokumentet er godkjent elektronisk. "
}