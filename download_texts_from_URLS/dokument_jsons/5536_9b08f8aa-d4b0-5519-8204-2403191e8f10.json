{
  "dokument_id": "9b08f8aa-d4b0-5519-8204-2403191e8f10",
  "doc_type": "case_attachment",
  "kommune": 5536,
  "tittel": "Innsendt svar(Vedlegg, 38KB)",
  "url": "https://innsyn.lyngen.kommune.no/wfdocument.aspx?journalpostid=2013063795&dokid=127406&versjon=1&variant=A&",
  "tekst": "Kvittering p\u00e5 innsendt svar p\u00e5 H\u00f8ring \u2013 Innspill til Postutvalgets rapport Saksnummer: 25/35 Sak: H\u00f8ring \u2013 Innspill til Postutvalgets rapport Levert: 14.03.2025 09:22 Svartype: Med merknader Jeg svarte som: Kommune Avsender: Lyngen R\u00e5d for folkehelse (sammensl\u00e5tt r\u00e5d) Kontaktperson: Lillian Larsen Kontakt e-post: lillian.larsen@lyngen.kommune.no FREMTIDENS POSTTJENESTER H\u00f8ringsuttalelse fra R\u00e5d for Folkehelse i Lyngen kommune (sammensl\u00e5tt r\u00e5d av eldrer\u00e5d og r\u00e5d for personer med funksjonsnedsettelser). Postutvalgets rapport anbefaler endring i hvordan vi mottar brev m.m. i n\u00e6r framtid. R\u00e5d for Folkehelse i Lyngen har diskutert dette i m\u00f8te den 18. februar 2025, og vil her komme med en enstemmig h\u00f8ringsuttalelse. Lyngen R\u00e5d for folkehelse er mildt sagt rystet at Postutvalgets rapport med dets innhold blir sendt p\u00e5 h\u00f8ring. Rapporten burde v\u00e6rt lagt bort og forkastet bokstav for bokstav. Post og postomb\u00e6ring til alle \u2013 uansett bosted \u2013 i hele landet har eksistert i flere hundre \u00e5r. Da Norge var et av Europas fattigste land hadde vi postomb\u00e6ring til alle. N\u00e5 n\u00e5r vi er et av verdens rikeste land skal dette raseres med de konsekvenser det f\u00e5r for over en million mennesker i v\u00e5rt langstrakte land. Det \u00f8konomiske perspektivet b\u00f8r v\u00e6re underordnet i denne saken. Hovedperspektivet b\u00f8r v\u00e6re p\u00e5 de menneskelige konsekvensene. Den norske befolkningen er ikke en ensartet gruppe av unge, velutdannede mennesker i sikre og gode jobber og som bor i sentrale str\u00f8k. Vi er et folk i alle aldersgrupper. Noen er friske, og andre sliter med ulike problemer. Mange bor i grisgrendte str\u00f8k, og over 600.000 personer i dette landet behersker ikke bruk av digitale hjelpemidler som datamaskin, nettbrett eller smarttelefon. Noen behersker heller ikke bruk av SMS. Det sier seg selv at disse vil f\u00e5 problemer med \u00e5 f\u00e5 gitt beskjed om at posten \u00f8nskes levert helt hjem. Vi blir flere og flere eldre i dette landet, og mange bor hjemme til de er langt opp i 90 \u00e5rene. Eldrepolitikken gjennom reformen \u00abBo trygt hjemme\u00bb skal bidra til et mer aldersvennlig samfunn, at flere eldre kan leve aktive liv lenger og oppleve trygghet ved \u00e5 bo i eget hjem. \u00c5 ta bort postombringing oppleves for oss \u00e5 ikke v\u00e6re i tr\u00e5d med de sentrale f\u00f8ringene. Vi lever i en meget urolig tid. Det opplever vi gjennom radio og TV hver dag. Det er krig i Ukraina, i Midt\u00f8sten og nye konstellasjoner mellom land oppst\u00e5r. Framtidige mulige uoverensstemmelser mellom tidligere allierte kan gi oss et svekket NATO. Vi b\u00f8r derfor styrke beredskapen p\u00e5 alle hold, ogs\u00e5 n\u00e5r det gjelder informasjonskanalen som Posten utgj\u00f8r. De regjerende myndigheter har det siste \u00e5ret bedt om at beredskapen m\u00e5 opp og forsterkes p\u00e5 ulike plan, men i Postutvalgets rapport er dette frav\u00e6rende. Det er mange i v\u00e5rt langstrakte land som bor slik til at det er flere mil til n\u00e6rmeste \u00abPost i butikk\u00bb. I v\u00e5r kommune Lyngen er det to steder med \u00abPost i butikk\u00bb. I \u00e5r har driverne offentlig sagt at butikken i Nord-Lenangen, som er det ene \u00abPost i butikk\u00bb-stedet, blir lagt ned i l\u00f8pet av 2025 dersom de ikke f\u00e5r nye drivere. Det vil medf\u00f8re at det blir nesten 70 km fra Nord-Lenangen til det andre \u00abPost i butikk\u00bb-stedet som er lokalisert p\u00e5 Lyngseidet. I dag er det et f\u00e5tall postbiler som bringer ut post til alle i v\u00e5r langstrakte kommune, og i andre kommuner. Hvis dagens postombringing legges om, vil det medf\u00f8re \u00f8kt privatbiltrafikk for \u00e5 f\u00e5 hentet posten. Dette er sv\u00e6rt lite milj\u00f8vennlig. N\u00e5 som vi er inne i en tid hvor det \u00abgr\u00f8nne skiftet\u00bb er i fokus, er forslaget fra Postutvalget \u00e5 g\u00e5 i motsatt retning. \u00d8konomisk vil jo Posten spare, og utgiftene m\u00e5 innbyggerne og milj\u00f8et ta! D\u00f8rterskeltjenesten er nevnt som et alternativ, men denne (slik den er foresl\u00e5tt) er langt fra et fullverdig alternativ. Dersom d\u00f8rterskeltjenesten skal bli en realitet, m\u00e5 den MINIMUM v\u00e6re to ganger pr uke. En gang pr uke er helt UAKSEPTABELT. D\u00f8rterskeltjenesten kan fungere dersom posten blir levert p\u00e5 d\u00f8ra minst to ganger pr uke. Dersom vedkommende ikke er hjemme, vil posten m\u00e5tte leveres i en postkasse ved inngangsd\u00f8ra. Da er vi imidlertid tilbake til den ordningen slik den var f\u00f8r i tiden, noe Posten mente var for tidskrevende og man gikk inn for fellesstativ for flere beboere. Dersom Postutvalgets rapport blir en realitet, kan flere tusen postb\u00e6rere bli permittert eller sagt opp. St\u00e5r disse klare til \u00e5 g\u00e5 tilbake til jobben dersom det blir unisone protester mot denne raseringa, og man m\u00e5 g\u00e5 tilbake til eksisterende ordning? Posten har allerede rasjonalisert postomb\u00e6ringa til et minimum, men dette forslaget er RASERING av posten spesielt for oss som bor i Distrikts-Norge. R\u00e5d for Folkehelse i Lyngen ber om at Postutvalgets rapport legges i den mest bortglemte skuffen. Postens tilbud i Norge er allerede p\u00e5 et minimumsniv\u00e5. \u00abPOSTEN SKAL G\u00c5 MED POST, OG IKKE MED OVERSKUDD\u00bb Alle svar m\u00e5 gjennom en manuell godkjenning f\u00f8r de blir synlige p\u00e5 regjeringen.no. "
}