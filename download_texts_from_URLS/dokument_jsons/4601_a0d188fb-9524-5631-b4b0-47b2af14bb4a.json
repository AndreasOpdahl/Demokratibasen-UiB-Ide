{
  "dokument_id": "a0d188fb-9524-5631-b4b0-47b2af14bb4a",
  "doc_type": "case_presentation",
  "kommune": 4601,
  "tittel": "Laksev\u00e5g gnr 136 bnr 43 Drotningsvikveien 131. Klage p\u00e5 byr\u00e5dens fullmaktvedtak. Tillatelse til oppf\u00f8ring av enebolig Bolig 3",
  "url": "https://bergen.kommune.no/politikere-utvalg/api/fil/bk360/10503949/Framstilling-Laksevag-gnr-136-bnr-43-Drotningsvikveien-131-Klage-pa-byradens-fullmaktvedtak-Tillatelse-til-oppforing-av-enebolig-Bolig-3",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/60068-4 Laksev\u00e5g gnr 136 bnr 43 Drotningsvikveien 131. Klage p\u00e5 byr\u00e5dens fullmaktvedtak. Tillatelse til oppf\u00f8ring av enebolig (Bolig 3) Hva saken gjelder: Saken gjelder klage p\u00e5 byr\u00e5dens fullmaktvedtak der det gis tillatelse til s\u00f8knad om oppf\u00f8ring av enebolig (BRA 175,5 m2) i forbindelse med klage p\u00e5 avslagsvedtak fra tiltakshaver Backer Bolig AS v/ Anita Nys\u00e6ther Kristiansen. Ansvarlig s\u00f8ker er Tyark AS v/ \u00d8yvind Kristiansen. Oms\u00f8kte enebolig i denne sak er markert \u00abBolig 3\u00bb i vedlagt situasjonsplan. Denne klagesaken m\u00e5 ses i sammenheng med \u00f8vrige klager p\u00e5 byr\u00e5dens vedtak i totalt \u00e5tte saker om etablering av eneboliger og \u00e9n om utomhusanlegg p\u00e5 eiendommen gbnr. 136/43. Tillatelse ble gitt den 17.03.2024 da byr\u00e5den kom til at det forel\u00e5 rettslig grunnlag for \u00e5 dispensere fra KPA 2018 \u00a7 26.5.1 om forbud mot \u00abvesentlig nybygging\u00bb i \u00f8vrig byggesone. Vedtaket er p\u00e5klaget den 09.04.2024 av Statens vegvesen (SVV). Eiendommen er regulert til frittliggende sm\u00e5husbebyggelse i reguleringsplan 7660000 fra 1987. En mindre del av eiendommen (7,7 %) ligger innenfor reguleringsplanen for Sotrasambandet og er regulert til samferdselsanlegg og teknisk infrastruktur. KPA 2018 viser eiendommen i hovedsak som \u00f8vrig byggesone, og eiendommen ligger innenfor hensynssonene vei st\u00f8y \u2013 gul sone og flyst\u00f8y \u2013 gul sone. N\u00f8dvendig dispensasjon er oms\u00f8kt og innvilget av byr\u00e5den, jf. pbl. \u00a7\u00a7 19-1 og 19-2. Ansvarlig s\u00f8ker opplyser at det er foretatt nabovarsling i samsvar med bestemmelsene i pbl. \u00a7 21-3, og det er mottatt merknad fra gbnr. 136/319 (Rune Steffensen), 136/450 (Randi Slettbakk) og 136/456 (Liv Berit Pilskog). Merknadene g\u00e5r i hovedsak p\u00e5 \u00f8kning av trafikk p\u00e5 tilkomstvei, fremtidig vedlikehold av denne med \u00f8kt trafikk/slitasje, samt fare for steinras fra skrent i \u00f8st for\u00e5rsaket av eventuelle rystelser knyttet til grunnarbeid p\u00e5 eiendommen. Det er ogs\u00e5 kommentert plassering av renovasjon (s\u00f8ppelspann) og ulemper dette vil gi med en altfor tett plassering mot 136/450. Det stilles ogs\u00e5 sp\u00f8rsm\u00e5l om n\u00e5r en kan forvente oppstart og n\u00e5r prosjektet antas ferdigstilt, samt hvordan prosjektet vil p\u00e5virke naboer under byggeprosessen. Det vises til avslagsvedtakets pkt. 3.2 for s\u00f8kers kommentarer og Plan- og bygningsetatens opprinnelige vurderinger. Merknadene f\u00f8lger vedlagt i sin helhet. Statens vegvesen frar\u00e5der i uttalelse datert 08.08.2023 at det gis dispensasjon for oms\u00f8kte tiltak. Det vises i all hovedsak til at tomten ligger i reguleringsplanen for Sotrasambandet. \u00d8kt trafikk lokalt og mer anleggsarbeid i omr\u00e5det medf\u00f8rer ytterligere utfordringer for trafikksikkerheten mens arbeidet p\u00e5 Rv 555 p\u00e5g\u00e5r, og m\u00e5 unng\u00e5s. Statens vegvesen \u00f8nsker eventuelt tillatelsesvedtak oversendt til klagevurdering. Vestland fylkeskommune frar\u00e5der i uttalelse datert 21.07.2023 at det gis dispensasjon for oms\u00f8kte tiltak. Fylkeskommunen viser til at oms\u00f8kte tiltaket vil gi ytterligere og vesentlige utfordringer for trafikksikkerheten p\u00e5 Rv 555. En reguleringsplan m\u00e5 til for \u00e5 kartlegge omr\u00e5det og sikre rekkef\u00f8lgekrav som er n\u00f8dvendig for \u00e5 sikre opparbeiding av infrastruktur. 1 Statsforvalteren i Vestland stiller seg i uttalelse datert 14.08.2023 kritisk til at det blir gitt dispensasjon for oms\u00f8kte tiltak. Statsforvalteren mener at gr\u00f8ntomr\u00e5det b\u00f8r sikres av hensyn til dets verdi for naturmangfoldet. Omr\u00e5det er ogs\u00e5 egnet for lek og opphold av barn og unge, og eventuell utbygging m\u00e5 vurderes opp mot Rikspolitisk retningslinje for \u00e5 styrke barn og unges interesser i planleggingen, jf. ogs\u00e5 KPA 2018 \u00a7 13. Bymilj\u00f8etaten v/ Veiforvaltningsseksjonen har den 02.08.2023 uttalt seg i saken. Veiforvaltningsseksjonen p\u00e5peker de samme trafikale utfordringene som nevnt. I tillegg p\u00e5pekes det at avkj\u00f8rselen skaper utfordringer for siktforholdene fra nord. Det b\u00f8r etableres avkj\u00f8rsel med en vinkelrett utforming for \u00e5 sikre at frisikten i st\u00f8rre grad ivaretas. Avkj\u00f8rselen m\u00e5 ogs\u00e5 utformes p\u00e5 en slik m\u00e5te at renovasjonsbilen ikke man\u00f8vrerer i kommunal vei ved kryss. Bymilj\u00f8etaten v/ Seksjon for natur- og milj\u00f8forvaltning har ogs\u00e5 den 02.08.2023 uttalt seg i saken. Eiendommen best\u00e5r av verdifull natur og inng\u00e5r som del av et relativt sammenhengende gr\u00f8ntdrag mot nord. Videre kan eiendommen ogs\u00e5 ha funksjon som n\u00e6rnatur for lek og rekreasjon. Ved oms\u00f8kte tiltak vil en f\u00e5 en sv\u00e6rt smal og inneklemt gr\u00f8nn korridor mellom bratt fjell og nye boliger. Tiltaket beslaglegger ellers st\u00f8rre gr\u00f8ntareal med naturlig vegetasjon, og er uheldig med tanke p\u00e5 utbyggingspresset i omr\u00e5det for \u00f8vrig. Klage: Klage fra SVV datert 09.04.2024 SVV viser innledningsvis til sin opprinnelig uttalelse datert 06.07.2023 om at arbeidet med nytt Sotrasamband har startet opp og at tiltaket f\u00e5r ringvirkninger for rv. 555 forbi Drotningsvik mellom annet i form av anleggsvirksomhet. I det konkrete n\u00e6romr\u00e5det skal det v\u00e6re st\u00f8rre mengder med transport av masser. Kapasiteten p\u00e5 rv. 555 og omr\u00e5det for \u00f8vrig er allerede oppbrukt, og utbyggingen vil medf\u00f8re \u00f8kt trafikk til ulempe for trafikkflyten, trafikksikkerheten og n\u00f8detater i Bergen vest og i \u00d8ygarden kommune. SVV er enda kritisk til at det blir gitt byggetillatelse til vesentlig nybygging i \u00f8vrig byggesone. Byr\u00e5dens tillatelse gir store praktiske og \u00f8konomiske utfordringer, all den tid Sotrasambandet som nasjonalt samferdselsprosjekt fortsatt er under bygging og ikke er ferdigstilt. Tillatte utbygging skal foreg\u00e5 i n\u00e6r tilknytning til et utfordrende arbeid ved Stiavatnet. Det vises til at Sotrasambandet gir klart uttrykk for stor bekymring med tanke p\u00e5 forsinkelser og vesentlige \u00f8kte kostnader i forbindelse med at en har to byggeprosjekter g\u00e5ende i Drotningsvikvegen samtidig. De nasjonale interessene knyttet til Sotrasambandet m\u00e5 f\u00f8lgelig prioriteres framfor andre mindre prosjekt. Videre opprettholder SVV at rv. 555 ikke t\u00e5ler \u00f8kt anleggs- og personbiltrafikk, og viser til at det daglig er lange k\u00f8er, ofte fra Sotrabroen og helt tilbake mot Lyngb\u00f8 p\u00e5 Laksev\u00e5g. Dette g\u00e5r p\u00e5 bekostning for Sotrasambandets byggetid og kostnader, og svekker i tillegg n\u00f8detatens ferdselsmuligheter. De samfunnsmessige nasjonale og sikkerhetsmessige interesser m\u00e5 samlet sett legges til grunn, og tillatelse m\u00e5 omgj\u00f8res til avslag. SVV er positiv til utbygging, men ikke mens arbeidet p\u00e5g\u00e5r. SVV foresl\u00e5r dermed subsidi\u00e6rt at det gis vilk\u00e5r i rammetillatelsen om at igangsetting av tiltaket ikke kan gis f\u00f8r Sotrasambandet er ferdig p\u00e5 stedet og at det innhentet skriftlig bekreftelse p\u00e5 dette forhold fra Statens vegvesen ved Sotrasambandet. Det vises til klagen i sin helhet. SVV har levert supplerende klage datert 27.05.2024 i forbindelse med utstedt rammetillatelse. SVV p\u00e5peker at Plan- og bygningsetaten har f\u00e5tt i oppgave \u00e5 stille de n\u00f8dvendige vilk\u00e5r. Det bygges st\u00f8rre anlegg lokalt ved Stiavatnet, og tiltaket vil helt klar vanskeliggj\u00f8re og forsinke Sotrasambandet sin framdrift. Igjen p\u00e5peker SVV at de i utgangspunktet ikke har noe imot boligprosjektet, men gjennomf\u00f8ringen p\u00e5 n\u00e5v\u00e6rende 2 tidspunkt. Ut ifra dialog med Sotrasambandet b\u00f8r det stilles vilk\u00e5r om at tiltaket ikke kan etableres f\u00f8r det foreligger en vurdering fra SVV/Sotrasambandet om at tiltaket kan aksepteres tidligst 2. kvartal 2027. Det vises til supplerende klage i sin helhet. Tilsvar fra Backer Bolig AS v/ Anita Nys\u00e6ther Kristiansen Tiltakshaver kan ikke se at det er grunnlag for \u00e5 stille vilk\u00e5r om at utbyggingen m\u00e5 avvente til arbeidet med Sotrasambandet er ferdig. Prosjektet vil medf\u00f8re en marginal \u00f8kning i \u00c5DT (\u00e5rsd\u00f8gntrafikk), og den prosentvise \u00f8kningen p\u00e5 rv. 555 vil utgj\u00f8re ca. 0,08 %. Utbyggingen vil videre starte tidligst mot slutten av 1. kvartal 2025, og da vil arbeidene med utfylling av Stiavatnet v\u00e6re ferdigstilt. En har for \u00f8vrig god massebalanse slik at anleggstrafikken i liten grad p\u00e5virker arbeidet p\u00e5 Sotrasambandet. Tiltakshaver mener dermed at utbyggingen fint kan p\u00e5g\u00e5 parallelt med Sotrasambandets arbeider. Det er heller ikke nedlagt bygge- og deleforbud i omr\u00e5det. Det vises til tilsvaret i sin helhet. Fagetatens vurdering og anbefaling: Klagesaken er oversendt uten innstilling fra Plan- og bygningsetaten. Fagetaten opplyser likevel om at det ikke er praksis for \u00e5 sende klage p\u00e5 avslag til SVV selv om de har kommet med uttalelse i saken. Uansett er SVV oversendt kopi av byr\u00e5dens vedtak slik at SVV fikk saken til klagevurdering. Det er ingen forhold som har \u00abvirket bestemmende p\u00e5 vedtakets innhold\u00bb etter forvaltningsloven \u00a7 41. Fagetaten har oversendt tilleggsnotat i forbindelse med at SVV har innsendt klage p\u00e5 utstedt rammetillatelse. Fagetaten p\u00e5peker at utarbeidelse av rammetillatelse kun er en formalisering av byr\u00e5dens vedtak, og at det er lagt til grunn at det ikke skal stilles vilk\u00e5r om n\u00e5r tiltaket kan igangsettes. Klagen anses da som en supplerende klage. Det vises til fagetatens notat og tilleggsnotat i sin helhet. \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Byr\u00e5det har vurdert saken p\u00e5 nytt med bakgrunn i mottatt s\u00f8knad og sakens dokumenter ellers, og er kommet til at klagen ikke kan tas til f\u00f8lge. Byr\u00e5det anerkjenner Sotrasambandet samfunnsmessige betydning og er sv\u00e6rt positiv til arbeidet som p\u00e5g\u00e5r, men byr\u00e5det av samme oppfatning som byr\u00e5den hva gjelder utbyggingens konsekvenser for trafikk, trafikksikkerhet og anleggsarbeider p\u00e5 og langs rv. 555. Det er her tale om \u00e5 etablere 8 eneboliger innenfor et relativt begrenset areal ved Drotningsvik senter. Selv om det ubestridt skaper en \u00f8kning i anleggstrafikk p\u00e5 kort sikt og personbiltrafikk p\u00e5 lang sikt, kan ikke byr\u00e5det finne grunnlag for \u00e5 komme til en konklusjon i samsvar med SVV sine bekymringer om vesentlige negative konsekvenser for prosjektets tids- og kostnadsmessige rammer. Det vises til at tiltakshaver oppn\u00e5r en god massebalanse i utbyggingen, og at en for \u00f8vrig ikke utf\u00f8rer tiltak innenfor arealer som er avsatt til Sotrasambandets rigg- og anleggsomr\u00e5der. Videre viser byr\u00e5det til at Drotningsvikveien i dag betjener sv\u00e6rt mange etablerte boligeiendommer. Tiltakshavers opplysninger om \u00f8kningen som tiltaket medf\u00f8rer b\u00e5de lokalt og p\u00e5 rv. 555, anses fra denne side som helt marginal. Det er heller ikke opplysninger i klagen som tilsier annet. Med hensyn til klagen vil byr\u00e5det likevel p\u00e5peke at en kan tenke seg en \u00f8vre grense for utbygging langs rv. 555 som p\u00e5 dette tidspunkt vil v\u00e6re til vesentlig ulempe for anleggsdriften, trafikk, trafikksikkerhet og n\u00f8detatenes fremkommelighet. Byr\u00e5det mener imidlertid at etablering av \u00e5tte eneboliger \u00e5penbart ikke aktualiserer disse tema til den grad at hensynene bak bestemmelsen blir vesentlig tilsidesatt for dette konkrete tilfelle. Det er i denne sammenheng viktig \u00e5 p\u00e5peke at en tillatelse i denne sak, ikke tilsier at det er kurant \u00e5 f\u00e5 tillatelse til vesentlig nybygging p\u00e5 \u00f8vrige arealer innenfor anleggsperioden. 3 Denne eiendommen anses f\u00f8lgelig s\u00e6rskilt tilpasset med tanke p\u00e5 plassering i n\u00e6r tilknytning til offentlige og private service- og tjenestetilbud, reguleringsplanstatus og \u00f8vrige avklaringer i avsluttet planprosess. N\u00e5r det gjelder forslag fra klager om vilk\u00e5r om aksept fra SVV/Sotrasambandet som tidligst kan innhentes 2. kvartal 2027, kan ikke byr\u00e5det finne det forholdsmessig med hensyn til byr\u00e5dens og byr\u00e5dets vurderinger i saken. Slikt vilk\u00e5r vil ogs\u00e5 stille rammetillatelsen i fare for \u00e5 bortfalle med tanke p\u00e5 lovgivningens tre\u00e5rige frist for igangsetting, jf. pbl. \u00a7 21-9 f\u00f8rste ledd. Denne fristen kan ikke forlenges. Byr\u00e5det tiltrer med dette byr\u00e5dens dispensasjonsvurdering i sin helhet og viser til innholdet i vedlagt fullmaktvedtak datert 17.03.2024. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Byr\u00e5dens fullmaktvedtak datert 17.03.2024 opprettholdes. Klagen tas ikke til f\u00f8lge. Dato: 25. juni 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: 1) Fagetatens notat av 30.04.2024 med f\u00f8lgende vedlegg: 1. Oversiktskart 2. Oversiktsfoto 3. Situasjonsplan 4. Flyfoto 5. Kommentarer til klage datert 23.04.2024 6. Klage datert 09.04.2024 7. Byr\u00e5dens fullmaktvedtak datert 17.03.2024 8. Fagnotat datert 13.12.2023 9. Klage med suppleringer datert 24.10.2023 og 15.11.2023 10. Avslag datert 13.10.2023 11. Uttalelse fra Vestland fylkeskommune datert 21.07.2023 12. Uttalelse fra Bymilj\u00f8etaten datert 02.08.2023 13. Uttalelse fra Statens vegvesen datert 08.08.2023 14. Uttalelse fra Statsforvalteren i Vestland datert 14.08.2023 15. S\u00f8knad mottatt 22.06.2023 16. Nabomerknader 17. Tegninger 2) Fagetatens tilleggsnotat av 31.05.2024 med f\u00f8lgende vedlegg: 1. Klage datert 27.05.2024 2. Rammetillatelse datert 10.05.2024 4 "
}