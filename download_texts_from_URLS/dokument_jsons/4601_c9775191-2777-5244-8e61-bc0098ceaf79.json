{
  "dokument_id": "c9775191-2777-5244-8e61-bc0098ceaf79",
  "doc_type": "case_attachment",
  "kommune": 4601,
  "tittel": "Ytrebygda gnr 109 bnr 207 Fleslandsvika 40. Klage over avslag p\u00e5 s\u00f8knad om fradeling av parsell",
  "url": "https://bergen.kommune.no/politikere-utvalg/api/fil/bk360/12399177/Ytrebygda-gnr-109-bnr-207-Fleslandsvika-40-Klage-over-avslag-pa-soknad-om-fradeling-av-parsell",
  "tekst": " Byr\u00e5d for byutvikling Fullmaktssak /25 Saksframstilling V\u00e5r referanse: 2024/109723-10 Ytrebygda gnr 109 bnr 207 Fleslandsvika 40. Klage over avslag p\u00e5 s\u00f8knad om fradeling av parsell Hva saken gjelder: Saken gjelder klage over avslag p\u00e5 s\u00f8knad om fradeling av 1 parsell fra gbnr. 109/207. B\u00e5de oms\u00f8kt fradelt eiendom og resteiendom er bebygd. Avslaget ble gitt den 28.06.2024 da en kom til at det ikke forel\u00e5 rettslig grunnlag for \u00e5 dispensere fra KPA 2018 \u00a7 6.1.1 om byggegrense langs sj\u00f8 og \u00a7 31 om LNF-form\u00e5let, jf. pbl. \u00a7 19-2. Vedtaket er p\u00e5klaget av Harris Advokatfirma AS v/Ingrid Kyvig p\u00e5 vegne av tiltakshaver Elise Fantoft. Klagesaken har tidligere v\u00e6rt returnert Plan- og bygningsetaten for \u00e5 avklare avkj\u00f8rselssituasjonen med hensyn til regelverket i pbl. \u00a7 27-4, se vedlagt \u00abReturbrev datert 13.11.2024\u00bb. Det var opprinnelig lagt til grunn at Vestland fylkeskommune var rett veimyndighet. Etter n\u00e6rmere unders\u00f8kelser har Plan- og bygningsetaten funnet at Bergen kommune v/Bymilj\u00f8etaten er rett myndighet. Bymilj\u00f8etaten har deretter utstedt avkj\u00f8rselstillatelse p\u00e5 n\u00e6rmere vilk\u00e5r. S\u00f8ker opplyser at det er foretatt nabovarsling i samsvar med bestemmelsene i pbl. \u00a7 21-3, og det er mottatt merknad fra eier av gbnr. 109/159 (Gerd Soldal og Geir Nagelsen). Nabo p\u00e5peker at den aktuelle eiendommen ikke har veirett til to fritidsboliger over deres eiendom. S\u00f8ker p\u00e5peker at fradelingen ikke inneb\u00e6rer noen realitetsendring i faktisk/tillatt stand utover at parsellen tildeles et eget g\u00e5rds- og bruksnummer. Tiltaket ber\u00f8rer derfor ikke interessene til naboene. Bymilj\u00f8etaten v/veiforvaltningsseksjonen har godkjent utvidet bruk av avkj\u00f8rsel fra kommunal vei; Fleslandsvika, til den aktuelle eiendommen. Vedtaket er datert 17.12.2024 og gitt p\u00e5 n\u00e6rmere vilk\u00e5r. Bymilj\u00f8etaten v/natur- og milj\u00f8forvaltningsseksjonen forutsetter at eiendommen ikke endres, og mener det er ikke er problematisk \u00e5 formelt dele eiendommene mellom to eiere. Bymilj\u00f8etaten vil ikke frar\u00e5 at det gis dispensasjon for oms\u00f8kte tiltak. Byr\u00e5dsavdeling for n\u00e6ring, kultur og idrett v/seksjon for n\u00e6ring og landbruk uttaler at eiendommen er en fritidseiendom, men kan ikke se at begge byggene er godkjent som hytte/fritidshus. Seksjonen mener videre at \u00f8kt oppdeling av eiendommene langs sj\u00f8en vil f\u00f8re til en \u00f8kt belastning og privatisering av strandsonen. Det anbefales at det ikke blir gitt tillatelse. Vestland fylkeskommune v/avdeling for infrastruktur og veg p\u00e5peker at fradelingen f\u00f8rer til to selvstendige eiendommer med ulike eiere, som medf\u00f8rer \u00f8kte trafikale forhold. Avkj\u00f8rselen fra fylkesveien er ikke utformet i tr\u00e5d med gjeldende krav og Fylkeskommunen synes \u00e5 uttale seg negativt til at det gis tillatelse. 1 Klage: Klager viser innledningsvis til at eiendommen er best\u00e5ende av to bygg; et naust/fritidsbolig og et anneks. Eiendommen eies i realiteten i realsameie av to kusiner, og brukes alts\u00e5 lovlig av to familier. Fradelingen endrer ikke lovlig etablert bruk, og vil kun bringe reelle og registrerte forhold i samsvar. F\u00f8rst ved senere endret bruk eller byggtekniske endringer, vil det v\u00e6re relevant \u00e5 ta stilling til om det er forhold som vil p\u00e5virke strandsonehensynene negativt. Det anf\u00f8res derfor at det er rettslig grunnlag for \u00e5 innvilge oms\u00f8kte dispensasjoner, jf. pbl. \u00a7 19-2. N\u00e5r det gjelder forhold knyttet til atkomst, presisere klager at det ikke er tale om \u00f8kt bruk av vei, og da heller ikke behov for tillatelse til utvidet bruk av avkj\u00f8rsel fra offentlige vei eller ytterligere private veirettigheter. Klager foresl\u00e5r ogs\u00e5 vilk\u00e5r om \u00e5 klausulere bnr. 208 til naustet, slik at en kan benytte seg av eksisterende veirett tilh\u00f8rende bnr. 208. Ellers anf\u00f8rer klager at tilknytningskravet i pbl. \u00a7\u00a7 27-1 og 27-2, samt st\u00f8ykravene i KPA 2018 \u00a7 22.1.1 ikke gj\u00f8res gjeldende for oms\u00f8kte fradeling. Det vises til klagen i sin helhet. Fagetatens vurdering og anbefaling: Plan- og bygningsetaten opprettholder sin vurdering om at vilk\u00e5rene i pbl. \u00a7 19-2 ikke er oppfylt for \u00e5 gi dispensasjon fra KPA 2018 \u00a7\u00a7 6.1.1 og 31. Fagetaten gjengir i hovedsak vurderingene i avslagsvedtaket. Det fremg\u00e5r av vedtaket at annekset ikke er godkjent som en egen bruksenhet, men som et tillegg til fritidsboligen p\u00e5 eiendommen. Fradelingen vil dermed medf\u00f8re at gjenv\u00e6rende del blir en fritidseiendom uten en selvstendig bruksenhet for fritidsbebyggelse. I tillegg vil en oppdeling av eiendommer i LNF-omr\u00e5der og langs sj\u00f8en f\u00f8re til \u00f8kt belastning i omr\u00e5det og \u00f8kt privatisering langs strandsonen. Fagetaten viser ellers til at fradelingen vil resultere i to selvstendige eiendommer med ulike eiere, og en bruk som endres i forhold til dagens situasjon. Det vises til manglende redegj\u00f8relser om vei, vann, avl\u00f8p og st\u00f8y. Det vises til fagetatens notat datert 08.01.2025. Byr\u00e5dens vurdering og konklusjon: Byr\u00e5den er kommet til at klagen kan tas delvis til f\u00f8lge, slik at avslagsvedtaket oppheves. Delingssaken returneres til Plan- og bygningsetaten for fornyet saksbehandling av mottatt delingss\u00f8knad, se avsluttende merknader. Fradeling for uendret bruk Oms\u00f8kte fradeling vil etter s\u00f8kers/klagers opplysninger, ikke medf\u00f8re endret bruk. Byr\u00e5den forst\u00e5r dette som en henvisning til den ulovfestede l\u00e6ren om fradeling til uendret bruk. Byr\u00e5den vil, uten \u00e5 g\u00e5 n\u00e6rmere inn p\u00e5 hva l\u00e6ren inneb\u00e6rer, avvise at det er tale om uendret bruk. Det vises til at restarealet p\u00e5 gbnr. 109/207, blir best\u00e5ende av et anneks. Annekset er oms\u00f8kt som \u00abanneks til bolign\u00f8st\u00bb og godkjent som \u00abanneks\u00bb, og det er ikke vist alle hovedfunksjoner p\u00e5 bygningstegningene (manglende kj\u00f8kken), jf. byggesak 830953 fra 1983. Byr\u00e5den legger derfor til grunn at annekset er tilknyttet bygget som \u00f8nskes fradelt og kan ikke regnes som en selvstendig enhet, se mer om definisjon av anneks/uthus i Kommunal- og distriksdepartementets (KDD) uttalelse ref. 22/2520-2. Det vises ogs\u00e5 til KDDs uttalelse 23/2587-2, hvor det avslutningsvis fremg\u00e5r at: \u00abDet kan alts\u00e5 v\u00e6re tilstrekkelig for \u00e5 legge til grunn at det er tale om bruksendring av anneks til (selvstendig) boenhet, dersom det er lagt til rette for \u00e5 etablere kj\u00f8kken. Bruksendringen vil v\u00e6re s\u00f8knadspliktig. Hvorvidt etablering av boenhet i tillegg vil v\u00e6re avhengig av dispensasjon fra arealplan, vil avhenge av tolkning av planen.\u00bb Byr\u00e5dens konklusjon er i strid med klagers premisser om at dagens godkjente bruk er to separate fritidsboliger og opplysninger om at \u00abeiendommen brukes alts\u00e5 lovlig av 2 familier i dag\u00bb. Byr\u00e5den vil i denne sammenheng gj\u00f8re spesielt oppmerksom p\u00e5 f\u00f8lgende innhold i 2 KDDs uttalelse, at \u00abdet \u00e5 ta i bruk eller leggje til rette for at eit uthus blir teke i bruk til varlig opphold kan vere ei s\u00f8knadspliktig bruksendring, jf. byggjesaksforskrifta \u00a7 2-1. Det er ikkje n\u00f8dvendig at det skjer bygningsmessige endringar i uthuset for at s\u00f8knadsplikt skal oppst\u00e5\u00bb. Ellers vil byr\u00e5den, med hensyn til innholdet i klagen, p\u00e5peke at om hvorvidt bruken endres eller ikke, er uten relevans for krav til opplysninger i s\u00f8knaden om de materielle krav som gjelder ved fradeling, som f.eks. pbl. \u00a7\u00a7 27-1, 27-2 og 27-4. Det vises til at det er ingen s\u00e6rregler eller unntak fra hvilke opplysninger som m\u00e5 fremlegges til bygningsmyndigheten i forbindelse med s\u00f8knad om fradeling til uendret bruk, se KDDs uttalelse ref. 17/1557-2. Det er uansett ikke tale om fradeling til uendret bruk av hensyn til hva byr\u00e5den anser som lovlig situasjon p\u00e5 eiendommen. Dispensasjon fra KPA 2018 \u00a7\u00a7 6.1.1 og 31, jf. pbl. \u00a7 19-2 Etter pbl. \u00a7 26-1 f\u00f8rste punktum m\u00e5 opprettelse eller endring av grunneiendom ikke gj\u00f8res p\u00e5 en slik m\u00e5te at det oppst\u00e5r forhold som strider mot plan- og bygningslovgivningen, forskrift eller plan. Bestemmelsen regulerer b\u00e5de den tomt som s\u00f8kes fradelt og resteiendommen, jf. KDDs uttalelse ref. 18/3560-2. Oms\u00f8kte fradeling er i strid med KPA 2018 \u00a7 6.1.1 om byggegrense langs sj\u00f8 og \u00a7 31 om LNF-form\u00e5let, og det er s\u00f8kt om dispensasjon, jf. pbl. \u00a7 19-1. Vilk\u00e5rene for dispensasjon f\u00f8lger av pbl. \u00a7 19-2, hvor det fremg\u00e5r at: \u00abDispensasjon kan ikke gis dersom hensynene bak bestemmelsen det dispenseres fra, hensynene i lovens form\u00e5lsbestemmelse eller nasjonale eller regionale interesser, blir vesentlig tilsidesatt. Fordelene ved \u00e5 gi dispensasjon skal v\u00e6re klart st\u00f8rre enn ulempene\u00bb. Hovedhensynet bak arealform\u00e5let i LNF-omr\u00e5de er \u00e5 sikre allmenne ferdsels- og friluftsinteresser, bevare landskaps- og jordbrukshensyn samt \u00e5 bevare sammenhengende landbruksomr\u00e5der. Hensynet bak byggeforbudet langs sj\u00f8 og vassdrag er \u00e5 verne strandsonen mot byggetiltak og terrenginngrep for \u00e5 sikre natur- og kulturmilj\u00f8, friluftsliv, landskap og allmennhetens interesser, samt \u00e5 hindre at tilgjengeligheten til sj\u00f8 og vassdrag reduseres. Byr\u00e5dsavdeling for n\u00e6ring, kultur og idrett v/seksjon for n\u00e6ring og landbruk uttaler at fradeling ikke vil ha en innvirkning p\u00e5 landbruksdriften, men vil derimot f\u00f8re til en \u00f8kt belastning og privatisering av strandsonen. Byr\u00e5den anser det dermed hensiktsmessig \u00e5 vurdere dispensasjonss\u00f8knadene samlet. Ut fra opplysninger i s\u00f8knaden og klagen, er form\u00e5let med dispensasjonss\u00f8knaden at omtalte naust/fritidsbolig og anneks brukes hver for seg som selvstendige fritidseiendommer. Som det er redegjort for er ikke dette lovlig etablert situasjon, da byr\u00e5den ikke finner at annekset er godkjent som en selvstendig enhet. S\u00f8kers premisser i s\u00f8knaden vil likevel legges til grunn for dispensasjonsvurderingen. Det vil si at byr\u00e5den behandler dispensasjonss\u00f8knad for oms\u00f8kte fradeling p\u00e5 premisset av at det er tale om to separate fritidsboliger, se byr\u00e5dens kommentarer avslutningsvis under dette punkt. Byr\u00e5den tiltrer fagetatens og seksjon for n\u00e6ring og landbruks vurderinger om at oppdeling av eiendommen vil f\u00f8re til \u00f8kt belastning i omr\u00e5det og til \u00f8kt privatisering av strandsonen, som tilsier at hensynene blir tilsidesatt. Dette beror p\u00e5 at eiendommene hver for seg fritt kan omsettes og disponeres annerledes enn i dag, med potensielt h\u00f8yere bruksintensitet. Selv om bruksintensiteten kan \u00f8kes ved oms\u00f8kte tiltak, er det likevel tale om positivt endret bruk. Det vises til at dagens situasjon legger opp til h\u00f8y grad av privat ferdsel i strandsonen mellom naust/fritidsbolig og anneks, i motsetning til en situasjon med to separate eiendommer. Byr\u00e5den mener uansett at det ikke er tale om vesentlige negative konsekvenser for hensynene som bestemmelsene skal ivareta. Det vil si at byr\u00e5den er av den oppfatning at to separate eiendommer ikke i nevneverdig grad vil gi \u00f8kt privatisering av strandsonen p\u00e5 3 stedet. Med dette vil byr\u00e5den vise til at godkjent bygg og bruk allerede har etablert en privat sf\u00e6re i strandsonen p\u00e5 stedet, slik at fradelingen i seg selv ikke vil tillegges avgj\u00f8rende vekt. Hensynene blir ikke \u00abvesentlig tilsidesatt\u00bb, jf. pbl. \u00a7 19-2. N\u00e5r det gjelder fordeler og ulemper ved oms\u00f8kte dispensasjon, er byr\u00e5den av den oppfatning at relevante ulemper fra f\u00f8r er gjort gjeldende av byggenes godkjente plassering. Det inneb\u00e6rer at byr\u00e5den mener det ikke er s\u00e6rlige ulemper knyttet til oms\u00f8kte dispensasjoner for fradelingen i seg selv. Gitt de premissene som ligger til grunn for vurderingen, mener byr\u00e5den at dispensasjon vil bidra til ryddige eiendomsforhold av positiv betydning for kommunens areal- og ressursdisponering. Fordelene ved oms\u00f8kte dispensasjon er da \u00abklart st\u00f8rre enn ulempene\u00bb, jf. pbl. \u00a7 19-2. Byr\u00e5den er etter dette kommet til at de rettslige vilk\u00e5rene for \u00e5 dispensere er oppfylt, jf. pbl. \u00a7 19-2 annet ledd. Etter pbl. \u00a7 19-2 f\u00f8rste ledd er det da opp til forvaltningens frie skj\u00f8nn om det skal dispenseres, jf. formuleringen om at kommunen \u00abkan\u00bb gi varig eller midlertidig dispensasjon. I dette tilfellet er byr\u00e5den av den oppfatning at det kan gis varig dispensasjon p\u00e5 n\u00e6rmere vilk\u00e5r: Klagers premisser er lagt til grunn i vurderingen, slik at fradelingen gjelder for to separate og godkjente fritidsboliger. Byr\u00e5den anser imidlertid ikke annekset som en godkjent og selvstendig fritidsbolig. Forholdet m\u00e5 avklares f\u00f8r fradelingen gjennomf\u00f8res og ny grunneiendom opprettes i matrikkelen. Det stilles f\u00f8lgelig vilk\u00e5r om at det avklares at annekset utgj\u00f8r en selvstendig enhet f\u00f8r fradeling gjennomf\u00f8res, jf. pbl. \u00a7 19-2 f\u00f8rste ledd annet punktum. Det kan skje p\u00e5 \u00e9n av f\u00f8lgende to m\u00e5ter: 1. Det fremlegges tilfredsstillende dokumentasjon for Plan- og bygningsetaten om at annekset utgj\u00f8r en godkjent og selvstendig enhet, eller 2. bruksendring oms\u00f8kes og godkjennes, slik at n\u00e5v\u00e6rende anneks utgj\u00f8r en selvstendig enhet. Byr\u00e5den stiller seg i utgangspunktet positiv til s\u00f8knad om bruksendring av annekset til en selvstendig fritidsbolig, forutsatt at det ikke er tale om vesentlige utvendige tilpasninger i forhold til dagens situasjon. Byr\u00e5den vil presisere at dette ikke skal regnes som en forh\u00e5ndsgodkjenning, og p\u00e5peker at eventuell s\u00f8knad om bruksendring behandles separat. Byr\u00e5dens konklusjon Byr\u00e5det er etter dette kommet til at det rettslig grunnlag for \u00e5 innvilge oms\u00f8kte dispensasjoner p\u00e5 n\u00e6rmere vilk\u00e5r, jf. pbl. \u00a7 19-2. Avslagsvedtaket oppheves og saken returneres med dette til Plan- og bygningsetaten, som bes gj\u00f8re en fornyet vurdering av fradelingss\u00f8knaden med hensyn til byr\u00e5dens vurderinger. S\u00f8ker gis rimelig frist til \u00e5 eventuelt supplere mangler i s\u00f8knaden. Forutsatt at eventuelle mangler suppleres og at fradelingen er i tr\u00e5d med pbl. \u00a7 26-1 for \u00f8vrig, skal det utstedes tillatelse. Tillatelsen gis p\u00e5 vilk\u00e5r som angitt i dispensasjonsvurderingen, samt p\u00e5 eventuelt andre n\u00f8dvendige vilk\u00e5r. Byr\u00e5den har i denne sammenheng enkelte, men ikke utt\u00f8mmende, tilbakemeldinger til fagetaten: \u2022 Det er i avslagsvedtakets pkt. 3.3 vist til at det ikke foreligger n\u00f8dvendig tillatelse fra Vestland fylkeskommune. Det er videre gitt avslag med hjemmel i pbl. \u00a7 27-4, jf. pkt. 2. Plan- og bygningsetaten har i klageomgangen innhentet avkj\u00f8rselstillatelse fra rett offentlig veimyndighet. \u2022 Det er i avslagsvedtakets pkt. 3.4 og i fagnotatet redegjort for manglende opplysninger om vann- og avl\u00f8psl\u00f8sninger. Byr\u00e5den ber om at det tas stilling til om pbl. \u00a7 30-6 gj\u00f8res gjeldende, se KDDs uttalelse ref. 17/1557-2 pkt. 2 siste avsnitt. S\u00f8ker gis eventuelt anledning til \u00e5 oppklare dette forhold. 4 \u2022 Det er i avslagsvedtakets pkt. 3.7 og i fagnotatet vist til at KPA 2018 \u00a7 27 pkt. 2.1.2 om forbud mot nye bruksenheter. Bestemmelsen er knyttet til arealform\u00e5let Fritidsbebyggelse (1120), som gjelder for omr\u00e5der for eksisterende fritidsboliger p\u00e5 Mildehalv\u00f8ya. Fleslandsvika 40 er ikke omfattet av den konkrete bestemmelsen. Vedtakskompetanse: Byr\u00e5d for byutvikling har generell myndighet til \u00e5 fatte beslutninger som ikke er av prinsipiell betydning, jf. byr\u00e5dssak 1282/23. Alle beslutninger som er av prinsipiell betydning legges frem for byr\u00e5det. Byr\u00e5d for byutvikling fatter f\u00f8lgende vedtak: 1. Plan- og bygningsetatens vedtak datert 28.06.2024 oppheves i medhold av forvaltningsloven \u00a7 33 annet ledd. 2. Med hjemmel i pbl. \u00a7 19-2 gis det dispensasjon fra KPA 2018 \u00a7\u00a7 6.1.1 og 31, p\u00e5 f\u00f8lgende vilk\u00e5r: a. F\u00f8r fradelingen gjennomf\u00f8res og ny grunneiendom opprettes i matrikkelen, m\u00e5 annekset p\u00e5 restarealet utgj\u00f8re en selvstendig enhet. Det m\u00e5 enten foreligger tilstrekkelig dokumentasjon om forholdet, eller s\u00f8kes om bruksendring. 3. Saken returneres til Plan- og bygningsetaten for videre saksbehandling av delingss\u00f8knaden med bakgrunn i byr\u00e5dens vurdering og konklusjon. 4. Klagen tas delvis til f\u00f8lge. Dato: 10. mars 2025 Christine Kahrs Byr\u00e5d for byutvikling Dokumentet er godkjent elektronisk. Vedlegg: Fagetatens notat datert 08.01.2025 med f\u00f8lgende vedlegg: 1. Vedtak fra Bymilj\u00f8etaten datert 17.12.2024 2. Returbrev datert 13.11.2024 3. Fagnotat datert 25.10.2024 4. Situasjonskart 5. Situasjonsplan 6. Flyfoto 7. Klage 8. Avslag p\u00e5 s\u00f8knad om opprettelse og endring av eiendom 9. Uttalelse fra Bymilj\u00f8etaten 10. Uttalelse fra Seksjon for n\u00e6ring og landbruk 11. Uttalelse fra Vestland fylkeskommune 12. S\u00f8knad om tillatelse 13. Nabomerknad 5 "
}