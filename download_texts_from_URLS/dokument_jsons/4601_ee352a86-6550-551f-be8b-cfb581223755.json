{
  "dokument_id": "ee352a86-6550-551f-be8b-cfb581223755",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 8 fra Eline Haakestad (MDG) om ny havn p\u00e5 Flesland - Utvalg for finans, kultur og n\u00e6ring",
  "url": "https://bergen.kommune.no/politikere-utvalg/api/fil/bk360/9748155/Svar-pa-skriftlig-sporsmal-nr-8-fra-Eline-Haakestad-MDG-om-ny-havn-pa-Flesland-Utvalg-for-finans-kultur-og-naering",
  "tekst": " Eierskap konsern Til Intern korrespondanse Bystyrets kontor V\u00e5r referanse: 2024/07786-3 Bystyrets kontor v/ Frank Wessels Saksbehandler: Lars Christian Holst R\u00f8ssevold Dato: 30. januar 2024 Fra Byr\u00e5d for finans Svar p\u00e5 skriftlig sp\u00f8rsm\u00e5l nr. 8 fra Eline Haakestad (MDG) om ny havn p\u00e5 Flesland - Utvalg for finans, kultur og n\u00e6ring \u00abBakgrunn: I sak 305/23 fattet bystyret f\u00f8lgende vedtak: \u00abDet er varslet at etablering av ny havn p\u00e5 Flesland vil kunne f\u00e5 behov for landareal p\u00e5 Lilandsjordet. Bystyret har ikke tatt stilling til etablering av havn p\u00e5 Flesland. Bystyret mener det er uheldig at det i en sak med s\u00e5 store konsekvenser ikke tidligere har v\u00e6rt lagt opp til en bystyrebehandling. Bystyret ber derfor byr\u00e5det om \u00e5 legge frem en sak om ulike alternativer for ny havn. Saken skal redegj\u00f8re for hvilke alternativ som har v\u00e6rt og som skal vurderes, samt hva som er den videre prosessen.\u00bb Sp\u00f8rsm\u00e5l til byr\u00e5den: N\u00e5r kan bystyret forvente \u00e5 f\u00e5 denne saken til behandling?\u00bb Svar fra byr\u00e5den: Ettersom flyttingen av havnen er en kompleks problemstilling, \u00f8nsker byr\u00e5den \u00e5 gi en kort orientering om den n\u00e6re historikken i saken. Denne statusoppdateringen begrenses imidlertid tilbake til bystyresak 162/21, datert 20.05.2021, \u00abBergen Havn AS (BH) \u2013 utredning av ulike forhold knyttet til flytting av godshavnen fra Dokken, herunder vurdering av beslutningsgrunnlag fra BH AS\u00bb, og hvor f\u00f8lgende ble vedtatt: \u00ab1. Bergen kommune stiller seg positiv til Bergen Havn AS sitt erverv av 78,95 % av aksjene i hhv. Bergen Havn \u00c5gotnes AS og Bergen Havn Utvikling AS. 2. Bystyret ber byr\u00e5det p\u00e5se at det innen f\u00f8rste halv\u00e5r 2022 blir utarbeidet en endelig plan for flytting av gods- og containervirksomheten fra Dokken, herunder \u00abbusiness-case\u00bb med finansieringsl\u00f8sninger.\u00bb Ovennevnte vedtaksnummer 2 ble fulgt opp av byr\u00e5det overfor bystyret ved fremleggelse av bystyresak 45/23 \u00abBergen Havn AS - Fremtidig flytting av godshavnen fra Dokken\u00bb den 22.02.2023, og hvor f\u00f8lgende ble vedtatt: \u00ab1. Bergen kommune stiller seg positiv til Bergen Havn AS sitt arbeid med \u00e5 f\u00e5 flyttet godshavnen. Det bes imidlertid om at selskapet arbeider videre med et tydelig nedskalert flytteprosjekt innenfor forsvarlige \u00f8konomiske og rettslige rammer. For \u00e5 f\u00e5 til en l\u00f8sning som kan anses b\u00e5de \u00f8konomisk og milj\u00f8messig b\u00e6rekraftig, bes samarbeidsl\u00f8sninger med andre private eller offentlige akt\u00f8rer ogs\u00e5 \u00e5 bli vurdert. 2. Det legges til grunn at Bergen Havn AS prioriterer arbeidet med \u00e5 finne en l\u00f8sning for n\u00e5v\u00e6rende stykkgods- og containervirksomhet p\u00e5 Dokken, og som inneb\u00e6rer at omr\u00e5det kan fraflyttes i l\u00f8pet av 2027. 3. Bystyret ber om at det i tillegg til \u00e5 jobbe videre med et tydelig nedskalert flytteprosjekt skal jobbes videre med et trinnvis flytteprosjekt, hvor de forskjellige fasene i Arealstrategi for Dokken danner utgangspunktet. B\u00e5de relokalisering av havnevirksomheten som i dag er p\u00e5 Dokken, samt eventuell etablering av havnevirksomhet p\u00e5 \u00c5gotnes, skal samkj\u00f8res med planene for byutvikling p\u00e5 Dokken.\u00bb Ordlyden i vedtakspunkt nr. 1, andre avsnitt i bystyresak 45/23, hadde bl.a. bakgrunn i oppdaterte investeringskalkyler som BH hadde f\u00e5tt utarbeidet, og som viste at investeringene for den skisserte godshavnen p\u00e5 \u00c5gotnes kunne forventes \u00e5 bel\u00f8pe seg til MRD 2,6 ekskl. mva. En investeringskostnad i denne st\u00f8rrelsesorden vil ikke la seg finansiere ved l\u00e5neopptak all den tid godsvirksomheten i BH ikke skaper tilstrekkelige kontantstr\u00f8mmer. Investeringene vil da m\u00e5tte finansieres med egenkapital, hvilket i dette tilfellet vil skape stor usikkerhet i forhold til b\u00e5de statsst\u00f8tteregelverket og fradragsrett for inng\u00e5ende mva. Det kan her gj\u00f8res oppmerksom p\u00e5 at de fleste eierkommunene i BH allerede har gitt uttrykk for at de ikke har anledning \u00e5 delta i en slik betydelig investering. N\u00e5r det gjelder Bergen kommunes finansieringsramme for havnevirksomheten er den p\u00e5 kr 450 mill. ut over allerede innskutt aksjekapital i BH, jf. bystyresak 228 - 16 \u00abBergen og Omland Havnevesen (BOH) - Intensjonsavtale om avvikling av BOH og etablering av nytt selskap for havnesamarbeidet.\u00bb I en ekstraordin\u00e6r generalforsamling fra 21.06.2023 ble f\u00f8lgende vedtatt av selskapets eiere, og hvor ovennevnte bystyrevedtak fra 22.02.2023 da ble tatt hensyn til: \u00abGeneralforsamlingen har n\u00e5 blitt forelagt en tentativ plan for fraflytting av havnevirksomheten p\u00e5 Dokken/Jekteviken, og som inneb\u00e6rer en trinnvis og nedskalert fraflytting fra omr\u00e5det. Generalforsamlingen anmoder selskapet og dets styre til \u00e5 arbeide videre med denne tentative planen, hvor en kan f\u00e5 realisert en \u00f8konomisk og milj\u00f8messig b\u00e6rekraftig fraflytting fra Dokken/Jekteviken. N\u00e5r det foreligger et endelig utredningsarbeid for den trinnvise fraflyttingen, bl.a. med et n\u00e6rmere konkretisert investerings- og finansieringsbehov, bes ny sak fremlagt for eierne. Det forutsettes, og som styret selv p\u00e5peker, at den trinnvise fraflyttingen fra Dokken/Jekteviken blir gjennomf\u00f8rt p\u00e5 en m\u00e5te som sikrer at fradragsrett for mva. og at statsst\u00f8tteregelverket blir overholdt.\u00bb Generalforsamlingens bestilling gjennom ovennevnte vedtak inneb\u00e6rer at det m\u00e5 gjennomf\u00f8res et omfattende og komplekst utredningsarbeid fra selskapets side, hvilket krever b\u00e5de ressurser og tid \u00e5 f\u00e5 utf\u00f8rt. Det nevnes ogs\u00e5 at byr\u00e5den har sendt over bystyrets vedtak i sak 305/23 til BH, og at en n\u00e5 vil ha en dialog med selskapet om dette. Byr\u00e5den kan med bakgrunn i vedtakene og orienteringen ovenfor vanskelig gi et konkret tidspunkt for n\u00e5r bystyret kan f\u00e5 fremlagt en sak om alternativer for ny havn til behandling. Eivind K. N\u00e6vdal-Bolstad - Byr\u00e5d for finans Dokumentet er godkjent elektronisk. "
}