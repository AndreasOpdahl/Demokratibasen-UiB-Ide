{
  "dokument_id": "e858493c-5df7-5d97-8a8c-49e34bafda93",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 152 fra Chris J\u00f8rgen K. R\u00f8dland (H) til Christine Kahrs (H) om rutiner for utsetting av benker p\u00e5",
  "url": "https://bergen.kommune.no/politikere-utvalg/api/fil/bk360/11309094/Svar-pa-skriftlig-sporsmal-nr-152-fra-Chris-Jorgen-K-Rodland-H-til-Christine-Kahrs-H-om-rutiner-for-utsetting-av-benker-pa",
  "tekst": " BBU \u2013 Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/146081-3 Saksbehandler: Malene Nesse Gr\u00f8nningen Fra Dato: 10. oktober 2024 Byr\u00e5d for byutvikling Svar p\u00e5 skriftlig sp\u00f8rsm\u00e5l nr. 152 fra Chris J\u00f8rgen K. R\u00f8dland (H) til Christine Kahrs (H) om rutiner for utsetting av benker p\u00e5 kommunale omr\u00e5der - Utvalg for milj\u00f8 og byutvikling Sp\u00f8rrer er kontaktet av frivillige i Fana bydel som \u00f8nsker \u00e5 vite mer om hvilke rutiner som foreligger for \u00e5 kunne la private og ideelle akt\u00f8rer sette ut benker p\u00e5 kommunale tomter og friluftsomr\u00e5der i byen. S\u00e6rlig er dette aktuelt i omr\u00e5der hvor flere eldre ferdes og hvor det er aktuelt for eldre \u00e5 kunne sette seg ned i l\u00f8pet av en luftetur. Sp\u00f8rsm\u00e5l til byr\u00e5den: Hva er rutinene for \u00e5 la private og ideelle akt\u00f8rer sette ut benker p\u00e5 kommunale eiendommer og friluftsomr\u00e5der? Svar fra byr\u00e5den: Innledningsvis vil byr\u00e5den applaudere denne typen privat og frivillig engasjement, som bidrar til \u00e5 tilgjengeliggj\u00f8re byen v\u00e5r for flere grupper. Vi blir stadig flere eldre i samfunnet, og byr\u00e5den \u00f8nsker \u00e5 legge til rette for at ogs\u00e5 de som trenger en pust i bakken, kan ta beina fatt p\u00e5 tur. Klosterhagenerkl\u00e6ringen sl\u00e5r fast at Bergen skal v\u00e6re en serviceinnstilt kommune som spiller p\u00e5 lag med innbyggerne, og Bymilj\u00f8etaten fors\u00f8ker ogs\u00e5 \u00e5 m\u00f8te tiltak som sp\u00f8rrer viser til med en positiv grunnholdning. Samtidig er det ogs\u00e5 i denne type saker en del hensyn som kan komme i konflikt med hverandre. Prosess Bymilj\u00f8etaten \u00f8nsker \u00e5 motta s\u00f8knader om utplassering av installasjoner (som benker) til bymiljoetaten@bergen.kommune.no. S\u00f8knadene b\u00f8r beskrive hensikten og utformingen av tiltaket, samt \u00f8nsket plassering, slik at Bymilj\u00f8etaten har mulighet til \u00e5 gi innspill p\u00e5 dette. Etaten ser da blant annet n\u00e6rmere p\u00e5 universell utforming. Eventuelle blanketter og lignende m\u00e5 ogs\u00e5 inkluderes i s\u00f8knaden. Plassering Bymilj\u00f8etaten forvalter store og forskjellige typer arealer. - Byrom og parker o Kommunale byrom og parker inneholder ofte en del m\u00f8blering og andre funksjoner allerede, spesielt i sentrumsomr\u00e5dene. Ogs\u00e5 i omr\u00e5der som dette kan det v\u00e6re behov for flere benker, men da m\u00e5 den nye m\u00f8bleringen tilpasses det eksisterende milj\u00f8et, og universell utforming m\u00e5 iveratas. Bymilj\u00f8etaten har mange byrom som gjerne ikke er mer enn en flekk med areal mellom en kommunal vei og for eksempel et borettslag, og p\u00e5 slike steder er handlingsrommet st\u00f8rre. Der er flere gode eksempler p\u00e5 at for eksempel borettslag \u00f8nsker tiltak i nabolaget, som Bymilj\u00f8etaten har kunnet samarbeide om. - Veg, gater og fortau o Det kan v\u00e6re mer utfordrende \u00e5 plassere benker eller andre m\u00f8bler langs veger, gater og fortau. Det kommunale vegnettet er generelt smalt, og mange steder er det egentlig allerede for liten plass for de forskjellige trafikantgruppene. Da blir det ekstra utfordrende \u00e5 plassere m\u00f8bler p\u00e5 for eksempel et allerede smalt fortau. De kommunale vegene har ogs\u00e5 sjelden m\u00f8bleringssoner eller lignende s\u00e5 handlingsrommet er lite. - Friluftsomr\u00e5der o I friluftsomr\u00e5dene benytter kommunen seg i st\u00f8rst mulig grad av byfjellsstandarden. I omr\u00e5der som dette \u00f8nskes det i utgangspunktet ikke blanketter/markedsf\u00f8ring, og det er kun et f\u00e5tall avvik fra den hovedregelen. I friluftsomr\u00e5dene har kommunen hatt et godt samarbeid med GC Rieber om mange benker som de har \u00f8nsket utplassert, og som n\u00e5 st\u00e5r som en del av Jubileumsstien, samt langs L\u00f8vstien. Natur- og friluftsforvalterne har da deltatt aktivt i prosessen rundt lokasjoner med mer. - Naturomr\u00e5der o I mange av naturomr\u00e5dene er det mindre \u00f8nskelig at det utplasseres benker eller andre m\u00f8bler. B\u00e5de plassering og drift av m\u00f8blene skaper i sum forstyrrelser av naturen som ikke er \u00f8nskelig. Bymilj\u00f8etaten fors\u00f8ker derfor \u00e5 styre benker og andre installasjoner mot de omr\u00e5dene hvor det er mer fysisk tilrettelagt for friluftsliv. Samarbeidet med dugnadsgjengen v/Myrdalsvannet er et godt eksempel p\u00e5 det. Der har Bymilj\u00f8etaten god dialog rundt tiltakene de gj\u00f8r i de opparbeidede omr\u00e5dene, som legger til rette for lavterskeltilbud i n\u00e6romr\u00e5det p\u00e5 en god m\u00e5te, samt hvilke tiltak som ikke er \u00f8nskelig fordi det g\u00e5r utover naturen i omr\u00e5det. Ressurser, eierskap og drift Det er vanlig at benker og m\u00f8bler gis til kommunen, men at Bymilj\u00f8etaten selv m\u00e5 ta ansvar for drift og vedlikehold. Dette medf\u00f8rer \u00f8kte utgifter for kommunen. Samtidig er det vanligvis en forutsetning at kommunen faktisk overtar eierskapet, for \u00e5 unng\u00e5 at diverse frivillige organisasjoner har driftsansvaret for forskjellige m\u00f8bler og tiltak p\u00e5 kommunal eiendom. Tett og god oppf\u00f8lging av denne type tiltak, krever ogs\u00e5 en betydelig del personalressurser. Bymilj\u00f8etaten hadde ikke f\u00e5tt til samarbeidet med for eksempel Myrdalsgjengen uten at etaten brukte betydelige ressurser, og dette er bare en av veldig mange akt\u00f8rer i Bergen. Dersom det kommer veldig mange henvendelser om forskjellige private og frivillige tiltak, vil det kreve et apparat for \u00e5 h\u00e5ndtere dem. Ofte er det slik at engasjerte akt\u00f8rer har kommet ganske langt i sine egne tanker rundt hva som er \u00f8nskelig, f\u00f8r de tar kontakt med Bymilj\u00f8etaten. Byr\u00e5den oppfordrer til \u00e5 ta kontakt tidlig, slik at Bymilj\u00f8etaten kan veilede og bidra rundt utforming og utplassering, og sammen lande p\u00e5 gode l\u00f8sninger. Christine Kahrs \u2013 Byr\u00e5d for byutvikling Dokumentet er godkjent elektronisk. "
}