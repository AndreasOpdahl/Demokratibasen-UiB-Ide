{
  "dokument_id": "989cbd00-13f6-5756-b524-f24784d3cba0",
  "doc_type": "case_attachment",
  "kommune": 4601,
  "tittel": "Fagnotat datert 24. mai 2024 - Torgallmenningen 1A, BJERCK RESTAURANT - S\u00f8knad om ny alminnelig skjenkebevilling for alkoholholdig drikk gruppe 1-3, utend\u00f8rs p\u00e5 Torgallmenningen ",
  "url": "https://bergen.kommune.no/politikere-utvalg/api/fil/bk360/10442251/Fagnotat-datert-24-mai-2024-Torgallmenningen-1A-BJERCK-RESTAURANT-Soknad-om-ny-alminnelig-skjenkebevilling-for-alkoholholdig-drikk-gruppe-1-3-utendors-pa-Torgallmenningen-",
  "tekst": " Kontor for skjenkesaker Til Fagnotat N\u00e6ringsseksjonen (Arbeidssted) V\u00e5r referanse: 2024/42167-9 Saksbehandler: Bent Eirik Lund\u00f8 Fra Dato: 14. mai 2024 Kontor for skjenkesaker Fagnotat datert 24. mai 2024 - Torgallmenningen 1A, BJERCK RESTAURANT - S\u00f8knad om ny alminnelig skjenkebevilling for alkoholholdig drikk gruppe 1-3, utend\u00f8rs p\u00e5 Torgallmenningen Kontor for skjenkesaker mottok 5. mars 2024 s\u00f8knad om overdragelse av skjenkebevilling. I denne forbindelse ble de ogs\u00e5 s\u00f8kt om tillatelse til uteservering av alkoholholdig drikk gruppe 1-3 p\u00e5 Torgallmenningen, for Bjerck Restaurant & Bar, Torgallmenningen 1 A. Bevillingss\u00f8ker er Bjerck Restaurant & Bar AS, org. nr. 921 025 920. Oms\u00f8kt skjenkeareal er utend\u00f8rs p\u00e5 Torgallmenningen, gjeldende for perioden 09.06.2024- 31.08.2024. Arealet er en part av tilgjengelig arealjmf. Politisk vedtatt plan for sommeren 2024. Stedet er fra tidligere av innvilget alminnelig skjenkebevilling for alkoholholdig drikk, gruppe 1-3, for 467 kvm, alt innend\u00f8rs. N\u00e5 s\u00f8kes det om alminnelig skjenkebevilling for alkoholholdig drikk gruppe 1-3, for utvendig areal. Fagetatens anbefaling: A. 1. S\u00f8knaden om uteservering av alkoholholdig drikk gruppe 1-3, utend\u00f8rs p\u00e5 Torgallmenningen, for Bjerck Restaurant & Bar, Torgallmenningen 1 A, innvilges. Bevillingshaver er Bjerck Restaurant & Bar AS, org. nr. 921 025 920. 2. Styrer for skjenkebevillingen er Ellen Nyg\u00e5rd Nilsen, f. 05.07.60. Stedfortreder for styrer er Kaj Myklatun, f. 119.01.00 3. Bevillingen er gitt til et spisested. Det skal for skjenkebevilling settes krav om at skjenkestedet skal ha gratis og lett tilgjengelig vann i lokalet til kunder for selvbetjening. Det skal informeres om at springvann er gratis i alle menyer der det opplyses om andre drikkevarer. Dersom det finnes oppslagstavle for drikkevarer i baren, skal denne inneholde informasjon om at man kan f\u00e5 gratis springvann. 4. Totalt skjenkeareal er det som blir tildelt, ihht leiekontrakt. B. Bevillingen gis for perioden 09.06.2024-31.08.2024. C. Etter at det er fattet vedtak om f\u00f8rstegangstildeling av ny bevilling, m\u00e5 bevillingshaver, f\u00f8r bevillingsdokumentet blir utferdiget, og f\u00f8r bevillingen kan tas i bruk, sende inn f\u00f8lgende dokumentasjon til Kontor for skjenkesaker: 1. kopi av brukstillatelsen fra bygningsmyndighetene 2. kvittering fra Altinn p\u00e5 at oppstartskjema er innsendt til Mattilsynet 3. bevillingsgebyr m\u00e5 v\u00e6re betalt 4. kopi som viser at alle ansatte har lovlige arbeidskontrakter, og at det er tegnet yrkesskadeforsikring for alle ansatte. Alle ansatte skal registreres i arbeidstakerregisteret s\u00e5 snart som mulig, og senest en m\u00e5ned fra oppstart D. F\u00f8r tillatelsen til uteservering tas i bruk, skal s\u00f8ker sende kopi til Kontor for skjenkesaker som bekrefter: 1. at s\u00f8ker har lovlig adgang til \u00e5 benytte arealet til uteservering, kopi av leiekontrakt, eller bekreftelse p\u00e5 at arealet ligger p\u00e5 egen grunn 2. at Bymilj\u00f8etaten har godkjent uteserveringen med eventuelle innretninger p\u00e5 offentlig areal 3. at tiltak som er s\u00f8knadspliktige etter plan- og bygningsloven er godkjent av bygningsmyndigheten F\u00f8r tillatelsen til uteservering tas i bruk skal Kontor for skjenkesaker ha v\u00e6rt p\u00e5 befaring p\u00e5 stedet. Befaring skal finne sted innen 5 virkedager etter at Kontor for skjenkesaker har mottatt skriftlig melding fra bevillingshaver om at befaring kan gjennomf\u00f8res. Overholdes ikke fristen kan tillatelsen tas i bruk uten befaring. Det settes som krav for skjenking p\u00e5 utend\u00f8rs areal at det ikke er tillatt med musikk eller underholdning ved bruk av elektrisk anlegg/h\u00f8yttaler p\u00e5 uteservering etter klokken 22.00, likevel slik at lav bakgrunnsmusikk tillates dersom den ikke er til sjenanse for omgivelsene. E. S\u00f8ksm\u00e5l om gyldigheten av vedtaket eller krav om erstatning som f\u00f8lge av vedtaket, kan ikke reises f\u00f8r parten har nyttet sin adgang til \u00e5 klage over vedtaket, og klagen er avgjort av klageinstansen. I henhold til bestemmelsen i forvaltningslovens \u00a7 27b kan s\u00f8ksm\u00e5l likevel reises n\u00e5r det har g\u00e5tt 6 m\u00e5neder fra klagen f\u00f8rste gang er fremsatt, og det ikke skyldes fors\u00f8mmelse fra klagerens side at klageinstansens avgj\u00f8relse ikke foreligger. Saksutredning: Bergen bystyre fattet i sak 378/20 vedtak om at byr\u00e5det skal ha avgj\u00f8relsesmyndigheten i saker som gjelder s\u00f8knader om nye skjenkebevillinger og s\u00f8knader om endringer i eksisterende bevillinger. Alkohollovens \u00a7 1 - 4 b sier at bevilling skal tildeles den for hvis regning virksomheten drives. Bevillingen skal alts\u00e5 gis til den juridiske enhet som har den direkte \u00f8konomiske interessen i, og ansvaret for salget eller skjenkingen av alkohol. Bevillingshaver og andre sentrale personer i virksomheten f.eks. eier, daglig leder eller en som f\u00e5r vesentlige inntekter fra virksomheten, m\u00e5 ha utvist uklanderlig vandel i forhold til alkoholloven og andre lover som har sammenheng med alkohollovens form\u00e5l, alkohollovens \u00a7 1 - 7 b. I tillegg m\u00e5 disse personer ha en uklanderlig vandel i forhold til skatte- og avgiftslovgivningen. Til hver bevilling skal det utpekes en styrer og en stedfortreder. Det er adgang til \u00e5 s\u00f8ke om at kravet om \u00e5 ha stedfortreder fravikes. For styrer og stedfortreder er det etter alkoholloven ikke s\u00e5 strenge vandelskrav som til eier mfl. Styrer og stedfortreder m\u00e5 ha utvist uklanderlig vandel i forhold til alkoholloven og andre lover som har sammenheng med alkohollovens form\u00e5l, alkohollovens \u00a7 1 - 7 c. Alkohollovens \u00a7 1 - 7 a lyder slik: \u201cVed vurderingen av om bevilling b\u00f8r gis, kan kommunen blant annet legge vekt p\u00e5 antallet salgs- og skjenkesteder, stedets karakter, beliggenhet, m\u00e5lgruppe, trafikk- og ordensmessige forhold, n\u00e6ringspolitiske hensyn og hensynet til lokalmilj\u00f8et for \u00f8vrig. Det kan ogs\u00e5 legges vekt p\u00e5 om bevillingss\u00f8ker og personer som nevnt i \u00a7 1-7b f\u00f8rste ledd er egnet til \u00e5 ha bevilling.\u201d Reglene om vandel og retningslinjer bidrar til at kommunen har f\u00e5tt eksemplifisert hvilke hensyn det er relevant \u00e5 legge vekt p\u00e5 i forbindelse med behandlingen av en s\u00f8knad om bevilling. Kommunen har ogs\u00e5 f\u00e5tt en mulighet til \u00e5 legge vekt p\u00e5 s\u00f8kers eller andre personers egnethet til \u00e5 drive n\u00e6ring gjennom at det ved vandelsvurderingen kan sees hen til om bevillingshaver og de impliserte partene tidligere har overholdt skatte-, avgifts- og regnskapslovgivningen. S\u00f8knader om nye salgs- og skjenkebevillinger blir rutinemessig oversendt h\u00f8ringsinstansene til uttalelse. S\u00f8knader om endringer i eksisterende bevillinger blir oversendt til politiet og sosialstyret. Etter hvert som beslutningsgrunnlaget blir klart i forhold til den enkelte s\u00f8knad, og saksbehandlerkapasiteten ved Kontor for skjenkesaker tillater det, blir sakene fremmet for byr\u00e5det til avgj\u00f8relse. S\u00f8knadene blir behandlet etter reglene i alkoholloven, retningslinjer vedtatt av Bergen bystyre 24.06.20 og i tr\u00e5d med kommunal praksis. S\u00d8KER: Skjenkestedets navn: Bjerck Restaurant & Bar. S\u00f8knaden gjelder: Alminnelig skjenkebevilling for skjenking av alkoholholdig drikk gruppe 1-3, utend\u00f8rs p\u00e5 Torgallmenningen, for sesongen 2024. Bevillingshaver: Bjerck Restaurant & Bar AS, org. nr. 921 025 920. Type virksomhet: Spisested. Styrer: Ellen Nyg\u00e5rd Nilsen, f. 05.07.60 Stedfortreder for styrer: M\u00e4rta-Luisa Lillegraven, f. 18.08.97. Skjenkeareal: Totalt skjenkeareal er det s\u00f8ker f\u00e5r tildelt ihht leiekontrakt. Politiets uttalelse: Politiet uttaler i brev av 9. juni 2023 at de ikke har noen merknader til s\u00f8knaden. Sosialtjenestens uttalelse: Det skrives bl.a.: \u00abEtat for sosiale tjenester mener at dette stedets beliggenhet p\u00e5 Torgallmenningen vil komme i konflikt med hensynet til barnefamilier, barn og ungdom, og at Torgallmenningen b\u00f8r holdes fri for skjenking av alkohol.\u00bb Om driftskonseptet: \u00abS\u00f8knaden er i forbindelse med at Bergen Kommune gir tillatelse p\u00e5 uteservering p\u00e5 Torgallmenningen p\u00e5 omr\u00e5der som ikke er i direkte tilknytning til eksisterende serveringssted. Det s\u00f8kes om et omr\u00e5de innenfor den bl\u00e5 sonen som tillater servering i juli. Det s\u00f8kes om et omr\u00e5de p\u00e5 70 kvadratmeter bak bassenget som er tilknyttet statuen som st\u00e5r ved enden av Torgallmenningen mot torget. Omr\u00e5de vil bli inngjerdet med \u00abk\u00f8stenger\u00bb med tau imellom. Baren vil bli plassert ved inngangen til omr\u00e5de slik at man har kontroll p\u00e5 gjestene som kommer inn. Vi har fokus p\u00e5 det estetiske og vil ivareta merkevaren Bjerck p\u00e5 en god m\u00e5te ogs\u00e5 ved en midlertidig uteservering. Det vil v\u00e6re 80 plasser p\u00e5 omr\u00e5de fordelt p\u00e5 bord av st\u00f8rrelse 60x100cm med 80cm h\u00f8yde. Vi legger opp til 1,1m mellom sitteplassene og gangsone p\u00e5 1meter mellom bordene. Enkel mat vil bli levert av Bjerck Restaurant sitt kj\u00f8kken, hamburger og skagensandwich. Bes\u00f8kende kan fritt benytte rundt 60 toaletter i sentrum, fordelt p\u00e5 n\u00e6r 20 ulike steder. Alternativt kan toalett i 2.etg p\u00e5 Bjerck ogs\u00e5 benyttes.\u00bb Fagetatens vurdering: I henhold til alkoholloven stilles det krav om at s\u00f8ker har uklanderlig vandel, oppfyller alkohollovens krav til bevillingshavere og at s\u00f8ker finnes egnet til \u00e5 inneha bevilling. Det er ingen momenter vedr\u00f8rende vandel i foreliggende s\u00f8knad som tilsier at alminnelig skjenkebevilling for alkoholholdig drikk gruppe 1-3, utend\u00f8rs, ikke kan tildeles dette stedet. Foreliggende s\u00f8knad gjelder skjenkebevilling p\u00e5 et uteareal til et spisested som har skjenkebevilling fra tidligere. I kommunens retningslinjer, kap. 4.1, vedtatt av Bergen bystyre 24. juni 2020 i sak 202/20, fremg\u00e5r f\u00f8lgende: \u00abSkjenkebevillinger for alkoholholdig drikk gruppe 1-3 kan tildeles ved f\u00f8lgende konsepter: spisesteder, skjenkesteder med liten eller ingen matservering, hoteller, selskapslokaler og studentsteder. Retningslinjene inneholder f\u00f8lgende definisjon av spisested: \u00abMed \u00abspisesteder\u00bb menes steder hvor det serveres mat. Ved alle spisesteder skal det foreligge et fullverdig mattilbud frem til kl. 22.00. spisesteder som har lukketid tidligere enn kl. 22.00 kan likevel innvilges skjenkebevilling.\u00bb Kontor for skjenkesaker har merket seg uttalelse fra Etat for sosiale tjenester. Vi er ogs\u00e5 godt kjent med politiske f\u00f8ringer for sommeren 2024, der det er bred oppslutning om \u00e5 tilby skjenking p\u00e5 utvalgte omr\u00e5der p\u00e5 Torgallmenningen. Aktuelle s\u00f8kere samarbeider for at uteservering p\u00e5 dette omr\u00e5det skal f\u00e5 en helhetlig karakter og bli et godt tilbud til alle brukere av Torgallmenningen. Med bakgrunn i det som skisseres i s\u00f8knaden er det ingenting som tilsier at bevilling ikke kan tildeles i dette tilfellet. Stedets beliggenhet er rett ved Torgallmenningen (andre siden av gangfelt). Stedet er s\u00e5ledes i h\u00f8y grad \u00e5 anse for \u00e5 ha god tilh\u00f8righet til Torgallmenningen og p\u00e5 en god m\u00e5te kunne betjene omr\u00e5dets publikum. S\u00f8knaden er gjennomg\u00e5tt og vurderes \u00e5 v\u00e6re i samsvar med faktiske forhold p\u00e5 stedet og driftskonsept opplistet i s\u00f8knad. Kontor for skjenkesaker anbefaler at s\u00f8knaden om alminnelig skjenkebevilling for alkoholholdig drikk gruppe 1-3, utend\u00f8rs p\u00e5 Torgallmenningen, for Bjerck Restaurant & Bar, Torgallmenningen 1 A, for perioden 09.06.2024-31.08.2024, innvilges som oms\u00f8kt. Dette med bakgrunn i en konkret helhetsvurdering, herunder det totalkonsept som er skissert for virksomheten. Skjenkebevillingen gjelder for det driftskonsept som er oppgitt i s\u00f8knaden og som er godkjent. Med hilsen Kontor for skjenkesaker Bent Eirik Lund\u00f8 Terje Gjertsen nestleder leder Dokumentet er godkjent elektronisk. "
}