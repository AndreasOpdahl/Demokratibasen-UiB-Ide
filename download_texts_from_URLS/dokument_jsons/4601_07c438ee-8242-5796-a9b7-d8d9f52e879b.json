{
  "dokument_id": "07c438ee-8242-5796-a9b7-d8d9f52e879b",
  "doc_type": "case_attachment",
  "kommune": 4601,
  "tittel": "Framstilling-Statusmelding-for-barnevernet-i-Bergen-2023",
  "url": "https://bergen.kommune.no/politikere-utvalg/api/fil/bk360/10482533/Framstilling-Statusmelding-for-barnevernet-i-Bergen-2023",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/74073-2 Statusmelding for barnevernet i Bergen 2023 Hva saken gjelder: Byr\u00e5det legger med dette frem den \u00e5rlige redegj\u00f8relsen om tilstanden i barnevernet, jf. barnevernsloven \u00a7 15-3 femte ledd. Form\u00e5let med redegj\u00f8relsen er \u00e5 gi bystyret innsikt i tilstand, utvikling og aktuelle problemstillinger i barnevernet. Statusmeldingen er en del av kommunens internkontroll med barnevernet, og den skal sikre at kommunens politiske ledelse er orientert om situasjonen i tjenesten. Meldingen skal s\u00e6rlig sette s\u00f8kelys p\u00e5 lovkravene i barnevernsloven i form av oppf\u00f8lging og tilsyn, og den skal gi politisk ledelse innsyn i barneverntjenesten. Meldingen skal ogs\u00e5 gi innblikk i hvilke utfordringer barnevernet har, og hva som gj\u00f8res av forbedringsarbeid. Hoveddelen av statusmeldingen er basert p\u00e5 Bufdirs mal for tilstandsrapportering for barneverntjenesten og inneholder en rekke indikatorer. Noen indikatorer viser i hvilken grad lovp\u00e5lagte oppgaver knyttet til tidsfrister og barnets rett til egen plan og oppf\u00f8lging blir innfridd. Andre indikatorer viser sentrale utviklingstrekk ved tjenesten knyttet til blant annet dekningsgrad og tjenestenes innhold, og er mer egnet til \u00e5 sammenligne utviklingen p\u00e5 tvers av kommuner. Etter barnevernsreformen har behovet for indikatorer som viser kvalitet, nytte, medvirkning, ressursutnyttelse og fordeling p\u00e5 tvers av kommunens sektorer og tjenester knyttet til oppveksten, blitt tydeliggjort. Videre ble kommunens nye Handlingsplan for barnevernet vedtatt av Bergen bystyre i m\u00f8te 18.10.2023 (sak 353/23) med f\u00f8lgende merknad: \u00abMerknad 1: Bystyret ber byr\u00e5det rapportere p\u00e5 kvalitetsm\u00e5lene i den \u00e5rlige statusmeldingen\u00bb. Handlingsplan for barnevernet er strukturert rundt de internasjonale og nasjonale kvalitetsm\u00e5lene for god praksis definert av Verdens helseorganisasjon. Disse er: \u2022 Barn og familier skal f\u00e5 hjelp som virker \u2022 Barn og familier skal m\u00f8te trygge tjenester \u2022 Barn og familier skal bli involvert og ha innflytelse \u2022 Barn og familier skal m\u00f8te tjenester som er samordnet og preget av kontinuitet \u2022 Barnevernet sine ressurser skal utnyttes godt \u2022 Barnevernet skal s\u00f8rge for likeverdige tjenester Utvikling av gode m\u00e5lbare og treffsikre indikatorer n\u00e5r det gjelder b\u00e5de ovennevnte kvalitetsm\u00e5l, intensjoner og m\u00e5l med barnevernsreformen er under arbeid. Nye indikatorer vil inng\u00e5 i kommende statusmeldinger. Sammenlikningsgrunnlaget i meldingen er ASSS-nettverket som inkluderer landets 12 st\u00f8rste kommuner. Indikatorene som publiseres i meldingen viser at det er stadig f\u00e6rre barn 1 mellom 0-17 \u00e5r med tiltak fra barnevernet, b\u00e5de i Bergen og resten av landet. Indikatorene viser ogs\u00e5 at Bergen har et barnevern som ligger rundt snittet for flere av indikatorene i ASSS-nettverkets tjenesteprofil. Andel barn som er plassert i l\u00f8pet av \u00e5ret av innbyggere 0- 24 \u00e5r er en av indikatoren der Bergen ligger 18 prosent over snittet i 2023. En h\u00f8yere andel plasserte barn enn gjennomsnittet p\u00e5virker samtidig resultatet for netto driftsutgifter til barneverntjeneste per innbygger 0-24 som i Bergen ligger 13 prosent over snittet. Samtidig er det en del utviklingstrekk som er interessante. Mange \u00f8nsker fortsatt \u00e5 samarbeide om hjelp og oppf\u00f8lging med barnevernet etter at de har fylt 18 \u00e5r. Tiltaket Der Ungdom Er (DUE), som er plassert i Utekontakten, opplevde en sterk vekst i 2023. Dette tiltaket gir tett individuell oppf\u00f8lging til barn og unge opp til 25 \u00e5r som ofte har utfordringer med psykisk helse, bosituasjon eller rus. Etablering av byomfattende Barnevernvakt og Mottak har f\u00f8rt til at nye meldinger blir gjennomg\u00e5tt samme dag. Erfaringene med dette er forel\u00f8pig gode. Denne organiseringen inneb\u00e6rer at det blir mer likebehandling og en raskere gjennomgang av mottatte meldinger. Tallene som presenteres i denne meldingen viser at Bergen bruker mer enn gjennomsnittet p\u00e5 plasseringer i institusjon og beredskapshjem. En viktig \u00e5rsak til \u00f8kning i disse utgiftene i 2023 var at oppholdstiden i \u00f8kte. Hovedgrunnen til lengre botid er mangel p\u00e5 tiltak i forlengelsen av opphold i institusjon og beredskapshjem. Erfaringene med flere brudd p\u00e5 Bufetat sin bistandsplikt til kommunen er vesentlig \u00e5 trekke frem i denne sammenhengen. Barnevernet i Bergen har hatt en stor utfordring med gjennomtrekk av ansatte i tjenestene sine. Mange medarbeidere har sluttet og i perioder har det v\u00e6rt et stort antall vakante stillinger. I 2023 har det v\u00e6rt gjennomf\u00f8rt et stort forbedringsarbeid knyttet til rekruttering og for \u00e5 beholde ansatte. Denne satsingen ga gode resultater utover i 2023 med f\u00e6rre ledige stillinger. Statusmeldingen viser at barnevernet fortsatt har utfordringer med \u00e5 innfri samtlige av sine lovp\u00e5lagte oppgaver. Siden 2020 har det gradvis blitt f\u00e6rre barn som har f\u00e5tt utarbeidet en egen tiltaksplan som ogs\u00e5 har blitt evaluert. Byr\u00e5dets vurdering og anbefaling/konklusjon: Det er avgj\u00f8rende at byen har tillit til barnevernet, og byr\u00e5det vil prioritere arbeidet med \u00e5 sikre et velfungerende barnevern som ivaretar alle byens barn. Et godt samarbeid mellom barnevernet, barnehager, skoler og helsestasjoner er avgj\u00f8rende for \u00e5 oppdage omsorgssvikt s\u00e5 tidlig som mulig. For \u00e5 sikre et godt barnevern er det ogs\u00e5 viktig at de ansatte trives og opplever at de har god st\u00f8tte til \u00e5 st\u00e5 i mange av de vanskelige oppgavene en jobb i barnevernet inneb\u00e6rer. Byr\u00e5det vil derfor st\u00f8tte tiltak som sikrer rekruttering av kvalifiserte ansatte og som sikrer at ansatte velger \u00e5 bli i barnevernet. Byr\u00e5det \u00f8nsker ogs\u00e5 at ansatte i barnevernet tilbys etterutdanning og f\u00e5r p\u00e5fyll av relevant kompetanse for \u00e5 kunne fungere godt i jobben. Det finnes ikke en standard for antallet barn og unge i en kommune som skal motta en unders\u00f8kelse eller et barneverntiltak. Forskjeller mellom kommuner for barn med unders\u00f8kelser eller barneverntiltak kan skyldes ulikhet i levek\u00e5r, ulike terskler for \u00e5 yte barnevernstiltak, eller hvordan barneverntjenesten er innrettet i kommunen, for eksempel om forebyggende tiltak ytes av barneverntjenesten eller av andre hjelpetjenester i kommunen. Det finnes heller ikke standarder for hvor h\u00f8ye utgiftene skal v\u00e6re per barn med tiltak fra barnevernet. Byr\u00e5det ser derfor nytten av \u00e5 kunne sammenligne og kalibrere egen kommunes aktivitet og kostnader p\u00e5 tvers av kommuner. Byr\u00e5det ser behovet for et videre tett kommunesamarbeid for utvikling av m\u00e5lbare og treffsikre indikatorer b\u00e5de for barnevernet, men ogs\u00e5 for oppvekstomr\u00e5det som helhet. 2 Byr\u00e5det har merket seg det omfattende og m\u00e5lrettete forbedringsarbeidet i barnevernet. Byr\u00e5det viser til arbeidet som har p\u00e5g\u00e5tt for \u00e5 redusere turnover i barnevernet som allerede har vist gode resultater. Byr\u00e5det mener det vil v\u00e6re viktig \u00e5 f\u00f8lge med p\u00e5 turnover videre for \u00e5 se om tiltakene har varig effekt, og om tiltakene ogs\u00e5 kan bidra til \u00e5 redusere sykefrav\u00e6rsprosenten i barnevernet. Byr\u00e5det forventer at samtlige av barnevernets lovp\u00e5lagte oppgaver blir innfridd. Byr\u00e5det ser med s\u00e6rlig bekymring p\u00e5 at andel barn med utarbeidet tiltaksplan har v\u00e6rt synkende siden 2020. Det forventes at barnevernets ledelse i det videre tar n\u00f8dvendige grep for \u00e5 sikre at barns rettigheter til egen plan og oppf\u00f8lging blir ivaretatt. I tillegg forventer byr\u00e5det at det p\u00e5g\u00e5ende forbedringsarbeidet fortsetter for \u00e5 sikre god kvalitet i denne sv\u00e6rt viktige tjenesten for byens barn og unge. Begrunnelse for framleggelse til bystyret: I henhold til byr\u00e5dets fullmakter vedtatt av Bergen bystyre i sak 378-20 i m\u00f8te 16. desember 2020, \u00a7 2.7 litra d) skal byr\u00e5det jevnlig informere og rapportere til bystyrets organer om status p\u00e5 oppf\u00f8lging/iverksetting av vedtak fattet i bystyrets organer. Byr\u00e5det innstiller til bystyret \u00e5 fatte f\u00f8lgende vedtak: Bystyret tar \u00abStatusmelding for barnevernet i Bergen 2023\u00bb til orientering. Dato: 7. mai 2024 Christine B. Meyer Charlotte Spurkeland Byr\u00e5dsleder Byr\u00e5d for barnevern, sosiale tjenester og mangfold Dokumentet er godkjent elektronisk. Vedlegg: Statusmelding for barnevernet i Bergen 2023 3 "
}