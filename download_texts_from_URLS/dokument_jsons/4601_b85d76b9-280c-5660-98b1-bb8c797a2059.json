{
  "dokument_id": "b85d76b9-280c-5660-98b1-bb8c797a2059",
  "doc_type": "case_attachment",
  "kommune": 4601,
  "tittel": "Vurdering naturmangfold Bymilj\u00f8etaten",
  "url": "https://bergen.kommune.no/politikere-utvalg/api/fil/bk360/9877209/Vurdering-naturmangfold-Bymiljoetaten",
  "tekst": "Det er utarbeidet en naturmangfoldsrapport for planforslaget. Den er utf\u00f8rt av Opus, og det er gjennomf\u00f8rt en grundig kartlegging av omr\u00e5det innenfor vekstsesong for flere karplanter og andre arter. Det er lagt til som usikkerhet at eventuelle v\u00e5r-arter eller arter som blomstrer tidligere i sesong ikke er registrert, men det er vurdert opp mot mulig tilgjengelig habitat og milj\u00f8. Bymilj\u00f8 Det er en grundig og god rapport. Det konkluderes med det er lite r\u00f8dlistede arter og utvalgte naturtyper innenfor planomr\u00e5det, men det vektlegges at det er mye og variert natur, med et mangfold av ulike plante- og dyrearter. Som nevnt i tidligere uttale fra Bymilj\u00f8etaten er arealendring, og bit for bit nedbygging er hovedtrusselen for naturmangfoldet i Norge. Selv om rapporten konkluderer med at det er f\u00e5 funn av r\u00f8dlistet eller utvalgt natur i omr\u00e5det, er det fortsatt et mangfold av vanlige arter og varierte habitatsmilj\u00f8 slik som myr, edell\u00f8vskog og ospeskog, bekkemilj\u00f8 og hule eiker. Dette er verdifullt, og omr\u00e5det er en del av et st\u00f8rre, sammenhengende naturomr\u00e5de. Ved \u00e5 stadig gj\u00f8re inngrep inn i slike sammenhengende naturomr\u00e5der, og bygge ned det vi ser p\u00e5 som \u00abvanlig natur\u00bb vil gi oppstykket natur. Oppstykket natur hindrer genetisk mangfold, gir tap av leveomr\u00e5der og varierende naturmilj\u00f8. Dette kan p\u00e5 sikt resultere i nedgang i bestander og naturtyper, og nye arter kan da kan havne p\u00e5 r\u00f8dlisten. Norsk r\u00f8dliste for arter 2021 er en oversikt over arter som er i nedgang og dermed har risiko for \u00e5 d\u00f8 ut fra Norge. Det er viktig \u00e5 bemerke at natur er verdifullt selv uten funn av r\u00f8dlistearter. Man skal ut\u00f8ve en forvaltningspraksis hvor man bevarer r\u00f8dlistearter, men det er sv\u00e6rt viktig at man ogs\u00e5 har som m\u00e5l at \u00abvanlige\u00bb eller livskraftige arter skal bevares som dette. Det konkluderes med i rapporten at planforslaget vil kunne medf\u00f8re omfattende, og til dels helt \u00f8deleggende terrenginngrep. Betydelige arealer vil bli bygget ned og vil virke negativt inn p\u00e5 plante- og dyrelivet i omr\u00e5det. Bymilj\u00f8etaten stiller noe sp\u00f8rsm\u00e5lstegn til konklusjon om at tiltaket trolig ikke vil p\u00e5virke eller ber\u00f8re de ulike forekomstene av hule eiker. Planforslaget er i sv\u00e6rt tidlig fase, og det reelle omfanget av tiltaket og terrenginngrep er enda noe uvisst. Det fremkommer fra rapporten at det ogs\u00e5 er flere \u00f8kologiske og bl\u00e5gr\u00f8nne korridorer innenfor omr\u00e5det. Grunnet datafeil hos Bymilj\u00f8etaten, har ikke dette v\u00e6rt kommentert i v\u00e5rt tidligere innspill. Iht. Temakart for sammenhengende bl\u00e5gr\u00f8nne strukturer g\u00e5r det ogs\u00e5 en \u00f8kologisk korridor gjennom omr\u00e5det. \u00d8kologiske korridorer skal sikre at dyr og planter kan forflytte eller spre seg p\u00e5 naturlig vis. De \u00f8kologiske korridorene i planomr\u00e5det er viktige forbindelser mellom st\u00f8rre gr\u00f8ntomr\u00e5der utenfor planomr\u00e5det. Denne type strukturer er enda viktigere i den tette byen, og det er derfor ekstra viktig \u00e5 ivareta n\u00e5r vi planlegger og utvikler nye omr\u00e5der. Forbindelsene i temakartet er tegnet inn for \u00e5 ivareta, videreutvikle og etablere nye \u00f8kologiske korridorer. Av kommuneplanens bestemmelser \u00a7 10 pkt. 10.1 f\u00f8lger det at \u00abTemakart Sammenhengende bl\u00e5gr\u00f8nne strukturer (13.11.2017) skal legges til grunn for planlegging, utbygging og forvaltning\u00bb. Videre f\u00f8lger det av \u00a7 10 pkt. 10.2 at \u00abSammenhengende bl\u00e5gr\u00f8nne strukturer skal ivaretas og sikres i alle plan- og byggesaker\u00bb. Av retningslinjene til de nevnte bestemmelsene fremg\u00e5r det at: \u00abFor \u00e5 ivareta m\u00e5l om oppgradering av bl\u00e5gr\u00f8nn infrastruktur i form\u00e5lsbestemmelsen \u00a7 1 skal det ved planlegging av nye tiltak f\u00f8rst se hen til omr\u00e5dets bl\u00e5gr\u00f8nne verdier (gr\u00f8ntomr\u00e5der og naturlige vannveier). Eksisterende bl\u00e5gr\u00f8nne strukturer ivaretas og sammenheng i strukturen sikres s\u00e6rskilt.\u00bb Bymilj\u00f8etaten vurderer at aktuelle reguleringsplan ikke ivaretar sammenhengende bl\u00e5gr\u00f8nne strukturer innen planomr\u00e5det tilstrekkelig. Bymilj\u00f8etaten vurderer at planforslaget ikke er i tr\u00e5d med Kommuneplanens arealdel \u00a7 1 som legger vekt p\u00e5 at arealdelen skal bidra til en gr\u00f8nn, b\u00e6rekraftig og kliman\u00f8ytral byutvikling, samt ivareta byens sammenhengende bl\u00e5gr\u00f8nne strukturer. Vi vurderer videre at det er i strid med naturmangfoldsloven \u00a7\u00a7 4 og 5. - M\u00e5let er at mangfoldet av naturtyper ivaretas innenfor deres naturlige utbredelsesomr\u00e5de og med det artsmangfoldet og de \u00f8kologiske prosessene som kjennetegner den enkelte naturtype. M\u00e5let er ogs\u00e5 at \u00f8kosystemers funksjoner, struktur og produktivitet ivaretas s\u00e5 langt det anses rimelig (\u00a74 naturmangfoldsloven) - M\u00e5let er at artene og deres genetiske mangfold ivaretas p\u00e5 lang sikt og at artene forekommer i levedyktige bestander i sine naturlige utbredelsesomr\u00e5der. S\u00e5 langt det er n\u00f8dvendig for \u00e5 n\u00e5 dette m\u00e5let ivaretas ogs\u00e5 artenes \u00f8kologiske funksjonsomr\u00e5der og de \u00f8vrige \u00f8kologiske betingelsene som de er avhengige av (\u00a75 naturmangfoldsloven) "
}