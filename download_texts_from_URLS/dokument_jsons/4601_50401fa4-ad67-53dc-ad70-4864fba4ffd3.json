{
  "dokument_id": "50401fa4-ad67-53dc-ad70-4864fba4ffd3",
  "doc_type": "case_attachment",
  "kommune": 4601,
  "tittel": "Fagnotat datert 03.03.2025 - Engen 30, Restaurant Engen - S\u00f8knad om ny alminnelig skjenkebevilling for alkoholholdig drikk gruppe 1-3, frem til 30.09.2028 - Gjeldende utvendig skjenkeareal",
  "url": "https://bergen.kommune.no/politikere-utvalg/api/fil/bk360/12207503/Fagnotat-datert-03-03-2025-Engen-30-Restaurant-Engen-Soknad-om-ny-alminnelig-skjenkebevilling-for-alkoholholdig-drikk-gruppe-1-3-frem-til-30-09-2028-Gjeldende-utvendig-skjenkeareal",
  "tekst": " Kontor for skjenkesaker Til Fagnotat BNKI - stab V\u00e5r referanse: 2024/42050-28 Saksbehandler: Sigfinn Bartz-Johannessen Fra Dato: 4. mars 2025 Kontor for skjenkesaker Fagnotat datert 03.03.2025 - Engen 30, Restaurant Engen - S\u00f8knad om ny alminnelig skjenkebevilling for alkoholholdig drikk gruppe 1-3, frem til 30.09.2028 - Gjeldende utvendig skjenkeareal Kontor for skjenkesaker mottok 6. februar 2025 s\u00f8knad om ny alminnelig skjenkebevilling for alkoholholdig drikk gruppe 1-3, gjeldene for ute areal, ved Restaurant Engen, Engen 30. S\u00f8knaden gjelder for skjenkebevilling for nytt, utvendig areal. Fra tidligere av er stedet innvilget skjenkeareal for f\u00f8lgende areal: Dagens skjenkeareal Innend\u00f8rs 1.etg 215 kvm Kjeller 158 kvm Utend\u00f8rs Balkong, 2. etg 25 kvm Fortau, Engen 10 kvm Nytt, oms\u00f8kt areal Utend\u00f8rs Fortau, Sverresgate 2 kvm Areal utenfor Teateret 70 kvm Totalt oms\u00f8kt skjenkeareal er som f\u00f8lger: Inne 373 kvm Ute 107 kvm Bevillingss\u00f8ker er Restaurant Engen AS, org. nr. 929 139 275. Totalt oms\u00f8kt skjenkeareal er 480 kvm, der uteservering utgj\u00f8r 107 kvm. Fagetatens anbefaling: A. 1. S\u00f8knad om alminnelig skjenkebevilling for alkoholholdig drikk gruppe 1-3, inne og ute areal, ved Restaurant Engen, Engen 30, innvilges. Bevillingshaver er Restaurant Engen AS, org. nr. 929 139 275. 2. Styrer for skjenkebevillingen er Gina Sj\u00f8str\u00f8m, f. 20.01.94 Stedfortreder for styrer er M\u00e4rtha-Luisa Lillegraven, f. 18.08.97 3. Bevillingen er til et spisested. Det skal for skjenkebevilling settes krav om at skjenkestedet skal ha gratis og lett tilgjengelig vann i lokalet til kunder for selvbetjening. Unntak fra kravet om selvbetjening er serveringssteder som har bordservering. 4. Totalt oms\u00f8kt skjenkeareal er 480 kvm, der uteservering utgj\u00f8r 107 kvm. B. Bevillingen gis for bevillingsperioden frem til 30.09.2028. C. Etter at det er fattet vedtak om f\u00f8rstegangstildeling av ny bevilling, m\u00e5 bevillingshaver, f\u00f8r bevillingsdokumentet blir utferdiget, og f\u00f8r bevillingen kan tas i bruk, sende inn f\u00f8lgende dokumentasjon til Kontor for skjenkesaker: 1. kopi av brukstillatelsen fra bygningsmyndighetene 2. kvittering fra Altinn p\u00e5 at oppstartskjema er innsendt til Mattilsynet 3. bevillingsgebyr m\u00e5 v\u00e6re betalt 4. kopi som viser at alle ansatte har lovlige arbeidskontrakter, og at det er tegnet yrkesskadeforsikring for alle ansatte. Alle ansatte skal registreres i arbeidstakerregisteret s\u00e5 snart som mulig, og senest en m\u00e5ned fra oppstart D. F\u00f8r tillatelsen til uteservering tas i bruk, skal s\u00f8ker sende kopi til Kontor for skjenkesaker som bekrefter: 1. at s\u00f8ker har lovlig adgang til \u00e5 benytte arealet til uteservering, kopi av leiekontrakt, eller bekreftelse p\u00e5 at arealet ligger p\u00e5 egen grunn 2. at Bymilj\u00f8etaten har godkjent uteserveringen med eventuelle innretninger p\u00e5 offentlig areal 3. at tiltak som er s\u00f8knadspliktige etter plan- og bygningsloven er godkjent av bygningsmyndigheten F\u00f8r tillatelsen til uteservering tas i bruk skal Kontor for skjenkesaker ha v\u00e6rt p\u00e5 befaring p\u00e5 stedet. Befaring skal finne sted innen 5 virkedager etter at Kontor for skjenkesaker har mottatt skriftlig melding fra bevillingshaver om at befaring kan gjennomf\u00f8res. Overholdes ikke fristen kan tillatelsen tas i bruk uten befaring. E. S\u00f8ksm\u00e5l om gyldigheten av vedtaket eller krav om erstatning som f\u00f8lge av vedtaket, kan ikke reises f\u00f8r parten har nyttet sin adgang til \u00e5 klage over vedtaket, og klagen er avgjort av klageinstansen. I henhold til bestemmelsen i forvaltningslovens \u00a7 27b kan s\u00f8ksm\u00e5l likevel reises n\u00e5r det har g\u00e5tt 6 m\u00e5neder fra klagen f\u00f8rste gang er fremsatt, og det ikke skyldes fors\u00f8mmelse fra klagerens side at klageinstansens avgj\u00f8relse ikke foreligger. Saksutredning: Bergen bystyre fattet i sak 182/24 vedtak om at byr\u00e5det skal ha avgj\u00f8relsesmyndigheten i saker som gjelder s\u00f8knader om nye skjenkebevillinger og s\u00f8knader om endringer i eksisterende bevillinger. Alkohollovens \u00a7 1 - 4 b sier at bevilling skal tildeles den for hvis regning virksomheten drives. Bevillingen skal alts\u00e5 gis til den juridiske enhet som har den direkte \u00f8konomiske interessen i, og ansvaret for salget eller skjenkingen av alkohol. Bevillingshaver og andre sentrale personer i virksomheten f.eks. eier, daglig leder eller en som f\u00e5r vesentlige inntekter fra virksomheten, m\u00e5 ha utvist uklanderlig vandel i forhold til alkoholloven og andre lover som har sammenheng med alkohollovens form\u00e5l, alkohollovens \u00a7 1 - 7 b. I tillegg m\u00e5 disse personer ha en uklanderlig vandel i forhold til skatte- og avgiftslovgivningen. Til hver bevilling skal det utpekes en styrer og en stedfortreder. Det er adgang til \u00e5 s\u00f8ke om at kravet om \u00e5 ha stedfortreder fravikes. For styrer og stedfortreder er det etter alkoholloven ikke s\u00e5 strenge vandelskrav som til eier mfl. Styrer og stedfortreder m\u00e5 ha utvist uklanderlig vandel i forhold til alkoholloven og andre lover som har sammenheng med alkohollovens form\u00e5l, alkohollovens \u00a7 1 - 7 c. Alkohollovens \u00a7 1 - 7 a lyder slik: \u201cVed vurderingen av om bevilling b\u00f8r gis, kan kommunen blant annet legge vekt p\u00e5 antallet salgs- og skjenkesteder, stedets karakter, beliggenhet, m\u00e5lgruppe, trafikk- og ordensmessige forhold, n\u00e6ringspolitiske hensyn og hensynet til lokalmilj\u00f8et for \u00f8vrig. Det kan ogs\u00e5 legges vekt p\u00e5 om bevillingss\u00f8ker og personer som nevnt i \u00a7 1-7b f\u00f8rste ledd er egnet til \u00e5 ha bevilling.\u201d Reglene om vandel og retningslinjer bidrar til at kommunen har f\u00e5tt eksemplifisert hvilke hensyn det er relevant \u00e5 legge vekt p\u00e5 i forbindelse med behandlingen av en s\u00f8knad om bevilling. Kommunen har ogs\u00e5 f\u00e5tt en mulighet til \u00e5 legge vekt p\u00e5 s\u00f8kers eller andre personers egnethet til \u00e5 drive n\u00e6ring gjennom at det ved vandelsvurderingen kan sees hen til om bevillingshaver og de impliserte partene tidligere har overholdt skatte-, avgifts- og regnskapslovgivningen. S\u00f8knader om nye salgs- og skjenkebevillinger blir rutinemessig oversendt h\u00f8ringsinstansene til uttalelse. S\u00f8knader om endringer i eksisterende bevillinger blir oversendt til politiet og sosialstyret. Etter hvert som beslutningsgrunnlaget blir klart i forhold til den enkelte s\u00f8knad, og saksbehandlerkapasiteten ved Kontor for skjenkesaker tillater det, blir sakene fremmet for byr\u00e5det til avgj\u00f8relse. S\u00f8knadene blir behandlet etter reglene i alkoholloven, retningslinjer vedtatt av Bergen bystyre 19.06.24 og i tr\u00e5d med kommunal praksis. S\u00d8KER: Skjenkestedets navn: Restaurant Engen S\u00f8knaden gjelder: Alminnelig skjenkebevilling for alkoholholdig drikk gruppe 1-3, gjeldende for inne og ute areal Bevillingshaver: Restaurant Engen AS, org. nr. 929 139 275 Type virksomhet: Spisested Styrer: Gina Sj\u00f8str\u00f8m, f. 20.01.94 Stedfortreder for styrer: M\u00e4rtha-Luisa Lillegraven, f. 18.08.97 Skjenkeareal: Totalt oms\u00f8kt skjenkeareal er 480 kvm, der uteservering utgj\u00f8r 107 kvm. Politiets uttalelse: Politiet uttaler i brev av 20. februar 2025 at de ikke har merknader til s\u00f8knaden. Sosialtjenestens uttalelse: Etat for sosiale tjenester har i notat av 27. februar 2025 f\u00f8lgende merknader til s\u00f8knaden: \u00abEtat for sosiale tjenester mener at dette stedets beliggenhet med n\u00e6rhet til kinoene, og liten plass p\u00e5 fortauet vil komme i konflikt med andre interesser som hensyn til familier/barn og unge, plass til forbipasserende p\u00e5 fortau og \u00f8vrig ferdsel. EST vurdere ogs\u00e5 at en stor uteservering med 80 plasser som er plassert p\u00e5 andre siden av en trafikkert gate hvor gjester m\u00e5 krysse gaten for toalettbes\u00f8k o.l., og personell m\u00e5 krysse gaten for servering av mat og drikke vil representere en betydelig sikkerhetsrisiko. P\u00e5 bakgrunn av dette anbefaler EST s\u00f8knad om uteservering avsl\u00e5s, b\u00e5de p\u00e5 fortauene ved Engen og Sverresgate, og p\u00e5 plassen ved DNS.\u00bb Om driftskonseptet: Stedet er en restaurant som allerede har skjenkebevilling p\u00e5 et uteareal, men finner det riktig \u00e5 utvide utend\u00f8rs skjenking p\u00e5 tilst\u00f8tende arealer. Fagetatens vurdering: I henhold til alkoholloven stilles det krav om at s\u00f8ker har uklanderlig vandel, oppfyller alkohollovens krav til bevillingshavere og at s\u00f8ker finnes egnet til \u00e5 inneha bevilling. Det er ingen momenter vedr\u00f8rende vandel i foreliggende s\u00f8knad som tilsier at alminnelig skjenkebevilling for alkoholholdig drikk gruppe 1-3 ikke kan tildeles i dette tilfellet. Foreliggende s\u00f8knad gjelder skjenkebevilling til et spisested med stor matomsetning. I kommunens retningslinjer, kap. 4.7, vedtatt av Bergen bystyre 19. juni 2024 i sak 182/24, fremg\u00e5r f\u00f8lgende: \u00abSkjenkebevillinger for alkoholholdig drikk gruppe 1-3 kan tildeles ved f\u00f8lgende konsepter: spisesteder, skjenkesteder med liten eller ingen matservering, hoteller, selskapslokaler og studentsteder. Retningslinjene inneholder f\u00f8lgende definisjon av spisested: \u00abMed \u00abspisesteder\u00bb menes steder hvor det serveres mat. Ved alle spisesteder skal det foreligge et fullverdig mattilbud frem til kl. 22.00. spisesteder som har lukketid tidligere enn kl. 22.00 kan likevel innvilges skjenkebevilling.\u00bb Med bakgrunn i det som skisseres i s\u00f8knaden er det ingenting som tilsier at bevilling ikke kan tildeles i dette tilfellet. Kontor for skjenkesaker har v\u00e6rt p\u00e5 befaring p\u00e5 stedet ved flere anledninger. Skjenkeareal er gjennomg\u00e5tt, ved gjennomgang av s\u00f8knad, tegning og tidligere befaring. S\u00f8knaden vurderes til \u00e5 samsvare med faktiske forhold p\u00e5 stedet. Vi har merket oss uttalelse fra Sosialetaten der de ikke \u00f8nsker skjenking p\u00e5 utend\u00f8rs areal grunnet flere forhold. I nedenst\u00e5ende oppstilling grunngir vi v\u00e5r vurdering av de ulike utend\u00f8rs oms\u00f8kte skjenkearealer. Engen, fortau S\u00f8ker har ogs\u00e5 s\u00f8kt for skjenkeareal p\u00e5 fortau p\u00e5 Engen. Etat for sosiale tjenester (EST), \u00f8nsker ikke dette. Da s\u00f8ker fra f\u00f8r av er innvilget dette arealet, og hvor det foreligger leiekontrakt og arealet er inntatt i eksisterende skjenkebevilling, behandler vi ikke dette arealet i dagens s\u00f8knad. Sverres gate, fortau EST innstiller negativt til dette arealet da de mener det blir for trangt p\u00e5 fortau og fordi det ligger for tett til kino like ved. Hva gjelder plassering i n\u00e6rheten av kino, er dette en diskusjon som er avsluttet en tid tilbake, og skjenking p\u00e5 utend\u00f8rs arealer like ved og i n\u00e6rhet av kino innvilges i v\u00e5re dager. Vurdering av fri ferdsel p\u00e5 fortauet, - her stoler vi p\u00e5 Bymilj\u00f8etatens vurdering, da denne etaten som utleier har st\u00f8rre kompetanse for denne type vurdering. Vi f\u00f8rer ikke opp utend\u00f8rs skjenkeareal p\u00e5 bevillingsdokumentet om det ikke foreligger leiekontrakt for dette arealet. Dermed har vi sikret at oms\u00f8kt areal er kvalitets sikret for utfordringer EST har pekt p\u00e5. Teatret, areal utenfor ved statue For dette arealet ser EST utfordring ved bruk av overgangsfelt for personal og toalettbes\u00f8k for stedets kunder. Vi ser at gangtrafikk over fotgjengerfelt kan gi utfordringer, men finner ikke at det gir st\u00f8rre utfordringer enn eks. bruk av fotgjengerfelt for de akt\u00f8rer som skjenker p\u00e5 Torgallmenningen, der noe av akt\u00f8rene ikke holder til p\u00e5 Torgallmenningen. Som ledd i v\u00e5r vurdering blir s\u00f8knaden ytterlig kvalitet sikret av Bymilj\u00f8etaten som st\u00e5r som utleier av areal. Og som i forrige punkt, - oms\u00f8kt areal blir ikke inntatt i bevillingsdokument uten at det eksisterer en leiekontrakt for oms\u00f8kt areal. Bergen bystyre har vedtatt egne retningslinjer til tildeling av tillatelser til uteserveringer. De inneholder blant annet f\u00f8lgende bestemmelser: \u00abKap. 8 TILLATELSER TIL UTESERVERING 8.1 Det er ikke tillatt med musikk eller underholdning ved bruk av elektrisk anlegg/ h\u00f8yttaler p\u00e5 uteserveringen etter kl. 22.00, likevel slik at lav bakgrunnsmusikk tillates dersom den ikke er til sjenanse for omgivelsene. Musikk eller underholdning m\u00e5 ikke v\u00e6re slik at det er til vesentlig sjenanse eller ulempe for dem som bor eller oppholder seg i omr\u00e5det hvor uteserveringen foreg\u00e5r. 8.2 Fremkommeligheten og de trafikale forhold skal v\u00e6re gode etter etablering av uteserveringen. Bredde til fri ferdsel avgj\u00f8res etter en konkret vurdering, og den skal v\u00e6re minimum 3 meter. Menyskilt, navneskilt, blomsterkasser og andre innretninger i forbindelse med uteserveringen skal ikke plasseres utenfor serveringsarealets avgrensing. Unntak kan gj\u00f8res i omr\u00e5der med liten ferdsel. 8.3 Tillatelsene til uteservering gjelder for det areal som er oppgitt i vedtaket. Tillatelsen gjelder det driftskonsept som er oppgitt i s\u00f8knaden. Vedtak p\u00e5 innvilget uteservering gis under forutsetning av at det til enhver tid foreligger leieforhold med grunneier for arealet. 8.4 Skjenkearealet p\u00e5 uteserveringen m\u00e5 v\u00e6re klart avgrenset mot det arealet som ikke er skjenkeareal. Bymilj\u00f8etaten godkjenner vilk\u00e5r og avgrensing p\u00e5 offentlig areal. F\u00f8lgende avgrensinger godtas: Metallgjerder i lengre seksjoner som ikke er grunnfaste i kombinasjon med t\u00f8y eller tau, eller andre l\u00f8sninger som sikrer behovet for avgrensing og flyttbarhet. Avgrensing p\u00e5 offentlig grunn skal fjernes n\u00e5r de ikke er i bruk.\u00bb Den oms\u00f8kte uteserveringen har beliggenhet i tilknytning til skjenkestedet. Ut fra innkommet s\u00f8knad og vurdering p\u00e5 stedet, kan vi ikke se at uteserveringen vil v\u00e6re til sjenanse for n\u00e6romr\u00e5det. Kontor for skjenkesaker anbefaler at s\u00f8knaden om alminnelig skjenkebevilling for alkoholholdig drikk gruppe 1-3, inne og ute areal, ved Restaurant Engen, Engen 30, innvilges som oms\u00f8kt. Vurdering er gjort med bakgrunn i en konkret helhetsvurdering, herunder det totalkonsept som er skissert for virksomheten. Skjenkebevillingen gjelder for det driftskonsept som er oppgitt i s\u00f8knaden og som er godkjent. Skjenkebevillingen utend\u00f8rs kan imidlertid kun benyttes dersom bevillingshaver innehar gyldig leiekontrakt med grunneier for uteservering p\u00e5 det oms\u00f8kte omr\u00e5det. Dersom slik leiekontrakt ikke foreligger, kan tillatelsen til skjenking p\u00e5 omr\u00e5det ikke benyttes. Bevillingen gjelder frem til 30.09.2028. Med hilsen Kontor for skjenkesaker Terje Gjertsen Sigfinn Bartz-Johannessen leder saksbehandler Dokumentet er godkjent elektronisk. "
}