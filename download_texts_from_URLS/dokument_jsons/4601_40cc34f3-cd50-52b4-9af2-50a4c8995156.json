{
  "dokument_id": "40cc34f3-cd50-52b4-9af2-50a4c8995156",
  "doc_type": "case_presentation",
  "kommune": 4601,
  "tittel": "Forslag til budsjett 2025 for Bystyrets organer",
  "url": "https://bergen.kommune.no/politikere-utvalg/api/fil/bk360/10485708/Framstilling-Forslag-til-budsjett-2025-for-Bystyrets-organer",
  "tekst": " Forretningsutvalget Saksframstilling V\u00e5r referanse: 2024/84451-1 Saksbehandler: Helene Margrete Halse Forslag til budsjett 2025 for Bystyrets organer Hva saken gjelder: Bystyredirekt\u00f8ren legger med dette frem sitt forslag til budsjett 2025 for Bystyrets organer. Kort om budsjettprosessen: I september 2024 legger byr\u00e5det frem sitt forslag til budsjett 2025 for bystyret. I perioden frem til bystyret vedtar budsjettet i desember vil budsjettet bli behandlet i alle bystyreutvalgene og utvalg for finans, kultur og n\u00e6ring vil innstille til bystyret. I perioden f\u00f8r byr\u00e5det legger frem sitt budsjettforslag forberedes budsjettforslaget i alle byr\u00e5dsavdelingene. I august blir det avholdt flere byr\u00e5dskonferanser hvor byr\u00e5dsavdelingenes forslag blir diskutert og prioritert. Ettersom dette er byr\u00e5dets konferanser, er ikke Bystyrets organer representert p\u00e5 disse. Det betyr at budsjettforberedelsen for bystyrets organer inneb\u00e6rer at bystyredirekt\u00f8ren legger frem sitt budsjettforslag for forretningsutvalget, jf. Reglement for Bergen bystyre og bystyreutvalgene 2023 \u2013 2027, kap. 7, se s\u00e6rlig punkt 7.3.2. Bystyrets organer omfatter Bergen bystyre, bystyreutvalgene, forretningsutvalget, kontrollutvalget, valgstyret, klagenemnden og de kommunale medvirkningsr\u00e5dene. I bystyrets administrasjon inng\u00e5r bystyrets kontor, Byombudet og sekretariat for kontrollutvalget. Bystyrets organer best\u00e5r av fire resultatenheter: Bystyret, bystyrets kontor, valget, Byombudet og kontrollutvalget, alle med egne budsjettomr\u00e5der. I denne saken vil bystyredirekt\u00f8ren argumentere for f\u00f8lgende endringer: \u2022 \u00d8kte driftsmidler, for \u00e5 dekke behov for kommunikasjon og medieh\u00e5ndtering, b\u00e5de knyttet til valg og til de politiske utvalgene og ordf\u00f8rer. \u2022 \u00d8kte driftsmidler som skal dekke de stadig \u00f8kende kravene til digitalisering, samt systemforvaltning av nye systemer \u2022 Driftsbudsjettet til valg m\u00e5 \u00f8kes som en f\u00f8lge av den nye valgloven som stiller strengere krav til universell utforming, og som en f\u00f8lge av \u00f8kte krav til sikkerhet. Det betyr at ogs\u00e5 kostnader til valg p\u00e5l\u00f8per b\u00e5de i valg\u00e5r og i mellomvalg\u00e5r, og p\u00e5virker dermed \u00f8konomiplanen. Sekretariatet for kontrollutvalgets budsjettforslag blir behandlet av kontrollutvalget. 1 Forslag til vedtak: Forretningsutvalget slutter seg til forslag til budsjett 2025 for Bystyrets organer Dato: 23. mai 2024 Trine Pettersen Gr\u00f8nbech - Bystyredirekt\u00f8r Helene Halse - R\u00e5dgiver Dokumentet er godkjent elektronisk. Saksframstilling: Bystyrets kontor har over tid f\u00e5tt betydelig flere oppgaver, og har en rekke samtidige tidskritiske oppgaver. Flere av oppgavene er sv\u00e6rt kompetansekrevende, for \u00e5 sikre at oppgavene blir l\u00f8st lovmessig. Bystyrets kontor har ikke alle n\u00f8dvendige funksjoner dekket i v\u00e5r organisasjon, og er derfor avhengig av bistand fra organisasjonen for \u00f8vrig n\u00e5r behovet oppst\u00e5r. S\u00e6rlig gjelder det komplekse oppgaver som krever s\u00e6rskilt kompetanse. Erfaringsmessig har det vist seg imidlertid vanskelig \u00e5 f\u00e5 dekket behovet fra byr\u00e5dssiden, b\u00e5de i valg\u00e5r og ellers. Bystyrets kontor m\u00e5 ha en n\u00f8dvendig minimumsbemanning for \u00e5 dekke helt kritiske funksjoner. Samlet er det da behov for \u00e5 \u00f8ke driftsmidlene til bystyrets kontor for \u00e5 ta h\u00f8yde for nye krav og oppgaver, og sikre at valgarbeid p\u00e5g\u00e5r kontinuerlig gjennom hele \u00f8konomiplanperioden. Bystyredirekt\u00f8ren vil i saken beskrive behovet n\u00e6rmere. Det gjelder i hovedsak informasjon og kommunikasjon, digital transformasjon og systemforvaltning og valg. Ressurssituasjonen knyttet til valggjennomf\u00f8ringen er krevende. Valg gjennomf\u00f8res kun hvert annet \u00e5r, og det er krevende for kommunen \u00e5 opprettholde kompetanse. Det er et f\u00e5tall personer som har n\u00f8dvendig kompetanse og ansvar for gjennomf\u00f8ringen, og dette kommer i tillegg til mange andre oppgaver. Under valget er det sv\u00e6rt mange og kompliserte oppgaver som skal utf\u00f8res p\u00e5 kort tid. Kompeksisteten har \u00f8kt de siste 20 \u00e5rene, og b\u00e5de forarbeidene til ny valglov og Stortingets fullmaktskomite viser til at rammevilk\u00e5rene for kommunen og de valgansvarlige m\u00e5 v\u00e6re tilfredsstillende, tilpasset de forventningene som til enhver tid er gjeldende. Kompleksiteten viser seg ogs\u00e5 i \u00f8kt behov for valgarbeid ogs\u00e5 i mellomvalg\u00e5r, bla. ved planlegging, risikovurdering, \u00f8velser og klargj\u00f8ring av digitale leveranser og lokaler. Samtidig har antall velgere som forh\u00e5ndsstemmer \u00f8kt. Bystyrets kontor kjenner seg godt igjen i dette bildet. Erfaringer fra valget i 2023 viser at valgorganisasjonen er i en presset situasjon, s\u00e6rlig i forbindelse med krav til risikovurdering, digital infrastruktur, forh\u00e5ndsstemmegivningen og valgoppgj\u00f8ret, b\u00e5de n\u00e5r det gjelder bemanning og tidsfrister. Utviklingen i antall forh\u00e5ndsstemmer har store konsekvenser for valggjennomf\u00f8ringen. Det er viktig at valgorganiseringen ogs\u00e5 innrettes mot dette og at valgorganiseringen er et kontinuerlig arbeid i hele \u00f8konomiplanperioden. Informasjon og kommunikasjon Bystyrets kontor har i dag 10% avsatt stilling til informasjonsarbeid. Det er ikke ressurser til kommunikasjon eller medieh\u00e5ndtering. I valg\u00e5r er dette s\u00e6rlig viktige funksjoner, b\u00e5de for \u00e5 sikre tilstrekkelige informasjonstiltak med tanke p\u00e5 valgdeltakelse i ulike grupper, samt tilgjengelighet for sp\u00f8rsm\u00e5l fra presse og publikum. 2 Kommunelovens \u00a7 4-1 stiller krav om at \u00abKommuner og fylkeskommuner skal aktivt informere om egen virksomhet og om virksomhet som andre rettssubjekter utf\u00f8rer p\u00e5 vegne av kommuner og fylkeskommuner. De skal ogs\u00e5 legge til rette for at alle kan f\u00e5 tilgang til slik informasjon. For \u00e5 opprettholde et godt omd\u00f8mme for Bergen kommune, og tilliten til valggjennomf\u00f8ringen, er det viktig at media f\u00e5r tilgang p\u00e5 den informasjonen de ettersp\u00f8r. Ved valget i 2023 var det et stort medietrykk og informasjonsbehov, med krav til tilgjengelighet og detaljkunnskap. Spesielt fra selve valgdagen og de p\u00e5f\u00f8lgende dagene var medietrykket stort. Dette medf\u00f8rte at valgansvarlig var opptatt med \u00e5 h\u00e5ndtere presse og media p\u00e5 kritiske tidspunkt under valggjennomf\u00f8ringen, og dermed ikke s\u00e5 tilgjengelig som \u00f8nsket for resten av valgorganisasjonen. Dette vurderes som risikabelt, og det m\u00e5 finnes andre l\u00f8sninger f\u00f8r stortings- og sametingsvalget 2025. Mediehenvendelser b\u00f8r i st\u00f8rst mulig grad h\u00e5ndteres av en kommunikasjonsansvarlig. Informasjonsarbeidet under valggjennomf\u00f8ringen er i stor grad lovp\u00e5lagt, og det krever at Bystyrets kontor har ressurser til \u00e5 utf\u00f8re dette i tilstrekkelig grad. For bystyresiden er informasjon og kommunikasjon viktig for \u00e5 informere om bystyrets virksomhet, jf. det generelle informasjonsansvaret etter kommuneloven, og ikke minst det viktige arbeidet kommunen gj\u00f8re ved representasjon. Samtidig er det viktig \u00e5 kunne svare media, ikke bare ved valg\u00e5r som vist over, men ogs\u00e5 ved alle parlamentariske situasjoner som kan oppst\u00e5 i et levende lokaldemokrati. Digital transformasjon og systemforvaltning Bystyrets kontor har i liten grad kapasitet til \u00e5 h\u00e5ndtere \u00f8kte krav knyttet til digital transformasjon. I organisasjonen ellers er dette sentrale oppgaver, som fylles av flere roller, bla. forankret i kommunens digitaliseringsstrategi. Bystyrets kontor har i dag \u00e9n stilling som i realiteten m\u00e5 fylle alle disse oppgavene, i tillegg til \u00e5 gi brukerst\u00f8tte. Bystyredirekt\u00f8ren ser det som helt n\u00f8dvendig \u00e5 styrke kapasiteten knyttet til digital transformasjon, samt systemforvaltning av ny politisk m\u00f8teportal. Dette er kompetansekrevende oppgaver, som har stor betydning for kommunens omd\u00f8mme, s\u00e6rlig ved brudd p\u00e5 informasjonssikkerhet. I stor grad l\u00f8ses dette ved \u00e5 bestille tjenester fra andre deler av kommunen, siden dette er sv\u00e6rt kompetansekrevende oppgaver med klare f\u00f8ringer fra konsernfunksjoner. Dette har en kostnad som erfaringsmessig \u00f8ker. Driftskostnader valg Teknologi er en del av valggjennomf\u00f8ringen i Norge i st\u00f8rre grad enn i mange andre land. Den \u00f8kte bruken av teknologi har bidratt til store endringer i hvordan valg gjennomf\u00f8res. Det har store konsekvenser for hvilken teknisk infrastruktur kommunen m\u00e5 ha, og stiller nye krav til beredskapsplanlegging. Gjennom bruk av teknologi eksponeres gjennomf\u00f8ringen av valg for utilsiktede feil i det digitale systemet og m\u00e5lrettede digitale angrep p\u00e5 systemet. De senere \u00e5rene har sikkerheten i valggjennomf\u00f8ringen f\u00e5tt \u00f8kt oppmerksomhet internasjonalt og i Norge. I Valgdirektoratets sikkerhetsveileder stilles krav til IKT-sikkerhet i hele verdikjeden i valggjennomf\u00f8ringen. Sikkerhetstiltakene bidrar til \u00e5 redusere risiko for u\u00f8nskede IKT- hendelser og styrker tilliten til de demokratiske prosessene og den digitale infrastrukturen, som underst\u00f8tter disse prosessene. 3 Valgloven regulerer ogs\u00e5 sikkerhet i noen grad gjennom \u00e5 stille krav om blant annet forsegling av urner, og sikker oppbevaring og transport av valgmateriell. Det skal tilrettelegges for fysisk sikring av lokaler og utstyr som benyttes under valggjennomf\u00f8ringen. Det inneb\u00e6rer \u00e5 ha gode rutiner for hvem som har tilgang til valgutstyret samt hvordan dette oppbevares og fraktes. Alt utstyr og infrastruktur som benyttes til valg og som skal benyttes til \u00e5 h\u00e5ndtere opptelling eller behandling av stemmesedler skal v\u00e6re separat og helt dedikert til form\u00e5let. Valget kan derfor ikke dele utstyr eller infrastruktur med eksisterende oppsett. Sikkerhetstiltakene, b\u00e5de organisatoriske, menneskelige og tekniske tar lang tid \u00e5 implementere. Tiltakene er ogs\u00e5 i noen tilfeller kostbare. For \u00e5 gjennomf\u00f8re valget iht. kravene til IKT-sikkerhet, transport og oppbevaring av stemmesedler, ble det i 2023 inng\u00e5tt avtale med Securitas om leveranse av vektertjenester. Denne avtalen omfattet blant annet vakthold i alle valgtingslokalene fra det tidspunktet IKT- utstyr var rigget opp, d\u00f8gnvakt i paviljongen p\u00e5 Torgallmenningen, transport av stemmesedler og vakthold p\u00e5 r\u00e5dhuset. Totale kostnader knyttet til kj\u00f8p av vektertjenester fra Securitas var i 2023 p\u00e5 3 600 000 kroner eks mva. Kostnader knyttet til IKT-leveranser fra Ansattservice var ca. 2 millioner. Leveransen av digitale tjenester er kompleks og omfattende, og ved valget i 2023 m\u00e5tte det settes inn flere ressurser fra Ansattservice enn f\u00f8rst beregnet, for \u00e5 ferdigstille leveransene i tide. Dersom sikkerhetskravene skjerpes ytterligere, m\u00e5 det beregnes st\u00f8rre forventede kostnader knyttet til vektertjenester, sikring av lokaler og digital infrastruktur. Det b\u00f8r for valget i 2025 settes av 4 millioner til fysiske sikkerhetstiltak. Det m\u00e5 ogs\u00e5 tas h\u00f8yde for at kostnadene knyttet til Ansattservice sine tjenester og leveranser vil \u00f8ke. Valglokaler Tilgjengelige valglokaler for alle er sentralt for \u00e5 sikre at alle velgere skal ha mulighet til \u00e5 ut\u00f8ve sin demokratiske rett til \u00e5 stemme. Velgere med funksjonsnedsettelse skal i minst mulig grad v\u00e6re avhengig av s\u00e6rl\u00f8sninger som hjemmestemming eller stemming umiddelbart utenfor valglokalet. I ny valglov som tr\u00e5dte i kraft i mai 2024 er ordlyden \u00abtilgjengelige valglokaler\u00bb byttet ut med at \u00aballe valglokaler m\u00e5 v\u00e6re universelt utformet\u00bb. F\u00f8r valget i 2025 m\u00e5 det derfor tas stilling til om alle tidligere valglokaler kan benyttes, og hvilke utbedringer som m\u00e5 gj\u00f8res. Det er usikkert hvilke budsjettmessige konsekvenser lovendringen vil f\u00e5. Bystyrets kontor m\u00e5 f\u00e5 vurdering fra byggteknisk kompetanse, for \u00e5 vurdere aktuelle valglokaler. I noen lokaler kan det bli aktuelt med mindre ombygginger og tilpasninger, andre lokaler som tidligere har blitt brukt som valglokaler, vil sannsynligvis v\u00e6re uegnet. Dette kan medf\u00f8re at Bergen kommune m\u00e5 leie egnede lokaler til valggjennomf\u00f8ringen i st\u00f8rre grad enn det som er blitt gjort ved tidligere valg. Ved de senere valgene har Grieghallen blitt benyttet som valgtingslokale for sentrum stemmekrets. Kj\u00f8pesentre har blitt benyttet som forh\u00e5ndsstemmelokaler, og en midlertidig paviljong har blitt satt opp p\u00e5 Torgallmenningen. Utenom dette har i hovedsak Bergen kommunes egne bygg og lokaler blitt benyttet til valggjennomf\u00f8ring. 4 "
}