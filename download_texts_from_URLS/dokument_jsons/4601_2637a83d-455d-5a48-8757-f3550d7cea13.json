{
  "dokument_id": "2637a83d-455d-5a48-8757-f3550d7cea13",
  "doc_type": "case_attachment",
  "kommune": 4601,
  "tittel": "Laksev\u00e5g R\u00f8de Kors  Lover/vedtekter",
  "url": "https://bergen.kommune.no/politikere-utvalg/api/fil/bk360/12481923/Laksevag-Rode-Kors-Lover-vedtekter",
  "tekst": " LOVER FOR LAKSEV\u00c5G R\u00d8DE KORS Vedtatt p\u00e5 \u00e5rsm\u00f8tet 07.03.2024 Kapittel I. Form\u00e5l \u00a7 1. Laksev\u00e5g R\u00f8de Kors er stiftet den 25. oktober 19451. Den er en selvstendig forening med egne medlemmer som slutter opp om Norges R\u00f8de Kors\u2019 form\u00e5l, prinsipper og arbeid nasjonalt og internasjonalt, blant annet ved \u00e5 avdekke lokale omsorgsbehov, ta initiativ til aktiviteter, kurs, beredskapstiltak o.l., samt gi tilbud til ulike grupper/mennesker i n\u00e6rmilj\u00f8et. Laksev\u00e5g R\u00f8de Kors representerer Norges R\u00f8de Kors og Hordaland R\u00f8de Kors innenfor sitt geografiske omr\u00e5de. Lokalforeningen har ansvaret for all R\u00f8de Kors-virksomhet i sitt lokalmilj\u00f8. \u00a7 2. Foreningen skal drive R\u00f8de Kors-arbeid i overensstemmelse med Lover for R\u00f8de Kors, og beslutninger samt bestemmelser fattet av landsm\u00f8tet, landsstyret og Hordaland R\u00f8de Kors, jf. Lover for R\u00f8de Kors \u00a7\u00a7 14 og 18. Kapittel II. Organisasjon \u2013 Medlemskap \u00a7 3. Laksev\u00e5g R\u00f8de Kors\u2019 organer er lokalstyret og \u00e5rsm\u00f8tet. \u00a7 4. For \u00e5 l\u00f8se sine arbeidsoppgaver har lokalforeningen opprettet avdelinger for: \u2010 R\u00f8de Kors Hjelpekorps \u2010 R\u00f8de Kors Omsorg \u00a7 5. Laksev\u00e5g R\u00f8de Kors har f\u00f8lgende kategorier for medlemskap: Enkeltmedlemskap, familiemedlemskap, bedriftsmedlemskap, ungdom, og barn. Medlemskap tegnes gjennom lokalforeningen. Man kan kun v\u00e6re medlem av \u00e9n lokalforening, jfr. Lover for R\u00f8de Kors \u00a7 8.1 Medlemskontingenten fastsettes av landsstyret i Norges R\u00f8de Kors, jf. Lover for R\u00f8de Kors \u00a7 8.3. Kun medlemmer i R\u00f8de Kors kan ha tillitsverv i R\u00f8de Kors\u2019 organisasjonsledd, jf. Lover for R\u00f8de Kors \u00a7 8.2. Landsstyret kan stille spesielle kvalitets- og alderskrav, krav til egnethet samt krav til medlemskap i R\u00f8de Kors for \u00e5 kunne utf\u00f8re bestemte verv eller aktiviteter i de enkelte organisasjonsledd. Styret i lokalforeningen er ansvarlig for at aktivitetene drives i henhold til lover bestemmelser og retningslinjer i R\u00f8de Kors. Styret har ansvar for at den som leder en aktivitet gj\u00f8r en vurdering av om en frivillig har den n\u00f8dvendige kompetansen og egnetheten til \u00e5 utf\u00f8re aktiviteten vedkommende \u00f8nsker \u00e5 v\u00e6re frivillig i f\u00f8r den frivillige starter i aktiviteten, jf. lover for R\u00f8de Kors \u00a7 8.7. Medlemmer som lokalforeningen \u00f8nsker \u00e5 hedre, kan av \u00e5rsm\u00f8tet utnevnes til \u00e6resmedlem av lokalforeningen. 1 Laksev\u00e5g R\u00f8de Kors ble stiftet 25. oktober 1945, sammensl\u00e5tt med Alv\u00f8en R\u00f8de Kors 5. mars 1986 under navnet Alv\u00f8en og Laksev\u00e5g R\u00f8de Kors, f\u00f8r navnet ble endret til Laksev\u00e5g R\u00f8de Kors 3. mars 2020. Kapittel III. Alminnelige bestemmelser \u00a7 6. Lokalforeningen r\u00e5r over egne midler innenfor rammen av R\u00f8de Kors\u2019 form\u00e5l. Lokalforeningen er alene ansvarlig for de forpliktelser som den p\u00e5tar seg - jf. Lover for R\u00f8de Kors \u00a7 19. Til st\u00f8rre foretak av \u00f8konomisk art kreves \u00e5rsm\u00f8tets samtykke. Lokalforeningen skal ha en felles \u00f8konomi, jf. Lover for R\u00f8de Kors \u00a7 19. Lokalforeningen er regnskapspliktig. \u00a7 7. Laksev\u00e5g R\u00f8de Kors yter tilskudd til Hordaland R\u00f8de Kors og til landsforeningen etter regler fastsatt av landsstyret og av distrikts\u00e5rsm\u00f8tet. \u00a7 8. Lokalforeningens regnskaper skal revideres av statsautorisert/registrert revisor som velges p\u00e5 \u00e5rsm\u00f8tet eller av to personer med relevant kompetanse, jmf. lovenes \u00a7 13. Revisor velges etter kriterier fastsatt av landsm\u00f8tet og landsstyret. \u00a7 9. Kun medlemmer som har fylt 15 \u00e5r har stemmerett p\u00e5 lokalforeningens og avdelingenes m\u00f8ter. Denne aldersgrensen gjelder ikke for ledere som representerer R\u00f8de Kors Ungdom i foreningens m\u00f8ter. Aldersgrensen gjelder heller ikke for R\u00f8de Kors Ungdoms egne m\u00f8ter hvor aldersgrensen er 13\u2013 30 \u00e5r. R\u00f8de Kors skal legge til rette for at medlemmer under 13 \u00e5r har arenaer hvor de kan fremme sine synspunkter eller \u00f8ve innflytelse over arbeidet i organisasjonen. For \u00e5 ha stemmerett p\u00e5 foreningens \u00e5rsm\u00f8te, m\u00e5 medlemmet ha betalt sin kontingent til Laksev\u00e5g R\u00f8de Kors i l\u00f8pet av de siste 14 m\u00e5neder innen m\u00f8tets begynnelse. Medlemmet m\u00e5 ogs\u00e5 v\u00e6re innmeldt i lokalforeningen f\u00f8r \u00e5rsm\u00f8teinnkallingen sendes. Bare de som er til stede p\u00e5 lokalforeningens m\u00f8ter kan stemme. Blanke stemmer holdes utenfor ved opptellingen. \u00a7 10. Lokalforeningene kan p\u00e5 distrikts\u00e5rsm\u00f8tet delta med sin leder eller nestleder, jf. distriktets lover. Dersom verken leder eller nestleder kan m\u00f8te, kan distriktsstyret gi dispensasjon fra denne bestemmelsen. I tillegg deltar leder/nestleder for lokalr\u00e5dene p\u00e5 distrikts\u00e5rsm\u00f8tet. Dersom lokalstyret ivaretar rollen som lokalr\u00e5d (jf. \u00a7 25, 3. ledd i disse lover) kan lokalstyret i stedet oppnevne delegat(er) fra respektiv(e) avdeling(er), fortrinnsvis styremedlem(mer). \u00a7 11. Vedtak om endring av disse lover krever to tredjedels flertall p\u00e5 \u00e5rsm\u00f8tet eller p\u00e5 ekstraordin\u00e6rt m\u00f8te. For \u00f8vrig gj\u00f8res vedtak i lokalforeningen ved alminnelig flertall. Ved likt stemmetall er lederens stemmegivning avgj\u00f8rende, unntatt ved valg. \u00a7 12. En frivillig i lokalforeningens aktivitet som ikke har den n\u00f8dvendige egnetheten eller som opptrer slik som beskrevet i Lover for Norges R\u00f8de Kors \u00a7 10.2 kan utelukkes fra aktiviteten av lokalforeningsstyret, jf. Lover for R\u00f8de Kors. En tillitsvalgt i lokalforeningen som opptrer slik som beskrevet i Lover for Norges R\u00f8de Kors \u00a7 10.3, kan suspenderes av distriktsstyret. Et medlem eller en frivillig som opptrer slik som beskrevet i Lover for Norges R\u00f8de Kors \u00a7 10.4, kan ekskluderes av landsstyret. \u00a7 13. En avgj\u00f8relse fra \u00e5rsm\u00f8tet eller ekstraordin\u00e6rt \u00e5rsm\u00f8te kan ankes i henhold til Lover for R\u00f8de Kors \u00a7 16 og bestemmelse om anke over vedtak fra \u00e5rsm\u00f8ter. \u00d8vrige tvister l\u00f8ses gjennom organisatorisk tjenestevei. \u00a7 14. Laksev\u00e5g R\u00f8de Kors kan oppl\u00f8ses av \u00e5rsm\u00f8tet eller av ekstraordin\u00e6rt m\u00f8te etter vedtak med to tredjedels flertall, jf. Lover for Norges R\u00f8de Kors \u00a7 21.9 Dersom det p\u00e5 tross av innkalling etter reglene i \u00a7\u00a7 15 og 17 ikke lar seg gj\u00f8re \u00e5 avholde \u00e5rsm\u00f8te eller ekstraordin\u00e6rt m\u00f8te, kan styret med to tredjedels flertall beslutte oppl\u00f8sning. Lar det seg ikke gj\u00f8re \u00e5 holde beslutningsdyktig styrem\u00f8te, trer styret i Hordaland R\u00f8de Kors inn i stedet for Laksev\u00e5g R\u00f8de Kors lokalstyre. Laksev\u00e5g R\u00f8de Kors midler og eiendeler skal, etter at gjeldsforpliktelser er innl\u00f8st, tilfalle distriktet som ikke kan disponere midlene eller eiendelene f\u00f8r det er g\u00e5tt to \u00e5r. Det skal nedsettes et avviklingsstyre som har ansvaret for at avviklingen av lokalforeningen skjer p\u00e5 en forsvarlig m\u00e5te. Avviklingsstyret skal minst ha \u00e9n representant som er oppnevnt av distriktsstyret. Kapittel IV. \u00c5rsm\u00f8tet \u00a7 15. \u00c5rsm\u00f8tet er Laksev\u00e5g R\u00f8de Kors' h\u00f8yeste myndighet. \u00c5rsm\u00f8tet holdes innen utgangen av februar m\u00e5ned. Styret innkaller til \u00e5rsm\u00f8tet med minst 14 dagers varsel, med opplysning om dagsorden og hvor sakspapirene til \u00e5rsm\u00f8tet er tilgjengelig. Innkalling skal skje gjennom kunngj\u00f8ring som er tilgjengelig for alle medlemmene, og ved \u00e5 sende e-post eller annen direkte melding til alle registrerte medlemmer. Sakspapirene skal inneholde: \u00c5rsberetning og reviderte regnskap fra foreg\u00e5ende \u00e5r, handlingsprogram og budsjett for innev\u00e6rende \u00e5r, valgkomiteens innstilling, samt andre innkomne forslag som styret har mottatt og eventuelle bilag til innmeldte saker. \u00c5rsm\u00f8tet er beslutningsdyktig n\u00e5r det er innkalt i henhold til lovene i R\u00f8de Kors \u00a7 16. \u00c5rsm\u00f8tet ledes av lokalforeningslederen. \u00c5rsm\u00f8tet skal behandle: a) styrets beretning for lokalforeningens totale virksomhet foreg\u00e5ende kalender\u00e5r. b) reviderte regnskaper for lokalforeningens totale virksomhet foreg\u00e5ende kalender\u00e5r. c) handlingsplan/budsjetter for lokalforeningens totale virksomhet for innev\u00e6rende kalender\u00e5r. d) Vedta evt. endringer i lokalforeningens lover e) valg av leder, nestleder, 2 medlemmer og 2 varamedlemmer til styret. f) valg av revisor. g) valg av leder, 2 medlemmer og 2 varamedlemmer til valgkomit\u00e9. h) innkomne forslag. Forslag m\u00e5 v\u00e6re innkommet til styret innen utgangen av januar m\u00e5ned. Forslag til lovendringer fra andre enn styret m\u00e5 v\u00e6re innkommet innen utgangen av desember m\u00e5ned. \u00c5rsm\u00f8tet kan velge en dirigent for behandling av \u00e5rsm\u00f8tets saker. \u00c5rsm\u00f8tet utnevner \u00e6resmedlemmer av Laksev\u00e5g R\u00f8de Kors etter forslag fra styret i foreningen. Medlemmer og varamedlemmer av styret velges for to \u00e5r av gangen. Leder og nestleder b\u00f8r ikke velges samme \u00e5r. Disse valg foreg\u00e5r skriftlig. Hvis flere enn to kandidater har stilt til valg og ingen av dem oppn\u00e5r minst halvparten av stemmene, foretas omvalg mellom de to kandidater som har flest stemmer. Gir omvalget ikke flertall for en kandidat, foretas loddtrekning. Nyvalgte medlemmer og varamedlemmer overtar sine verv umiddelbart etter at \u00e5rsm\u00f8tet er avsluttet. Det skal f\u00f8res protokoll fra \u00e5rsm\u00f8tet, som skal underskrives av leder og to av \u00e5rsm\u00f8tedelegatene. Protokollen skal inneholde alle \u00e5rsm\u00f8tets vedtak og utfallet av stemmegivningen. Antall stemmeberettigede skal ogs\u00e5 fremg\u00e5 av protokollen. \u00a7 17. Ekstraordin\u00e6rt \u00e5rsm\u00f8te avholdes n\u00e5r styret finner det n\u00f8dvendig, eller n\u00e5r minst 1/6 medlemmer krever det. Det ekstraordin\u00e6re \u00e5rsm\u00f8tet innkalles med minst \u00e5tte dagers varsel, og kan kun behandle de saker som har foranlediget innkallingen. Bestemmelsene i \u00a7 15, siste setning - og i \u00a7 16, f\u00f8rste ledd, gjelder p\u00e5 samme m\u00e5te. Kapittel V. Lokalstyret \u00a7 18. Lokalstyret leder foreningens virksomhet etter bestemmelser fastsatt av \u00e5rsm\u00f8tet, distriktsstyret, landsstyret og landsm\u00f8tet. Styret er ansvarlig for at foreningens midler og eiendeler forvaltes p\u00e5 en betryggende m\u00e5te. Styret best\u00e5r av: leder, nestleder og 2 medlemmer, lederne for lokalr\u00e5dene og 2 varamedlemmer. Flertallet av medlemmene og ett av varamedlemmene i styret m\u00e5 ha fylt 18 \u00e5r. Styret kan opprette et arbeidsutvalg, best\u00e5ende av lederen og to av styrets medlemmer, utpekt av dette. \u00a7 19. Foreningen forpliktes av styret ved underskrift av lederen, eller i dennes frav\u00e6r av nestlederen, sammen med ett av de \u00f8vrige styremedlemmer. \u00a7 20. Lederen innkaller styret til m\u00f8ter etter behov. Hvert medlem av styret kan kreve at styret sammenkalles. Det skal avholdes minst fire styrem\u00f8ter i l\u00f8pet av \u00e5ret. Styret er beslutningsdyktig n\u00e5r mer enn halvdelen av styret, og herunder leder eller nestleder, er til stede. Styret f\u00f8rer protokoll over sine forhandlinger og vedtak. \u00a7 21. Styret sender innen utgangen av februar m\u00e5ned p\u00e5 fastsatt m\u00e5te revidert regnskap og beretning for foreg\u00e5ende kalender\u00e5r til distriktsstyret. Beretning og regnskap sendes uansett om \u00e5rsm\u00f8tet har v\u00e6rt avholdt. Endringer som \u00e5rsm\u00f8tet m\u00e5tte vedta, meddeles distriktsstyret umiddelbart etter at \u00e5rsm\u00f8tet er avsluttet. Kapittel VI. Fagomr\u00e5der og lokalr\u00e5d \u00a7 22. Lokalforeningen organiserer arbeidet innenfor fagomr\u00e5dene hjelpekorps & omsorg. Det skal v\u00e6re et lokalr\u00e5d eller valgte fagrepresentanter med personlig varamedlemmer for hvert fagomr\u00e5de. Fagomr\u00e5dene skal ha beredskapsfokus og arbeidet skal gjenspeile hovedprogrammet for Norges R\u00f8de Kors. Lokalr\u00e5dene / fagrepresentantene leder de aktuelle aktivitetene i henhold til handlingsprogram, budsjett og \u00f8vrige vedtak i lokalforeningens \u00e5rsm\u00f8te og bestemmelser fastsatt av landsstyret. \u00a7 23. For \u00e5 delta i aktiv tjeneste gjelder f\u00f8lgende aldersgrenser: - R\u00f8de Kors Hjelpekorps: minimum 18 \u00e5r, - R\u00f8de Kors Ungdom: 13-30 \u00e5r, - Bes\u00f8ksvenner: minimum 18 \u00e5r, - Visitorer: minimum 25 \u00e5r. Landsstyret kan i tillegg stille krav til medlemskap, utdannelse, kunnskap og alder for \u00e5 utf\u00f8re bestemte aktiviteter eller verv i R\u00f8de Kors. Aktiviteter eller verv utf\u00f8res frivillig og uten vederlag. \u00a7 24. Lokalr\u00e5dene eller representantene for fagomr\u00e5dene kan velges p\u00e5 egne valgm\u00f8ter hvor kun medlemmer som er frivillig i fagomr\u00e5dets aktiviteter har stemmerett, ref. \u201dBestemmelser for valg i R\u00f8de Kors\u201d. Valgm\u00f8tet kan beslutte at lokalforeningens styre og/eller valgkomit\u00e9 ogs\u00e5 skal v\u00e6re fagomr\u00e5dets lokalr\u00e5d og/eller valgkomit\u00e9. Valgm\u00f8tene skal gjennomf\u00f8res i forkant av, og gjerne i tilknytning til, lokalforeningens \u00e5rsm\u00f8te. \u00a7 25. For \u00e5 erverve og avhende fast eiendom eller p\u00e5ta seg \u00f8konomiske forpliktelser kreves samtykke av lokalforeningens styre, jf. \u00a7 6. Lokalr\u00e5dene er ansvarlig for at avdelingens midler og eiendeler forvaltes p\u00e5 betryggende m\u00e5te. Lokalr\u00e5denes sammensetning er: - R\u00f8de Kors Hjelpekorps: korpsleder, operativ leder, administrativ leder(nestleder), 2 medlemmer og 1 varamedlem - R\u00f8de Kors Omsorg: leder, nestleder, 1 medlem og 1 varamedlem (kan ogs\u00e5 organiseres som valgt fagrepresentant med personlig varamedlem) Lederen er fullverdig medlem av lokalstyret, med nestlederen som personlig varamedlem og m\u00f8ter uten bundet mandat. \u00d8vrige medlemmer og varamedlemmer av lokalr\u00e5d kan av lokalforeningens \u00e5rsm\u00f8te velges til lokalstyret. Bestemmelsene i \u00a7 20 gjelder p\u00e5 samme m\u00e5te for lokalr\u00e5dene. \u00a7 26. Lokalr\u00e5det sender innen utgangen av januar m\u00e5ned beretning og regnskap for foreg\u00e5ende kalender\u00e5r, samt forslag til handlingsplan og budsjett for innev\u00e6rende kalender\u00e5r til styret for lokalforeningen og distriktsr\u00e5det. \u00a7 27. Medlemmer og varamedlemmer av lokalr\u00e5d velges for to \u00e5r av gangen. Leder og nestleder b\u00f8r ikke velges samme \u00e5r. Disse valg foreg\u00e5r skriftlig. Hvis flere enn to kandidater har stilt til valg og ingen av dem oppn\u00e5r minst halvparten av stemmene, foretas omvalg mellom de to kandidater som har flest stemmer. Gir omvalget ikke flertall for en kandidat, foretas loddtrekning. Nyvalgte medlemmer og varamedlemmer overtar sine verv umiddelbart etter at lokalforeningens \u00e5rsm\u00f8te er avsluttet. Kapittel VII Ressursgrupper \u00a7 28. Lokalstyret og lokalr\u00e5dene kan \u2013 etter behov \u2013 opprette ressursgrupper. En ressursgruppe skal l\u00f8se oppgaver etter mandat fra det styret/r\u00e5det som opprettet den. Kapittel VIII. Ikrafttreden \u00a7 29. Disse lover, som trer i kraft den 07.03.2024 krever godkjennelse av styret i Hordaland R\u00f8de Kors. Vedtak om endring - jf. \u00a7 11, f\u00f8rste ledd - m\u00e5 for \u00e5 tre i kraft, v\u00e6re godkjent av distriktsstyret. "
}