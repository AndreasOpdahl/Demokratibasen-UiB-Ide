{
  "dokument_id": "734e7dc0-28b2-5b43-b47b-93818b8b91ff",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 45 fra Katrine N\u00f8dtvedt (MDG) om veitrafikkens p\u00e5virkning p\u00e5 plastforurensning i havet- UMBY",
  "url": "https://bergen.kommune.no/politikere-utvalg/api/fil/bk360/9536500/Svar-pa-skriftlig-sporsmal-nr-45-fra-Katrine-Nodtvedt-MDG-om-veitrafikkens-pavirkning-pa-plastforurensning-i-havet-UMBY",
  "tekst": " BBU - kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2023/275319-3 Saksbehandler: Malene Nesse Gr\u00f8nningen Fra Dato: 14. desember 2023 Byr\u00e5d for byutvikling Svar p\u00e5 skriftlig sp\u00f8rsm\u00e5l nr. 45 fra Katrine N\u00f8dtvedt (MDG) om veitrafikkens p\u00e5virkning p\u00e5 plastforurensning i havet- UMBY Bakgrunn: I sitt svar p\u00e5 muntlig sp\u00f8rsm\u00e5l nr. 9 fra Katrine Berg N\u00f8dtvedt, svarer ikke byr\u00e5den fremdeles ikke p\u00e5 representantens sp\u00f8rsm\u00e5l. Sp\u00f8rsm\u00e5l til byr\u00e5den: Bidrar veitrafikk til utslipp av mikroplast til havet? F\u00f8rer mer veitrafikk til mer mikroplast i havet? Hvis kommunen \u00f8nsker \u00e5 redusere plastforurensingen i havet, gir det da mening \u00e5 kjempe for prosjekter som vil \u00f8ke trafikken, som flere motorveier? Svar fra byr\u00e5den: Bildekk og vegmerking inneholder plast som slites i sm\u00e5 biter og st\u00f8ver til milj\u00f8et ved kj\u00f8ring. Dette mikroplastholdige trafikkst\u00f8vet sprer seg deretter til luft, jord og vann. En kartlegging av mikroplastkilder i bymilj\u00f8et i Bergen utf\u00f8rt av NORCE i 2022, viste at dekkpartikler var den st\u00f8rste kilden til mikroplast i b\u00e5de kostemassene og sandfangene i byen. Det antas at partikler fra dekkslitasje og veist\u00f8v er den st\u00f8rste kilden til mikroplast i Norge, estimert til \u00e5 st\u00e5 for ca. 40 % av den totale mikroplastforurensningen. Mye av dette ender opp i havet, hovedsakelig gjennom renseanlegg, overvann, elver og bekker. H\u00f8yt trafikkerte veier som ligger n\u00e6r sj\u00f8en, som Strandgaten/Strandkaien i Bergen, kan ogs\u00e5 bidra til et h\u00f8yere utslipp av dekkpartikler direkte til havet, i tillegg til utslipp via avl\u00f8psr\u00f8r fra sandfang. Veitrafikk f\u00f8rer til betydelig utslipp av mikroplast, og en \u00f8kning i trafikken vil f\u00f8lgelig gi en \u00f8kning i mikroplast. Dette ble blant annet dokumentert i kartleggingen av mikroplastkilder utf\u00f8rt av NORCE i Bergensomr\u00e5det, som viste at mengden mikroplast, spesielt dekkpartikler, \u00f8kte signifikant med trafikkmengden b\u00e5de i forstedene og i Bergen sentrum. Gitt at slitasje fra bildekk utgj\u00f8r den klart st\u00f8rste kilden til mikroplast i Norge, vil en reduksjon av veitrafikk kunne v\u00e6re et tiltak for \u00e5 redusere mengden mikroplast som ender opp i havet. Christine Kahrs - Byr\u00e5d for byutvikling Dokumentet er godkjent elektronisk. "
}