{
  "dokument_id": "7c14102a-e6ef-532a-9c3a-d3b18f22027c",
  "doc_type": "case_presentation",
  "kommune": 4601,
  "tittel": "H\u00f8ringsuttalelse - nye statlige planretningslinjer for arealbruk og mobilitet",
  "url": "https://bergen.kommune.no/politikere-utvalg/api/fil/bk360/10301384/Framstilling-Horingsuttalelse-nye-statlige-planretningslinjer-for-arealbruk-og-mobilitet",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/47369-8 H\u00f8ringsuttalelse - nye statlige planretningslinjer for arealbruk og mobilitet Hva saken gjelder: Kommunal- og distriktsdepartementet har utarbeidet forslag til nye statlige planretningslinjer (SPR) for arealbruk og mobilitet. Disse skal erstatte dagens statlige planretningslinjer for samordnet bolig-, areal- og transportplanlegging fra 2014. Forslaget til nye retningslinjer er gjennomg\u00e5ende oppdatert, sammenliknet med gjeldende statlige planretningslinjer fra 2014, og det er foretatt flere mindre og st\u00f8rre endringer i hele dokumentet. H\u00f8ringsfrist: H\u00f8ringsfristen er 12. juni. Bergen kommune har f\u00e5tt utsatt frist for uttale til 20. juni. H\u00f8ringsbrevet gj\u00f8r ikke rede for hvilke endringer som er gjort sammenliknet med gjeldende retningslinjer. Det er lagt til nye eller endrede punkt under de generelle retningslinjene (kapittel 3), som ber\u00f8rer Bergen kommune. Endringene er knyttet til blant annet: - n\u00e6ring og industri - jordvern - klima, naturmangfold og friluftsliv - samfunnssikkerhet, beredskap og naturfare - kulturmilj\u00f8 - stedstilpasning og arkitektonisk kvalitet Det nye forslaget til retningslinjer skiller mellom regioner med st\u00f8rre byer og distriktsomr\u00e5der. Retningslinjene i kapittel 4 gjelder for byomr\u00e5dene. I tillegg er det i kapittel 6 lagt til retningslinjer for kommuneplanarbeidet knyttet til arealregnskap og gjennomgang av tidligere vedtatt arealbruk. Statlige planretningslinjer for klima- og energiplanlegging og klimatilpasning er ogs\u00e5 p\u00e5 h\u00f8ring. H\u00f8ringsuttalelsene til de to statlige planretningslinjene er koordinert og skal samsvare p\u00e5 tema det er naturlig. Innspill fra fagetater: Plan- og bygningsetaten, Bymilj\u00f8etaten, Klimaetaten og Byantikvaren har utarbeidet faglige innspill til h\u00f8ringsuttalelsen (vedlagt). Hovedpunkter fra etatenes innspill er oppsummert under. Relevante deler av innspillene er innarbeidet i forslaget til h\u00f8ringsuttalelse. Plan- og bygningsetaten - PBE vurderer at forslaget til statlige planretningslinjer i hovedsak er velegnet for lokal planlegging. Forslaget fanger opp det komplekse m\u00e5lbildet kommunal planlegging 1 foreg\u00e5r innenfor og representerer en tydeliggj\u00f8ring av viktige hensyn i kommunenes arealpolitikk. - Bergen kommune sin gjeldende kommuneplan, b\u00e5de samfunnsdelen og arealdelen, svarer godt p\u00e5 gjeldende og forslag til nye retningslinjer. Byutviklingen er mer konsentrert enn tidligere, og reisemiddelfordelingen har over tid utviklet seg i retning gange, sykkel og kollektiv, mens andelen bilf\u00f8rere g\u00e5r ned. - PBE er usikker p\u00e5 om todelingen mellom byomr\u00e5der og distriktomr\u00e5der i kapittel 4 og 5 er hensiktsmessig. Det er viktig at omr\u00e5der med felles bo- og arbeidsmarked vurderes ut fra de samme retningslinjene. PBE mener todelingen kan forsterke behovet for regional plan for samordning av utbyggingsm\u00f8nster for bolig, n\u00e6ring, handel og tjenester. Bymilj\u00f8etaten - Kapittel 4, punkt om milj\u00f8vennlig mobilitet, b\u00f8r tydeliggj\u00f8re at byomr\u00e5dene skal fremme aktive transportformer, og legge til rette for delte mobilitetsl\u00f8sninger. - Punkt 3.12 fokuserer p\u00e5 myke trafikanter og skolevei. BME mener retningslinjen b\u00f8r v\u00e6re mer utfyllende for \u00e5 sikre trafikksikre l\u00f8sninger for alle trafikantgrupper, med tanke p\u00e5 nullvisjonen for drepte og hardt skadde i trafikken. - BME ettersp\u00f8r mer konkrete f\u00f8ringer under 3.12 for planlegging for bylogistikk, med tanke p\u00e5 trafikksikre forhold knyttet til varelevering. BME anbefaler at retningslinjene presiserer at varelevering i tilknytning til byrom skal skje p\u00e5 myke trafikanters premisser, prim\u00e6rt i sidegater eller til lokale varemottak. Klimaetaten Klimaetaten peker p\u00e5 at formuleringene om \u00e5 utnytte potensialet i allerede utbygde arealer er uforpliktende eller utformet som anbefalinger, og at det derfor er usikkert hvilken klimaeffekt disse vil gi. Klimaetaten har flere konkrete forslag til presiseringer knyttet til avsnittene om samordnet areal- og transportplanlegging, sentrumsutvikling, handel og tjenester, bolig, fritidsboliger, n\u00e6ring og industri, samfunnssikkerhet. Byantikvaren - Kulturmilj\u00f8 som ressurs i by- og stedsutvikling kunne med fordel v\u00e6rt tettere koblet til andre punkter i retningslinjene. S\u00e6rlig b\u00f8r temaene som omhandler punkt 3.2 Sentrumsutvikling, 3.4 Bolig og boligsammensetning, 3.14 stedstilpassing og arkitektonisk kvalitet og 4.5 Fortetting og transformasjon, sees i sammenheng med det bygde milj\u00f8et. - Tap av kulturmilj\u00f8 m\u00e5 regnes som en u\u00f8nsket hendelse som f\u00f8lge av klimaendringer og arealplanlegging. Det b\u00f8r legges vekt p\u00e5 \u00e5 prioritere arbeidet med ROS i retningslinjene til beslutningsgrunnlag. - Retningslinjene kunne med fordel lagt opp til \u00f8kt utbygging av fleksible bygg med potensiale til ulik bruksomr\u00e5der over tid. Byr\u00e5dets vurdering og forslag til h\u00f8ringsuttalelse: Fra Bergen kommunes side erfarer vi at de gjeldende retningslinjene har hatt noen positive effekter. De har bidratt til, og st\u00f8ttet opp under, kommunens arealpolitikk som har gitt en mer konsekvent arealbruk som er positiv for byens attraktivitet, klimautslipp, energiforbruk og folks hverdagslogistikk. Felles retningslinjer som tydeliggj\u00f8r innsigelsesgrunnlaget og vektleggingen av ulike tema bidrar til mer effektive planprosesser, og skaper forutsigbarhet for kommunens arealforvaltning. Denne forutsigbarheten styrkes ved at de overordnede f\u00f8ringene videref\u00f8res over tid, og har bred tilslutning p\u00e5 tvers av forvaltningsniv\u00e5ene. De foresl\u00e5tte nye retningslinjene synes \u00e5 ivareta behovet p\u00e5 en god m\u00e5te, som fanger opp det komplekse m\u00e5lbildet kommunal planlegging foreg\u00e5r innenfor. Samtidig er Bergen kommune opptatt av at kommunen m\u00e5 ha det n\u00f8dvendige handlingsrommet til \u00e5 utvikle kommunen basert p\u00e5 lokale forhold. Behovet for sentral styring 2 m\u00e5 ikke g\u00e5 p\u00e5 bekostning av hensynet til det lokale selvstyret, og fleksibilitet n\u00e5r det gjelder lokalpolitiske avveininger. Bakgrunnen for innf\u00f8ringen av de statlige retningslinjene i 2014 var behovet for samordning av areal- og transportplanleggingen, og samarbeid mellom de ulike forvaltningsniv\u00e5ene. Forslaget til nye retningslinjer inkluderer flere tema som kommunen allerede er p\u00e5lagt \u00e5 ivareta i planleggingen. Blant annet presiserer Plan- og bygningsloven \u00a7 3-1 at kommunenes planlegging skal ivareta eksempelvis jordressurser, gode bomilj\u00f8, verdiskaping, helse og klima. PBL har ogs\u00e5 prosesskrav til planleggingen og koordinerer annet relevant lovverk. Staten kommer med sine forventninger til regional og kommunal planlegging hvert fjerde \u00e5r. Bergen kommune mener SPR i hovedsak b\u00f8r konsentreres om det som gjelder behovet for samordning, og at de tematiske f\u00f8ringene i st\u00f8rre grad b\u00f8r ses i sammenheng med relevant lovverk. Dagens retningslinjer presiserer at lokaldemokratiet skal vektlegges n\u00e5r det vurderes om statlige eller regionale myndigheter skal fremme innsigelse eller innvending. Dette er ikke inkludert i det nye forslaget. Hensyn til lokalt selvstyre er likevel et viktig prinsipp, og innsigelser skal avgrenses til konflikter med nasjonale eller vesentlige regionale interesser. Bergen kommune legger til grunn at endringen i SPR ikke inneb\u00e6rer en endring av praksis n\u00e5r det gjelder vurdering av innsigelse. Bergen kommune mener forslaget til SPR ber\u00f8rer flere tema som er blitt mer aktuelle siden 2014, og som allerede er viktige tema i kommunens planlegging. P\u00e5 flere omr\u00e5der ser vi behov for samordning i et regionalt perspektiv for \u00e5 legge til rette for omstilling. Blant annet trekker retningslinjene fram samfunnssikkerhet, beredskap og naturfare, og behovet for arealer til hurtiglading for kj\u00f8ret\u00f8y. Vi mener at tilgjengelig areal og nettkapasitet for ladeinfrastruktur er et relevant eksempel p\u00e5 tema der vi m\u00e5 finne l\u00f8sninger for Bergensregionen under ett, i stedet for at hver kommune m\u00e5 l\u00f8se dette p\u00e5 egenh\u00e5nd. Bergen kommune opplever at det er et godt samarbeid om areal- og transportplanleggingen i Bergensregionen mellom stat, fylke og kommuner i regionen. Det er likevel behov for enda bedre samordning n\u00e5r det gjelder overordnet utbyggingsm\u00f8nster og mobilitetsl\u00f8sninger for den felles bo- og arbeidsmarkedsregionen. Dersom vi skal n\u00e5 m\u00e5lene vi har forpliktet oss til gjennom byvekstavtalen, redusere transportbehov, og f\u00e5 flere arbeidsreiser over p\u00e5 kollektiv, sykkel og gange, er det viktig at ny utbygging lokaliseres i omr\u00e5der som bidrar til best m\u00e5loppn\u00e5else, uavhengig av kommunegrenser. Det er derfor avgj\u00f8rende at de statlige retningslinjene praktiseres likt i hele bo- og arbeidsregionen. Vi mener derfor at retningslinjene b\u00f8r v\u00e6re tydelige p\u00e5 at soneinndelingen for regioner med st\u00f8rre byer gjelder for de funksjonelle byomr\u00e5dene, uavhengig av om de aktuelle kommunene inng\u00e5r i gjeldende byvekstavtaler. Bruk av mobilitetsbegrepet framfor \u00abtransport\u00bb er en naturlig oppdatering av retningslinjene. Mobilitetsbegrepet tar h\u00f8yde for hele reisekjeden, og nye m\u00e5ter \u00e5 organisere personreiser, gods- og varelogistikk p\u00e5. Dette gjenspeiler virkeligheten som Bergen kommune opplever, der det \u00e5 legge til rette for aktive transportformer, ny teknologi og delte mobilitetsl\u00f8sninger blir stadig viktigere. Kommunen vier n\u00e5 st\u00f8rre oppmerksomhet til helhetlige mobilitetsl\u00f8sninger p\u00e5 tvers av ulike transportformer i v\u00e5r planlegging. I Bergen har vi for eksempel gode erfaringer med \u00e5 legge til rette for bildeling, som b\u00e5de gir flere mulighet til \u00e5 bruke bil uten \u00e5 eie den selv og bidrar til at flere g\u00e5r, sykler og reiser kollektivt. Bergen kommune er opptatt av \u00e5 legge til rette for flere boliger i kommunen, samtidig som vi tar vare p\u00e5 natur, jordbruksarealer, matjord og gr\u00f8ntomr\u00e5der. Derfor er det positivt at forslaget til nye retningslinjer legger vekt p\u00e5 behovet for tilstrekkelig og variert boligbebyggelse, og at planleggingen skal bidra til gode bomilj\u00f8er for alle. Hovedtyngden av nye boliger i Bergen vil komme i transformasjonsomr\u00e5der n\u00e6rt sentrum og knutepunkt, blant 3 annet p\u00e5 Mindemyren, Laksev\u00e5g og Dokken. Flere av Bergens nabokommuner opplever stor vekst i folketallet, samtidig som mange av innbyggerne jobber, handler og bruker fritidstilbud i Bergen. Denne trenden f\u00f8rer til st\u00f8rre transportbehov, mindre samordnet arealbruk og \u00f8kte klimagassutslipp. Bergen kommune \u00f8nsker derfor \u00e5 f\u00e5 opp takten i boligbyggingen, og ser at det er behov for \u00e5 bygge varierte boligtyper ogs\u00e5 i Bergen. Det er derfor positivt at forslaget til nye retningslinjer presiserer at kommunene skal ha handlingsrom til \u00e5 kunne bestemme hvor nye boliger skal bygges ut fra lokale forutsetninger. Utviklingen av b\u00e6rekraftige, kompakte og attraktive byer m\u00e5 ogs\u00e5 v\u00e6re rettferdig og inkluderende. Bergen vil s\u00e6rlig trekke fram at planleggingen m\u00e5 legge til rette for grupper med s\u00e6rlig behov for \u00e5 bruke bil for \u00e5 kunne delta i samfunnet, n\u00e5r veksten i persontransporten skal tas med gange, sykkel og kollektiv. Bergen kommune forventer at staten bidrar til at retningslinjene innfris gjennom sin rolle som akt\u00f8r i byutviklingen. Bergen kommune har fulgt opp retningslinjene med konsentrert utbygging langs kollektivaksene, og vi forventer at staten f\u00f8lger opp sin del av ansvaret for \u00e5 skape en attraktiv by. I Bergen er det for eksempel flere statlige utbyggingsprosjekter som vil ha stor betydning for byens utvikling. Samlokaliseringen av Havforskningsinstituttet og Fiskeridirektoratet p\u00e5 Dokken, og nytt bygg for Griegakademiet, er eksempler p\u00e5 statlige prosjekter som vil ha n\u00f8kkelroller i sentrale transformasjonsomr\u00e5der. Retningslinjene sl\u00e5r fast at kommuner, fylkeskommuner og staten skal samarbeide om planleggingen for \u00e5 samordne utbyggingsm\u00f8nster og transportsystem. Statlige samferdselsinvesteringer og fortsatt satsing p\u00e5 byvekstavtalen er avgj\u00f8rende for \u00e5 fremme b\u00e6rekraftig arealbruk og mobilitet. Bergen kommune ser at statlige veiutbygginger inn mot Bergen, kombinert med stramme f\u00f8ringer for arealpolitikken i byene, har bidratt til at mange bosetter seg i nabokommunene for \u00e5 pendle til arbeidsplasser i Bergen. At staten f\u00f8lger opp med investeringer i n\u00f8dvendig infrastruktur og satsing p\u00e5 kollektivtransport i byomr\u00e5det er derfor avgj\u00f8rende for at vi skal kunne oppfylle v\u00e5re forpliktelser i byvekstavtalen. Vi forventer derfor at staten vil prioritere \u00e5 gjennomf\u00f8re prosjekter som bygger opp under en b\u00e6rekraftig bolig-, areal-, og transportplanlegging. Staten m\u00e5 ogs\u00e5 s\u00f8rge for at kommunene har de n\u00f8dvendige virkemidlene til \u00e5 f\u00f8lge opp retningslinjene. S\u00e6rlig p\u00e5 samferdselsfeltet m\u00e5 regelverk og behovet for sentral styring ses opp mot potensialet for \u00e5 finne nyskapende l\u00f8sninger gjennom uttesting og lokalt tilpassede l\u00f8sninger. Bergen kommune vil v\u00e6re en foregangsby p\u00e5 ny teknologi innen mobilitet og bylogistikk, og m\u00e5 ha rom for \u00e5 kunne drive uttesting og pilotprosjekter. Begrunnelse for framleggelse til bystyret: Byr\u00e5dets fullmakter \u00a7 6, vedtatt av bystyret 16. desember 2020 i sak 378/20: H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. Saken anses \u00e5 v\u00e6re prinsipiell og inneb\u00e6re politiske avveininger. Forretningsutvalget behandlet saken i m\u00f8tet 09.04.2024 sak 124/24 og fattet f\u00f8lgende vedtak: Utvalg for milj\u00f8 og byutvikling innstiller til bystyret som avgir h\u00f8ringssvar til \u00abH\u00f8ring \u2013 forslag til nye statlige planretningslinjer for arealbruk og mobilitet\u00bb p\u00e5 vegne av Bergen kommune. 4 Byr\u00e5det innstiller til bystyret \u00e5 fatte f\u00f8lgende vedtak: Bergen kommune avgir h\u00f8ringsuttalelse til \u00abforslag til nye statlige planretningslinjer for arealbruk og mobilitet\u00bb slik den fremkommer av byr\u00e5dets forslag. Dato: 7. mai 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: 1. Offentlig h\u00f8ring av nye statlige planretningslinjer for areal 2. Statlege planretningslinjer for arealbruk og mobilitet 3. Bymilj\u00f8etatens innspill - h\u00f8ring av nye statlige planretningslinjer for arealbruk og mobilitet. 4. Klimaetatens innspill til offentlig h\u00f8ring av nye statlige planretningslinjer for arealbruk og mobilitet 5. Byantikvarens innspill - offentlig h\u00f8ring av nye statlige planretningslinjer for arealbruk og mobilitet 6. Plan- og bygningsetatens innspill - offentlig h\u00f8ring av nye statlige planretningslinjer 5 "
}