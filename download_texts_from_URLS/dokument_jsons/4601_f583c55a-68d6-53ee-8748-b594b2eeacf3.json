{
  "dokument_id": "f583c55a-68d6-53ee-8748-b594b2eeacf3",
  "doc_type": "case_attachment",
  "kommune": 4601,
  "tittel": "Forskrift om skolekretsgrenser og rett til skoleplass - revidert versjon",
  "url": "https://bergen.kommune.no/politikere-utvalg/api/fil/bk360/12238898/Forskrift-om-skolekretsgrenser-og-rett-til-skoleplass-revidert-versjon",
  "tekst": " V\u00e5r referanse: 2023/59074-21 Dato: 11. april 2025 \"Forskrift om skolekretsgrenser og rett til skoleplass\" - revidert versjon Hjemmel: Fastsatt av Byr\u00e5det i Bergen kommune [dato] med hjemmel i lov 9. juni 2023 nr. 30 om grunnskoleoppl\u00e6ringa og den vidareg\u00e5ande oppl\u00e6ringa (oppl\u00e6ringslova) \u00a7 2-6. Kapittel 1. Innledning \u00a7 1-1. Form\u00e5l Denne forskriften skal ivareta elevenes rett til \u00e5 g\u00e5 p\u00e5 en skole i n\u00e6rmilj\u00f8et og sikre forutsigbarhet og likebehandling ved tildeling av skoleplass i Bergen kommune. Forskriften skal ogs\u00e5 gi informasjon om skolenes opptaksomr\u00e5der og regler om skolebytte innen kommunen. Dette skal igjen medvirke til \u00e5 skape trygghet og gode nettverk b\u00e5de for elever og foreldre. Forskriften har ogs\u00e5 som form\u00e5l \u00e5 bidra til \u00e5 sikre en forsvarlig kapasitetsutnyttelse ved de ulike skolene for \u00e5 sikre at alle elever f\u00e5r et trygt og godt skolemilj\u00f8 og tilfredsstillende kvalitet i oppl\u00e6ringen. \u00a7 1-2. Virkeomr\u00e5de Forskriften omfatter alle barn i grunnskolepliktig alder som bor i Bergen kommune. Den omfatter alle kommunale skoler i Bergen kommune, med unntak av Tveiter\u00e5s skole og BKL avd. Alrekstad skole. \u00a7 1-3. Forskriftens oppbygging Denne forskriften best\u00e5r av to deler; \u00e9n tekstdel og \u00e9n kartdel. Kartdelen finnes p\u00e5 www.bergenskart.no. Kapittel 2. N\u00e6rskoleretten og skolekretser \u00a7 2-1. Elevens n\u00e6rskole Alle elever har rett til \u00e5 g\u00e5 p\u00e5 en skole i n\u00e6rmilj\u00f8et, jf. oppl\u00e6ringsloven \u00a7 2-6. Elevens n\u00e6rskole er som hovedregel den skolen som ligger geografisk n\u00e6rmest elevens bosted. Etter en helhetlig vurdering kan likevel en annen skole enn den geografisk n\u00e6rmeste regnes som elevens n\u00e6rskole. Ved vurderingen kan det legges vekt p\u00e5 terrengforhold og andre stedlige forhold, n\u00e6rmilj\u00f8tilh\u00f8righet, trafikk og sikkerhetsmessige forhold og om skolen er dokumentert full. Det kan ogs\u00e5 legges vekt p\u00e5 om s\u00f8sken g\u00e5r p\u00e5 samme skole, og andre, s\u00e6rskilte subjektive forhold. \u00a7 2-2. Skolekretsgrenser Hver skole har et geografisk opptaksomr\u00e5de. Kommunen fastsetter grensene for opptaksomr\u00e5dene i et eget kart, som regnes som en del av denne forskriften. N\u00e5r kommunen skal fastsette hvilken skole som er elevens n\u00e6rskole, tar kommunen utgangspunkt i disse grensene. Retten til \u00e5 g\u00e5 p\u00e5 en skole i n\u00e6rmilj\u00f8et skal v\u00e6re f\u00f8rende ved fastsettelsen av opptaksomr\u00e5dene. Ved fastsettelse av opptaksomr\u00e5dene skal det tas utgangspunkt i den geografiske avstanden mellom skole og bosted. I tillegg skal kommunen gj\u00f8re en helhetsvurdering der den blant annet kan legge vekt p\u00e5 - topografiske forhold (terrengforhold og andre stedlige forhold) - n\u00e6rmilj\u00f8tilh\u00f8righet, blant annet ved at det tilstrebes at barn fra samme grend/boligomr\u00e5de sokner til samme skole - trafikk og sikkerhetsmessige forhold - skolenes fysiske kapasitet p\u00e5 kort og lang sikt - sosial utjevning. Ved fastsetting og endring av skolekretsgrensene for barneskolene, b\u00f8r grensene for de n\u00e6rliggende ungdomsskolene vurderes samtidig, og motsatt. \u00a7 2-3. Vedlikehold av skolekretsgrensene og andre endringer i forskriften Kommunen skal regelmessig foreta beregninger av forventet elevtall p\u00e5 den enkelte skole, b\u00e5de p\u00e5 kort og lang sikt, og l\u00f8pende vurdere elevkapasiteten ved skolene. P\u00e5 bakgrunn av disse vurderingene skal kommunen \u00e5rlig vurdere om det er n\u00f8dvendig \u00e5 endre skolekretsgrensene. N\u00e5r en skoles opptaksomr\u00e5de tidligere har blitt innskrenket p\u00e5 grunn av kapasitetsbegrensninger, skal kommunen alltid vurdere \u00e5 endre skolekretsgrensen dersom elevtallsprognosene eller \u00f8kning av kapasiteten ved skolen gj\u00f8r dette mulig. Endringer i skolekretsgrensene f\u00e5r ikke betydning for elever som allerede har f\u00e5tt plass p\u00e5 en skole. Kapittel 3. Tildeling av skoleplass p\u00e5 n\u00e6rskolen \u00a7 3-1. Hovedregel for tildeling av skoleplass Elevene skal som hovedregel tildeles plass p\u00e5 den geografisk n\u00e6rmeste skolen, s\u00e5 lenge skolen ikke er dokumentert full. \u00a7 3-2. Prioritering n\u00e5r en skole er dokumentert full Dersom den geografisk n\u00e6rmeste skolen er dokumentert full, og det ikke er plass til alle elevene som har denne skolen som sin geografisk n\u00e6rmeste skole, skal elever med s\u00f8sken p\u00e5 samme skole prioriteres foran andre elever. Deretter skjer prioriteringen ved en helhetsvurdering, der f\u00f8lgende forhold vil v\u00e6re s\u00e6rlig relevante: - Avstand til den n\u00e6rmeste og nest n\u00e6rmeste skolen - Trafikkmessige forhold. For elever som ikke f\u00e5r plass p\u00e5 den n\u00e6rmeste skolen p\u00e5 grunn av kapasitetsbegrensninger, vil den nest n\u00e6rmeste skolen regnes som elevens n\u00e6rskole, og eleven f\u00e5r plass p\u00e5 den. \u00a7 3-3. Tildeling av skoleplass Kommunen sender ut brev om tildeling av skoleplass i tr\u00e5d med oppl\u00e6ringsloven \u00a7 2-6 og de opptaksomr\u00e5dene som fremg\u00e5r av kartdelen i denne forskriften. \u00a7 3-4. Skoletilh\u00f8righet ved delt bosted For elever som har delt bosted som ligger i forskjellige skolekretser i Bergen kommune, velger foreldrene hvilken av disse skolene eleven skal g\u00e5 p\u00e5. Dersom foreldrene ikke melder fra om hvilken av n\u00e6rskolene de \u00f8nsker at eleven skal g\u00e5 p\u00e5, f\u00e5r eleven plass i den skolekretsen der eleven har folkeregistrert adresse. \u00a7 3-5. Tildeling av skoleplass ved tilflytting Elever som flytter til en ny skolekrets, f\u00e5r tildelt skoleplass p\u00e5 sin nye n\u00e6rskole n\u00e5r ny adresse er folkeregistrert, eller foreldrene p\u00e5 annen m\u00e5te kan dokumentere at eleven har flyttet eller vil flytte innen kort tid. Kommunen tildeler plass ved elevens n\u00e6rskole. Kapittel 4. Skoleplass p\u00e5 en annen skole enn n\u00e6rskolen \u00a7 4-1. S\u00f8knad om plass p\u00e5 en annen skole enn n\u00e6rskolen En elev kan s\u00f8ke om plass p\u00e5 annen skole enn n\u00e6rskolen. S\u00f8knad med begrunnelse sendes til den skolen der eleven \u00f8nsker skoleplass. \u00a7 4-2. Elever som har rett til \u00e5 g\u00e5 p\u00e5 en annen skole enn n\u00e6rskolen. Dersom kommunen vurderer at n\u00e6rskolen ikke kan sikre en elevs rett til et trygt og godt skolemilj\u00f8 etter oppl\u00e6ringsloven kapittel 12, skal kommunen tilby eleven plass p\u00e5 en annen Side 2 av 4 skole. Det samme gjelder ogs\u00e5 dersom kommunen vurderer at retten til oppl\u00e6ring ikke kan oppfylles p\u00e5 n\u00e6rskolen. Som hovedregel skal eleven i tilfeller som beskrevet i denne bestemmelsens f\u00f8rste avsnitt tilbys plass p\u00e5 den nest n\u00e6rmeste skolen som har ledig kapasitet. \u00a7 4-3. Behandling av s\u00f8knader om plass p\u00e5 en annen skole enn tildelt skole. Hver s\u00f8knad skal behandles individuelt med utgangspunkt i hensynet til barnets beste, veid opp mot andre hensyn. Det skal alltid vurderes om den skolen eleven har s\u00f8kt p\u00e5, kan v\u00e6re elevens n\u00e6rskole etter loven. Ved vurderingen av s\u00f8knader om \u00e5 f\u00e5 g\u00e5 p\u00e5 en annen skole, skal det blant annet legges vekt p\u00e5: - kapasitet p\u00e5 skolen p\u00e5 kort og lang sikt - om eleven har s\u00f8sken ved skolen - bostedets n\u00e6rhet til skolen - medisinske og sosiale forhold - trafikk- og sikkerhetsmessige forhold. Barnet skal h\u00f8res, enten direkte eller gjennom foreldrene sine, og barnets mening skal tillegges vekt etter alder og modenhet, jf. oppl\u00e6ringsloven \u00a7 10-2, Grunnloven \u00a7 104 (1) og FNs barnekonvensjon artikkel 12. En s\u00f8knad om \u00e5 f\u00e5 g\u00e5 p\u00e5 en annen skole enn n\u00e6rskolen skal ikke innvilges dersom det vil v\u00e6re til vesentlig ulempe for de elevene som allerede g\u00e5r p\u00e5 skolen, eller f\u00f8re til at barn som har rett til \u00e5 g\u00e5 p\u00e5 denne skolen, ikke f\u00e5r plass. Skolen er ikke forpliktet til \u00e5 ta inn elever fra andre opptaksomr\u00e5der dersom dette vil medf\u00f8re \u00f8kt bruk av personalressurser. Dersom det er flere s\u00f8kere enn tilgjengelige plasser, skal s\u00f8kere prioriteres i f\u00f8lgende rekkef\u00f8lge: 1. S\u00f8kere som omfattes av forskriftens \u00a7 4-2 2. S\u00f8kere med s\u00f8sken ved skolen 3. S\u00f8kere med kortest avstand fra bosted til den aktuelle skolen 4. S\u00f8kere som vil f\u00e5 en mer trafikksikker skolevei med skolebytte. \u00a7 4-4. S\u00f8knad om \u00e5 f\u00e5 fortsette p\u00e5 tidligere n\u00e6rskole etter flytting til ny skolekrets N\u00e5r en elev flytter ut av skolekretsen, skal eleven som hovedregel begynne p\u00e5 skolen i den skolekretsen eleven flytter til. Dersom en elev \u00f8nsker \u00e5 fortsette p\u00e5 sin tidligere n\u00e6rskole etter \u00e5 ha flyttet til ny skolekrets, m\u00e5 eleven s\u00f8ke om dette. S\u00f8knaden sendes til den tidligere n\u00e6rskolen. S\u00f8knaden behandles etter reglene i \u00a7 4-3. I tillegg til de vurderingsmomentene som er nevnt i \u00a7 4-3 andre avsnitt, b\u00f8r det legges vekt p\u00e5 hvor lang tid eleven har igjen p\u00e5 skolen. \u00a7 4-5. Skoleskyss for elever som g\u00e5r p\u00e5 en annen skole enn n\u00e6rskolen Foreldrene som velger en annen skole enn elevens n\u00e6rskole m\u00e5 selv ordne og dekke kostnader til skyss, med mindre noe annet f\u00f8lger av unntakene nedenfor. Dersom eleven har rett til gratis skoleskyss til n\u00e6rskolen, og skoleveien til den nye skolen kvalifiserer til gratis skoleskyss etter oppl\u00e6ringsloven \u00a7 4-1, dekker kommunen kostnader til skyss tilsvarende det skyssen ville ha kostet til n\u00e6rskolen. Overskytende kostnader m\u00e5 dekkes av foreldre. Eleven vil uansett ha rett til gratis skoleskyss til annen skole enn n\u00e6rskolen n\u00e5r eleven har f\u00e5tt innvilget skolebytte fordi Side 3 av 4 a. kommunen vurderer dette som n\u00f8dvendig for \u00e5 sikre elevens rett til et trygt og godt skolemilj\u00f8 etter oppl\u00e6ringsloven kapittel 12, jf. \u00a7 4-1 i denne forskriften, og skolebyttet har skjedd til den nest n\u00e6rmeste skolen med ledig kapasitet b. det av andre grunner er n\u00f8dvendig for \u00e5 oppfylle retten til oppl\u00e6ring, jf. \u00a7 4-1 i denne forskriften c. eleven g\u00e5r p\u00e5 forsterket avdeling p\u00e5 en annen skole enn n\u00e6rskolen d. eleven p\u00e5 grunn av sin h\u00f8rselshemming har f\u00e5tt plass p\u00e5 Nattland oppveksttun skole e. eleven har rett til skriftlig oppl\u00e6ring p\u00e5 et annet hovedm\u00e5l enn det som gis p\u00e5 n\u00e6rskolen f. eleven har vedtak om s\u00e6rskilt spr\u00e5koppl\u00e6ring som fastsetter at hele eller deler av oppl\u00e6ringen skal skje ved en annen skole enn n\u00e6rskolen, jf. oppl\u00e6ringsloven \u00a7 3-7. Kommunen kan ogs\u00e5 bestemme at eleven skal f\u00e5 dekket hele eller deler av kostnadene til skoleskyss til en annen skole enn n\u00e6rskolen dersom andre s\u00e6rlige hensyn tilsier det. Dersom en elev har f\u00e5tt innvilget gratis skoleskyss etter skolebytte til en annen skole enn n\u00e6rskolen, og etter dette flytter, m\u00e5 eleven sende ny s\u00f8knad om skoleskyss. Kapittel 5. Diverse bestemmelser \u00a7 5-1. Bestemmelse om ikraftsetting o.a. Forskriften trer i kraft straks. Fra samme tid oppheves forskrift 22.06.2023 nr. 1682 om skolekretsgrenser og rett til skoleplass. \u00a7 5-2. Endringer i forskriften Mindre justeringer av de enkelte skolekretsgrensene kan vedtas av kommunaldirekt\u00f8r i Byr\u00e5dsavdeling for barnehage og skole. \u00d8vrige endringer i forskriften vedtas av Byr\u00e5det. Foresl\u00e5tte endringer i forskriften skal sendes p\u00e5 h\u00f8ring til skolene og skolenes r\u00e5dsorganer. H\u00f8ring kan unnlates dersom det er \u00e5penbart un\u00f8dvendig. Dette gjelder spr\u00e5klige endringer og justering av skolekretsgrenser som \u00e5penbart er feil og som ikke blir fulgt i praksis. Dokumentet er godkjent elektronisk. Side 4 av 4 "
}