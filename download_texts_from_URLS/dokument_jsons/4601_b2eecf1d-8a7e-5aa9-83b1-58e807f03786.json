{
  "dokument_id": "b2eecf1d-8a7e-5aa9-83b1-58e807f03786",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Thor Haakon Bakke (MDG) og Ingrid Nergaard Fjeldstad (V) om at endret bruk av n\u00e6ringsarealer kan bidra til \u00e5 l\u00f8se klima- og naturkrisen",
  "url": "https://bergen.kommune.no/politikere-utvalg/api/fil/bk360/11705294/Svar-pa-representantforslag-fra-Thor-Haakon-Bakke-MDG-og-Ingrid-Nergaard-Fjeldstad-V-om-at-endret-bruk-av-naeringsarealer-kan-bidra-til-a-lose-klima-og-naturkrisen",
  "tekst": " BBU - kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/166059-8 Saksbehandler: Senia Raum Fra Dato: 13. mars 2025 Byr\u00e5d for byutvikling Svar p\u00e5 representantforslag fra Thor Haakon Bakke (MDG) og Ingrid Nergaard Fjeldstad (V) om at endret bruk av n\u00e6ringsarealer kan bidra til \u00e5 l\u00f8se klima- og naturkrisen Forretningsutvalget behandlet saken i m\u00f8tet 05.11.2024 sak 363/24 og fattet f\u00f8lgende vedtak: 1. Representantforslag fra Thor Haakon Bakke (MDG) og Ingrid Nergaard Fjeldstad (V) oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest i bystyrem\u00f8te 29.04.25. 3. Utvalg for milj\u00f8 og byutvikling avgir innstilling i saken Representantene Thor Haakon Bakke (MDG) og Ingrid Nergaard Fjeldstad (V) har fremmet f\u00f8lgende representantforslag: Arealeffektive n\u00e6ringsarealer betyr for de fleste akt\u00f8rene i eiendomsbransjen at man g\u00e5r fra cellekontor til \u00e5pent landskap. Men for disse representantene handler det om at de arealkrevende n\u00e6ringsvirksomhetene, som industri, lager og verksted, utnytter allerede bebygde arealer p\u00e5 en mer naturvennlig m\u00e5te. Ferdig tilrettelagte arealer er ogs\u00e5 raskere \u00e5 ta i bruk. Flere akt\u00f8rer har f\u00e5tt smaken p\u00e5 arealeffektivitet, blant annet fordi det kutter kostnader. I Bergen har Bane Nor f\u00e5tt en kapasitets\u00f8kning p\u00e5 over 100 prosent etter ombyggingen p\u00e5 Nyg\u00e5rdstangen, og p\u00e5 \u00c5gotnes har CCB planer for \u00e5 effektivisere arealbruken. Bygg og anlegg har if\u00f8lge en ny rapport fra Ernst amp; Young (EY) og WWF Verdens naturfond et potensial p\u00e5 \u00e5 redusere materialforbruk med 72 prosent, hvorav mye handler om arealeffektivitet. Det er derfor stort potensial for mer naturvennlig politikk p\u00e5 feltet. I dag foreg\u00e5r det ogs\u00e5 en usunn konkurranse mellom ulike kommuner om \u00e5 tilby store og planerte industriomr\u00e5der til de samme bedriftene. Resultatet er at ferdigregulerte arealer st\u00e5r ubrukte, og det foreg\u00e5r helt un\u00f8dvendig tap av natur. Et eksempel i nyere tid er kampen om terminal for Posten, hvor et argument for nedbygging av verdifulle naturomr\u00e5der p\u00e5 Kokstad (Bergen) var at Posten heller kunne finne p\u00e5 \u00e5 etablere seg i Lyseparken (Bj\u00f8rnafjorden). Som blant annet Klimaetaten i Bergen har p\u00e5vist, finnes det ogs\u00e5 flere negative sider for klima, blant annet at karbonrike areal bygges ned. Fremover skal Norge gjennom en betydelig omstilling da mange av dagens n\u00e6ringer er basert p\u00e5 fossil energi og line\u00e6r utnyttelse av ressurser. Det er viktig at Bergensomr\u00e5det tar et aktivt grep om \u00e5 tilby nok plass til arealkrevende n\u00e6ringsvirksomhet, samtidig som de offentlige akt\u00f8rene stiller kvalitetskrav til utbyggingene, og har en helhetlig plan for n\u00f8dvendig teknisk infrastruktur, som veier og elektrisk kraft. I dag opplever vi etableringstider p\u00e5 10-15 \u00e5r eller mer, noe som er et betydelig hinder for det gr\u00f8nne skiftet. Rammeverket m\u00e5 bli bedre, og Bergen kommune b\u00f8r ta en mer sentral rolle i regionen. M\u00e5let er \u00e5 raskere tilgjengeliggj\u00f8re flere arealer for nye n\u00e6ringer, uten tap av natur. I tillegg til \u00e5 redusere energibehovet er det et stort potensial i \u00e5 f\u00e5 p\u00e5 plass \u00f8kt egenproduksjon av energi. Det kan gjelde b\u00e5de arealer i mer bebygde str\u00f8k, men ikke minst arealkrevende virksomheter som ligger utenfor den tette byen. Samtidig er det alltid potensial for \u00f8kt energisparing. Bergen trenger flere prosjekter som kvalifiserer til toppscore hos BREEAM, Futurebuilt m.m. Forslag til vedtak: 1. Bystyret ber byr\u00e5det legge frem en prinsippsak om arealkrevende n\u00e6ringsvirksomheter i forbindelse med saksforberedelsene til revisjonen av Kommuneplanens arealdel (KPA). Saken skal s\u00e6rlig inkludere forslag til tiltak som sikrer mer arealeffektive l\u00f8sninger for arealkrevende n\u00e6ringsvirksomhet hvor vern av natur vektlegges h\u00f8yt. 2. Bystyret ber byr\u00e5det sikre \u00f8kt egenproduksjon av energi p\u00e5 n\u00e6ringseiendommer, som for eksempel kombinasjoner av solenergi, sm\u00e5skala vindkraft, energibr\u00f8nner og lignende. 3. Bystyret ber byr\u00e5det sikre \u00f8kt energisparing i forbindelse med regulering og bygging av n\u00e6ringseiendom. 4. Bystyret ber byr\u00e5det kartlegge allerede etablerte industriomr\u00e5der, b\u00e5de aktive og inaktive, og jobbe for at etablerte arealer tas i bruk f\u00f8r nye arealer bygges ned. 5. Bystyret ber byr\u00e5det legge frem en felles strategi med omegnskommunene for tilrettelegging av arealkrevende n\u00e6ringsvirksomhet. M\u00e5let er at kommunene g\u00e5r bort fra den usunne konkurransen om \u00e5 bygge ned mest mulig natur p\u00e5 en billigst mulig m\u00e5te, hvor man konkurrerer om de samme etableringene og arbeidsplassene. 6. Bystyret ber byr\u00e5det prioritere planprosesser i allerede nedbygde omr\u00e5der. Transformasjonsprosjekter skal prioriteres h\u00f8yest. Planprosesser som legger opp til \u00e5 bygge i gr\u00f8ntstruktur eller lignende skal prioriteres ned. Byr\u00e5dets vurdering av representantforslaget: Byr\u00e5det er opptatt av \u00e5 spille p\u00e5 lag med n\u00e6ringslivet i Bergen og legge til rette for vekst i kommunen. Byr\u00e5det mener Bergen har b\u00e5de vilje og behov for \u00e5 vokse, med nye boliger, n\u00e6ringsarealer og fremtidsrettet infrastruktur. Bergen skal ogs\u00e5 fylle rollen som Vestlandets hovedstad og v\u00e6re en motor i hele regionen, det er derfor viktig \u00e5 sikre et godt samarbeid og god kommunikasjon p\u00e5 tvers av nabokommunene. Byr\u00e5det \u00f8nsker at Bergen skal v\u00e6re en attraktiv kommune for n\u00e6ringslivet, og det inneb\u00e6rer at vi tilrettelegger for b\u00e5de nye etableringer og vekst for eksisterende virksomheter, ogs\u00e5 arealkrevende n\u00e6ringsvirksomheter. Samtidig m\u00e5 byutviklingen balansere behovet for vekst med hensynet til natur, gr\u00f8ntomr\u00e5der og matjord. Som arealmyndighet har kommunen ansvar for \u00e5 avveie ulike interesser og sikre en planlagt arealbruk som bidrar til \u00f8nsket samfunnsutvikling. Dette inneb\u00e6rer \u00e5 legge til rette for et innovativt, fremtidsrettet, klimavennlig og konkurransedyktig n\u00e6ringsliv med forutsigbare rammebetingelser. Byr\u00e5det har vurdert de enkelte punktene i representantforslaget: 1. Byr\u00e5det peker p\u00e5 at arealkrevende virksomheter vanligvis er plassert utenfor tettbygde omr\u00e5der p\u00e5 grunn av behovet for plass og ofte ogs\u00e5 p\u00e5 grunn av for eksempel st\u00f8y og transportbehov. I gjeldende kommuneplanens arealdel (KPA 2018) er det lagt opp til \u00e5 plassere arealkrevende n\u00e6ring i ytre deler av kommunen, i tr\u00e5d med vedtatte arealstrategi (Strategisk temakart Bergen 2030, vedtatt 2016). Byr\u00e5det vedtok oppstart av planarbeid og h\u00f8ring av planprogram for rullering av kommuneplanens arealdel i m\u00f8te 23.01.2025 (sak 1013/25). Det er besluttet at denne rulleringen skal ha fokus p\u00e5 bestemmelsene, og at plankartet i stor grad skal videref\u00f8res. Det \u00e5pnes derfor ikke for \u00e5 ta i bruk nye omr\u00e5der til arealkrevende n\u00e6ringsvirksomhet. Planprogrammet inneholder forslag til en rekke utredninger, deriblant temaet verdiskaping og sysselsetting. Kunnskapsgrunnlag om verdiskaping og sysselsetting kan gi innspill til om nye eller endrete bestemmelser kan bidra til \u00f8kt arealeffektivitet ogs\u00e5 for n\u00e6ringsform\u00e5l. Etter byr\u00e5dets vurdering er det derfor ikke behov for en egen prinsippsak om arealkrevende n\u00e6ring for \u00e5 sikre mer effektive l\u00f8sninger for arealkrevende n\u00e6ringsvirksomhet. 2. og 3. Byr\u00e5det viser til at gjeldende kommuneplanens arealdel (KPA 2018) har bestemmelser om energi og klima i \u00a7 18. Det stilles blant annet krav om at det i reguleringsplaner skal redegj\u00f8res for tiltak for \u00e5 minimere energibruk, minimere klimagassutslipp og valg av energil\u00f8sninger og byggematerialer. Bergen kommune har f\u00e5tt tilskudd fra Milj\u00f8direktoratet (Klimasats) til \u00e5 videreutvikle bestemmelsene om energi og klima. Dette arbeidet vil gi innspill til arbeidet med bestemmelsene til KPA. Kommunen har ogs\u00e5 f\u00e5tt midler til \u00e5 utvikle et kartverkt\u00f8y som kan gj\u00f8re det enklere \u00e5 arbeide med samordnet energi- og arealplanlegging. I f\u00f8rste omgang skal det gjennomf\u00f8res en energianalyse for \u00e5 vurdere hvilke energikilder som skal kreves ved nye utbygginger i ulike omr\u00e5der. I arbeidet med ny KPA, blir det vurdert hvilke bestemmelser knyttet til egenproduksjon av energi og energi\u00f8konomisering som kan v\u00e6re hensiktsmessige \u00e5 innarbeide i kommuneplanen. 4. En rekke industriomr\u00e5der er vist i plankartet til KPA 2018, andre mindre industriomr\u00e5der er regulert og finnes i kommunens planregister. Det er ogs\u00e5 et definisjonssp\u00f8rsm\u00e5l hva som skal regnes som inaktive omr\u00e5der. Eiendommer som kan fortone seg som et d\u00f8dt areal p\u00e5 et flyfoto kan v\u00e6re areal som er n\u00f8dvendig for at store biler skal laste eller losse og f\u00e5 snudd. Byr\u00e5det vurderer at \u00e5 kartlegge om det faktisk foreg\u00e5r virksomhet p\u00e5 alle industrieiendommer i hele kommunen vil v\u00e6re sv\u00e6rt ressurskrevende og lite form\u00e5lstjenlig. 5. Byr\u00e5det viser til at det finnes en Regional areal \u2013 og transportplan for Bergensomr\u00e5det for perioden 2017-2028. M\u00e5lene i denne er: \u00abBergensomr\u00e5det skal ha attraktive og gunstig lokaliserte n\u00e6ringsareal som dekkjer eit langsiktig behov\u00bb. \u00abDet skal vere vekst i arbeidsplassar og n\u00e6ringsareal i alle delar av Bergensomr\u00e5det. Vekst b\u00f8r skje ved at arbeidsplassintensiv n\u00e6ringsutvikling og offentleg verksemd vert lokalisert knytt til hovudstrukturen for kollektivsystemet. Nye n\u00e6ringsareal for arealkrevjande verksemd skal bli lokalisert p\u00e5 eigna m\u00e5te i h\u00f8ve til transportinfrastruktur og senterstruktur og slik at konflikt med \u00f8nska byutvikling blir minimert\u00bb. Dette er m\u00e5l som alle kommunene i Bergensomr\u00e5det m\u00e5 forholde seg til, i tillegg til at planen ogs\u00e5 inneholder konkrete retningslinjer. Byr\u00e5det vurderer at det ikke er behov for en ytterligere strategi, og viser til at det legges opp til dialog med nabokommunene i forbindelse med rullering av KPA 2018. 6. Byr\u00e5det er generelt opptatt av \u00e5 f\u00e5 til utvikling i hele kommunen, ved \u00e5 blant annet f\u00e5 fart p\u00e5 boligbyggingen i alle bydelene. Byr\u00e5det viser samtidig til at den offentlige planleggingen i transformasjonsomr\u00e5dene Dokken, Mindemyren og Laksev\u00e5g har h\u00f8yest prioritet hos Plan- og bygningsetaten. Erfaring tilsier ogs\u00e5 at detaljreguleringer som i stor grad er i tr\u00e5d med overordnede f\u00f8ringer ofte f\u00e5r en raskere planprosess. Byr\u00e5det arbeider kontinuerlig for raskere planprosesser med lavere konfliktniv\u00e5, for alle detaljreguleringer. Konklusjon Byr\u00e5det er opptatt av n\u00e6ringsutvikling i kommunen, og arbeider for \u00e5 sikre forutsigbare rammebetingelser, herunder tilstrekkelig areal til ulike typer n\u00e6ringsvirksomheter, ogs\u00e5 de arealkrevende. Flere av forslagene i representantforslaget er tema som er aktuelle \u00e5 vurdere i forbindelse med rullering av KPA 2018, blant annet bestemmelser om energi og klima. Det samme gjelder dialog med nabokommunene om n\u00e6ringsutvikling i regionen. Byr\u00e5det ser ikke behov for at det settes i gang et eget arbeid for dette. Byr\u00e5dets samlede vurdering er at representantforslaget ikke anbefales vedtatt. Christine B. Meyer - Byr\u00e5dsleder Christine Kahrs - Byr\u00e5d for byutvikling Dokumentet er godkjent elektronisk. "
}