{
  "dokument_id": "7cc1dad1-c396-5de4-ac1d-2402a86041ef",
  "doc_type": "case_attachment",
  "kommune": 4601,
  "tittel": "Sj\u00f8fugler inklusiv informasjon om levevilk\u00e5r og hekking",
  "url": "https://bergen.kommune.no/politikere-utvalg/api/fil/bk360/10947259/Sjofugler-inklusiv-informasjon-om-levevilkar-og-hekking",
  "tekst": "Sj\u00f8fugler inklusiv informasjon om levevilk\u00e5r og hekking. Kilder: 1. Rapport fra milj\u00f8 2. Rapport fra NINA Norsk institutt for naturforskning Beskrivelsen fra disse rapportene beviser at tiltaket i Mynteviken ikke vil p\u00e5virke disse sj\u00f8fuglene negativt. Se oppsummering under. Sj\u00f8fugler Mange fuglearter har marin tilknytning. Her de fleste fj\u00e6retilknyttede eller kystbundne sj\u00f8fuglene. Noen f\u00e5 pelagiske arter er ogs\u00e5 inkludert. Vis: kun bilder / artsomtaler Alke (Alca torda) Kjennetegn: Svart og hvit fj\u00e6rdrakt og h\u00f8yt, flatt og svart nebb med hvite tverrstriper. Leveomr\u00e5de: Alken er i likhet med alle de andre norske alkefuglene helt knyttet til kysten og havet. Utbredelse: Den hekker i Norge fra Lindesnes i s\u00f8r, til Finnmark i nord. De st\u00f8rste mengdene finner vi langs M\u00f8rekysten, og i Nord-Norge. Utenfor forplantningssesongen kan man se alker langs store deler av kysten v\u00e5r, men de fleste er \u00e5 finne i S\u00f8r-Norge, Nordsj\u00f8en og Skagerrak. Hekkebiologi: Alken er en fuglefjellsfugl i hekketiden, og finnes da ofte inne i lomvikolonier. Hekkingen tar til i mai-juni. N\u00e6ring: S\u00e5 og si all mat best\u00e5r av sm\u00e5fisk, og en sjelden gang sm\u00e5 krepsdyr. Fiskem\u00e5ke (Larus canus) Kjennetegn: En relativt liten m\u00e5kefugl med bl\u00e5gr\u00e5 overside og svarte og hvite vingespisser. Begge kj\u00f8nn er like, men hannene er ofte litt st\u00f8rre enn hunnene. Utbredelse: Fiskem\u00e5ken er en av v\u00e5re vanligste m\u00e5kearter. Den er utbredt over hele landet fra ytre kyststr\u00f8k til h\u00f8yereliggende omr\u00e5der opp til 1300 m.o.h. Leveomr\u00e5de: Den drar som regel ikke s\u00e5 veldig langt til havs, men holder seg n\u00e6rt land. N\u00e6ring: Fiskem\u00e5ken s\u00f8ker f\u00f8de p\u00e5 alt fra dyrket mark, fj\u00e6reomr\u00e5der til insekter p\u00e5 sn\u00f8en i fjellet. Forflyntinger: De fleste s\u00f8rnorske fuglene drar ut av landet i august-september, til Nordsj\u00f8omr\u00e5det og videre s\u00f8rover helt til Portugal. Mange fugler overvinterer p\u00e5 Vestlandet, men dette dreier seg hovedsaklig om nordlige og \u00f8stlige fugler, fra Nord-Norge, Sverige, Finland og Russland. V\u00e5re fiskem\u00e5ker kommer tilbake til hekkeplassene i mars-april. Fj\u00e6replytt (Calidris maritima) Fj\u00e6replytten er hos oss stort sett en fjellfugl i hekketiden, men finnes ogs\u00e5 ved kysten i Finnmark. I omr\u00e5der med steinete strender, eller fuktige omr\u00e5der p\u00e5 fjellvidda, finner arten sin n\u00e6ring. Den best\u00e5r av muslinger, krepsdyr og insekter. Gr\u00f8nne ferskvannsalger kan i visse omr\u00e5der ogs\u00e5 utgj\u00f8re endel av kosten. Den hekker p\u00e5 flate omr\u00e5der, med lav vegetasjon. Om vinteren p\u00e5treffes den utelukkende ved isfri kyst. Fj\u00e6replytten er den vadefuglen som overvintrer i st\u00f8rst antall i Norge. De S\u00f8r-Norske fuglene overvintrer p\u00e5 de Britiske \u00f8yer, mens de Nord- Norske, og Russiske gjerne tilbringer vinteren i Norge. De foretrekker stein- og klippestrand under denne tiden. Bevegelsene om h\u00f8sten er p\u00e5 sitt st\u00f8rste i oktober og november. Gravand (Tadorna tadorna) Gravanda, og noen f\u00e5 arter til i slekten Tadorna, danner en slags systematisk overgang mellom gjess og ender. Den finnes langs mesteparten av Nord-Europas kyster og er lett kjennelig p\u00e5 den vakre fj\u00e6rdrakten og det karakteristiske knallr\u00f8de nebbet. I Norge finnes den fra svenskegrensen helt nord til Finnmark. Den er avhengig av gruntvannsomr\u00e5der, siden mesteparten av f\u00f8den best\u00e5r av en liten snegl som fanges ved \u00e5 filtrere mudder i nebbet. Det at gravanda er avhengig av \u00e5 finne slike biotoper med langgrunne mudderflater forklarer i stor grad artens utbredelse: Den er vanlig fra svenskegrensen til Rogaland, sv\u00e6rt f\u00e5tallig i Hordaland og Sogn & Fjordane, for s\u00e5 \u00e5 bli mer vanlig fra Sunnm\u00f8re til Helgelandskysten. Gravanda er trekkfugl, som bare en sjelden gang observeres vinterstid. Men allerede i mars begynner de \u00e5 komme tilbake til hekkeplassene, etter \u00e5 ha overvintret langs de nordvest-europeiske kyster. Etter at ungene er store, trekker de voksne fuglene ut av landet allerede fra juli, de samles da i Vadehavet (Tyskebukta) for \u00e5 myte. Ungfuglene trekker s\u00f8rover seinere, fra siste halvdel av august og utover i september-oktober. Gr\u00e5g\u00e5s (Anser anser) De hekker stort sett p\u00e5 holmer og \u00f8yer i saltvann, og trives best der det er rikelig med gress og urter \u00e5 beite p\u00e5. Gr\u00e5g\u00e5sa har \u00f8ket kraftig i antall de siste \u00e5ra, og trolig hekker en plass mellom 7.000 og 10.000 par. Noen plasser har dette f\u00f8rt til problemer for g\u00e5rdbrukere som opplever store beiteskader p\u00e5 avlingen. Den norske bestanden overvintrer i Nederland og Spania, og returnerer til Norge fra slutten av mars. Jo lenger nord de hekker, jo senere kommer de om v\u00e5ren, og gr\u00e5gjess som hekker i Porsangerfjorden kommer ikke f\u00f8r rundt 15. mai. De siste 10 \u00e5rene har gr\u00e5gjessene begynt \u00e5 trekke adskillig tidligere s\u00f8rover, mens de f\u00f8r forlot oss i l\u00f8pet av september, trekker de n\u00e5 s\u00f8rover allerede fra ca. 10 august og utover. Denne endringen skyldes trolig en \u00f8kning i jakttrykket i Norge. Gr\u00e5hegre (Ardea cinerea) Kjennetegn: Stor fugl med veldig lang hals, lange bein og langt, spisst nebb. Hvitt hode med en svart stripe fra \u00f8yet og bakover. Gr\u00e5bl\u00e5tt bryst og hvit buk. Flyr med hode og hals trukket tilbake i en \u00abS\u00bb. Utbredelse: Gr\u00e5hegren, eller bare hegre som folk flest kjenner den som, finnes utbredt over hele landet. Den er imidlertid klart mest tallrik langs kysten, og i Finnmark er den kun funnet hekkende i ett omr\u00e5de ved Porsangerfjorden. Utbredelsen strekker seg ogs\u00e5 over store deler av Europa, Asia og Afrika. Gr\u00e5hegren har utvidet sin norske utbredelse etter krigen, og har spredt seg nordover, \u00f8stover og inn i landet. Trolig er ogs\u00e5 totalbestanden betraktelig st\u00f8rre n\u00e5 enn tidligere, anslagsvis finnes 5-10.000 par i Norge. Forflytninger: Gr\u00e5hegren er standfugl, selv om mange, s\u00e6rlig ungfugler, forlater landet om h\u00f8sten til fordel for et mildere klima i Storbritannia. N\u00e6ring: Det er viktig for denne langbeinte og langhalsede fiskeren \u00e5 ha god tilgang p\u00e5 grunne strandomr\u00e5der med mye fisk, den g\u00e5r like gjerne i saltvann som ferskvann bare n\u00e6ringstilgangen er bra. Hekkebiologi: Fra mars m\u00e5ned er de i gang med eggleggingen. De aller fleste fuglene hekker i kolonier, typisk st\u00f8rrelse er 10-50 par. Ofte ligger koloniene p\u00e5 holmer med h\u00f8ye bartr\u00e6r. Reirene plasseres oftest i toppen av h\u00f8ye tr\u00e6r, men ogs\u00e5 i fjellvegger. Gr\u00e5m\u00e5ke (Larus argentatus) Kjennetegn: Lysegr\u00e5 overside med svarte og hvite vingespisser. Gul iris og rosa bein. Leveomr\u00e5de: Gr\u00e5m\u00e5ken er en utpreget marin art. Utbredelse: Hekker langs hele norskekysten, men spredte funn i innlandet er ogs\u00e5 gjort. Man kan finne gr\u00e5m\u00e5ken som solit\u00e6r hekkefugl, og som koloniruger, med kolonier opp i tusenvis av par. De st\u00f8rste koloniene finnes i Nord-Norge. N\u00e6ring: Som de fleste av de store m\u00e5keartene er gr\u00e5m\u00e5ken en alteter. Man kan finne store ansamlinger ved for eksempel s\u00f8ppelplasser, og ved fiskerimottak. Forflytinger: Man antar at de fleste norske gr\u00e5m\u00e5kene trekker ut av landet om h\u00f8sten i perioden september til november, til kyststrekningen Danmark til Portugal. Man ser mye gr\u00e5m\u00e5ke om vinteren ogs\u00e5, men dette er sannsynligvis nordlige og \u00f8stlige fugler. De starter \u00e5 hekke i april. Havelle (Clangula hyemalis) Havella finnes sirkumpolart i h\u00f8yarktiske og mellomartiske omr\u00e5der. I Norge finnes den i h\u00f8yfjellsomr\u00e5der i S\u00f8r-Norge, mens den i Nord-Norge ogs\u00e5 hekker i ferskvann helt ut til kysten. Hovedutbredelsen er i Nord-Norge. Typisk hekkeplass for havella er sm\u00e5 ferskvannsdammer og tjern i fjellet, som regel over tregrensen, eller i tilsvarende vegetasjonsfattige omr\u00e5der langs kysten i nord. Ogs\u00e5 p\u00e5 Svalbard finnes havella hekkende, der kan den hekke helt i sj\u00f8kanten. Havella er sv\u00e6rt hardf\u00f8r, om vinteren trekker den ut til kysten og finnes da vanlig hele veien fra Finnmark til svenskegrensen. Flest finner vi i de tre nordligste fylkene. De ligger da spredt i sm\u00e5flokker p\u00e5 gruntvannsomr\u00e5der, de dykker til bunnen for \u00e5 finne vesentlig animalsk f\u00f8de. Mange av de fuglene som overvintrer hos oss kommer fra omr\u00e5der lenger \u00f8st. V\u00e5rtrekket foreg\u00e5r i april-mai, etter at den lyse vinterdrakten er erstattet med en m\u00f8rkere sommerdrakt. Fra slutten av september begynner havellene \u00e5 returnere til overvintringsomr\u00e5dene sine langs kysten, i S\u00f8r- Norge normalt ikke f\u00f8r i oktober. De kan finnes overalt fra de ytterste skj\u00e6rene til langt inn i fjordene. Havsule (Morus bassanus) *Utbredelse: Havsula kan sees langs hele norskekysten, men kun unntaksvis innenfor den ytre skj\u00e6rg\u00e5ren. Utbredelses- og spredningsm\u00f8nsteret til havsula har mange likhetstrekk med havhesten. Riktignok forekommer havsula bare i Atlanterhavet, men \u00f8kte kraftig i antall og utbredelse p\u00e5 1900-tallet. Den f\u00f8rste kolonien ble etablert p\u00e5 Runde i 1946, og siden har den spredt seg til fem andre lokaliteter i Nord-Norge. Tre av disse ligger p\u00e5 Finnmarkskysten. Leveomr\u00e5de: Havsula foretrekker bratte stup og fjellsider og holmer som er utilgjengelige for rovdyr. *Hekkebiologi: Hekker i kolonier og flere steder sammen med storskarv. Hekker ikke f\u00f8r ved 5-7 \u00e5rs alder. N\u00e6ring: Den lever av pelagisk fisk som makrell og sild som den styrtdykker etter, ofte fra stor h\u00f8yde. Forflyting: Om vinteren forlatere de fleste fuglene v\u00e5re farvann, og trekker s\u00f8rover. De s\u00f8rligste funnene hittil er utenfor Senegal i Vest-Afrika. Et stort antall ungfugler streifer rundt langs kysten s\u00e6rlig i sommerhalv\u00e5ret. Hav\u00f8rn (Haliaeetus albicilla) Habitat: Hav\u00f8rnen finnes fra den ytterste kystlinjen til innerst i fjordene, men den er mest tallrik i \u00f8yrike omr\u00e5der i ytre fjordstr\u00f8k. God tilgang p\u00e5 fisk og sj\u00f8fugl er viktig for valg av tilholdssted, reiret plasseres ofte i kupert kystskog, ofte i gammel furuskog. Utbredelse: Hav\u00f8rna finnes over store deler av \u00d8st-Europa og i et bredt belte \u00f8stover gjennom Asia til Stillehavet. Den er alts\u00e5 ikke bare en kystbundet fugl som den er her hjemme. I store deler av utbredelsesomr\u00e5det er den en innlandsfugl knyttet til v\u00e5tmarksomr\u00e5der. Den finnes ogs\u00e5 p\u00e5 Island og Gr\u00f8nland, men ikke i Nord-Amerika. Den norske bestanden har v\u00e6rt grundig kartlagt de siste 20 \u00e5rene gjennom Prosjekt Hav\u00f8rn. Fram til hav\u00f8rna ble fredet i 1968 var den p\u00e5 vikende front i Norge. Den hadde forsvunnet helt fra svenskegrensa til Hordaland, og den s\u00f8rligste delen av bestanden var sv\u00e6rt uttynnet. Fra midten av 70-tallet har bestanden ekspandert, og den er blitt mer tallrik i s\u00f8rlige deler av utbredlesesomr\u00e5det. Den har ogs\u00e5 spredt seg s\u00f8rover igjen, og hekker n\u00e5 ganske tallrik i Hordaland og s\u00f8r til nordlige Rogaland. I dag har vi ca. 1500 par i Norge, tyngdepunktet av utbredelsen ligger i Nordland som har ca. 40% av bestanden. Forflytninger: Den finnes i reiromr\u00e5det \u00e5ret rundt, men ungfuglene kan vandre noks\u00e5 langt s\u00f8rover i vinterhalv\u00e5ret. Lomvi (Uria aalge) Utbredelse og bestand: Lomvien er en typisk fuglefjellsfugl, som hekker i Norge fra Vest-Agder til Finnmark. 90% av bestanden finnes i Nord-Norge. I dag finnes det 30 000 par i landet, en betydelig nedgang i forhold til tidligere. Stor d\u00f8delighet p\u00e5 grunn av n\u00e6ringssvikt og garnd\u00f8d, har gjort at den er blitt en s\u00e5rbar art. P\u00e5 60-tallet hadde vi over 200 000 hekkende par i Norge. N\u00e6ring: Lomvien lever overveiende av fisk, bl.a. lodde, som den fanger under vann. Forflytninger: Overvintringsomr\u00e5dene er over store omr\u00e5der i vestlige deler av Nordatlanteren, fra Barentshavet til Skagerrak. Forplantning: Fuglene legger sine egg i mai-juni, og trekker ut fra hekkeplassene juli-august. Lunde (Fratercula arctica) Lunden er kanskje v\u00e5r mest karakteristiske alkefugl, ogs\u00e5 kalt sj\u00f8papeg\u00f8ye p\u00e5 grunn av sitt store fargerike nebb. En utpreget koloniruger, som i Norge finnes fra Rogaland til Finnmark. 3\u20444 av den norske hekkebestanden p\u00e5 2 millioner par finner vi i Nordland og Troms. P\u00e5 grunn av stort overfiske av den nordatlantiske sildestammen, fikk lunden i Norge store problemer. V\u00e5re st\u00f8rste kolonier produserte knapt unger flere sesonger p\u00e5 rad p\u00e5 70 og 80-tallet. Kosten best\u00e5r av sm\u00e5fisk som sild og sm\u00e5sil, men den kan ogs\u00e5 ta b\u00f8rsteormer og krepsdyr. Lunden trekker ofte langt til havs utenfor hekkesesongen. V\u00e5re fugler overvintrer i Nordsj\u00f8en, rundt de Britiske \u00f8yer, i Barentshavet, og tildels langs norskekysten. Makrellterne (Sterna hirundo) Kjennetegn: Terner er som slanke langvingete m\u00e5ker. De har forlengete stjertfj\u00e6r n\u00e5r de er voksne. Makrellterne og r\u00f8dnebbterne er meget like, men det finnes noen kjennetegn som er verdt \u00e5 bite seg merke i. Hos de aller fleste makrellternene er nebbspissen svart, mens den hos r\u00f8dnebbterne er dypr\u00f8d (som resten av nebbet). Makrellterna har en noe mer fyldig kropp, og har ikke s\u00e5 lange stjertfj\u00e6r som r\u00f8dnebbterna. Om sommeren har voksne makrellterner m\u00f8rke h\u00e5ndsvingfj\u00e6r som danner en m\u00f8rk kile p\u00e5 ytterste del overvingen. Hos r\u00f8dnebbterne dannes kun en m\u00f8rk bakkant p\u00e5 vingen, som f\u00f8lge av kun m\u00f8rkere tupper p\u00e5 de ytterste fj\u00e6rene. Ungfuglene er mer kompliserte \u00e5 skille fra hverandre, men hos makrellterne kan man se en m\u00f8rk bakkant p\u00e5 armsvingfj\u00e6rene (de vingefj\u00e6rene som sitter n\u00e6rmest kroppen) i flukt. R\u00f8dnebbterna mangler m\u00f8rkt i disse fj\u00e6rene. Utbredelse: Vi finner makrellterne hekkende langs hele norskekysten. Arten er vanligst i S\u00f8r- Norge, og blir gradvis mer f\u00e5tallig jo lenger nord man kommer. Den hekker ogs\u00e5 i innlandet. Det er ansl\u00e5tt at det hekker omkring 10 000-20 000 par i Norge. Habitat: Finnes for det meste langs kysten i Norge, men den hekker ogs\u00e5 ved innsj\u00f8er. Forflytninger: Ternene er utpregete trekkfugler, og makrellterna overvintrer langs kysten av S\u00f8r- og Vestafrika. Allerde i juli tar h\u00f8sttrekket til, og varer ut september. De fleste ett\u00e5ringene returnerer ikke til Norge den f\u00f8rste sommeren, men tilbringer denne tiden blandt annet i S\u00f8r- Europa. V\u00e5rtrekket foreg\u00e5r fra april til mai. N\u00e6ring: Makrellternene lever av sm\u00e5 fisk, som den finner enten ved kysten, eller i ferskvann. Krepsdyr og insekter blir ogs\u00e5 spist. Hekkebiologi: Vanligvis starter ikke makrellterna \u00e5 hekke f\u00f8r de er minst to \u00e5r gamle. Ternene er kolonirugere som normalt legger 2-3 egg. Disse ruges i dr\u00f8ye tre uker. Ternene er aggressive ved reiret, og styrter mot inntrengere. Myrsnipe (Calidris alpina) I Norge finner vi to underarter av Myrsnipe. P\u00e5 S\u00f8rvestlandet hekker schinzii, mens ellers finner vi alpina. Arten hekker p\u00e5 alt fra t\u00f8rre omr\u00e5der som strandenger, til fuktige torvmyrer i fjellet. De fleste norske fuglene finner vi i indre h\u00f8yereliggende str\u00f8k. I all hovedsak foretrekkes animalsk f\u00f8de, men fr\u00f8 konsumeres ogs\u00e5 til tider. Myrsnipa er kanskje den mest tallrike vadefuglen i landet under trekket. Store flokker opptrer langs hele kysten, h\u00f8st og v\u00e5r. Da trives de best p\u00e5 sand-, og mudderstrender, hvor de s\u00f8ker n\u00e6ring. De fleste fuglene trekker ut av landet om h\u00f8sten, fra Nordsj\u00f8omr\u00e5det i Nord til NV-Afrika i s\u00f8r. Et f\u00e5tall fugler pr\u00f8ver ogs\u00e5 \u00e5 overvintre i Norge. Trekktoppene ligger i periodene april-mai, og om h\u00f8sten august til oktober. R\u00f8dnebbterne (Sterna paradisaea) Kjennetegn: R\u00f8dnebbterna er meget lik makrellterna. Den er noe mindre og slankere, og har lengre stjertfj\u00e6r om sommeren. Undersiden er m\u00f8rkere (gr\u00e5) og man f\u00e5r en tydeligere kontrast mellom kinnene og halsen. Nebbet er som regel ensfarget dypr\u00f8dt (alts\u00e5 uten den svarte nebbspissen som makrellterne har). De har mindre m\u00f8rkt i svingfj\u00e6rene og kortere nebb og bein. Se for\u00f8vrig omtalen av makrellterne for flere kjennetegn som kan brukes for \u00e5 skille de to artene. Utbredelse: Som makrellterna er r\u00f8dnebbterna utbredt fra svenskegrensa i s\u00f8r til Finnmark i nord. Men motsatt av sin slektning blir r\u00f8dnebbterna vanligere desto lenger nord man kommer. Innlandshekkinger er vanligst fra Tr\u00f8ndelag og nordover. I alt antar man at det finnes ca. 40 000 par i Norge. Habitat: Vi finner den p\u00e5 sm\u00e5 holmer overalt i skj\u00e6rg\u00e5rden, hvor de danner sine kolonier. I innlandet hekker den ved fiskerike vann og vassdrag. Forflytninger: R\u00f8dnebbterna trekker enda lenger enn makrellterna, faktisk helt ned til pakkisen rundt Antarktis. Sin f\u00f8rste sommer tilbringer de i s\u00f8rlige farvann. Om h\u00f8sten drar fuglene ut av landet fra juli til september, og kommer tilbake om v\u00e5ren i mai. N\u00e6ring: Spiser sm\u00e5fisk, krepsdyr og insekter. Hekkebiologi: Som makrellterna starter ikke r\u00f8dnebbterna med hekking f\u00f8r de er minst to \u00e5r gamle. De er kolonirugere som normalt legger 2-3 egg. Disse ruges i dr\u00f8ye tre uker f\u00f8r de klekker. R\u00f8dstilk (Tringa totanus) Kjennetegn: De lange, knallr\u00f8de beina og r\u00f8dfargen innerst p\u00e5 nebbet er karakteristisk for r\u00f8dstilken. Resten av fuglen er brunspettet, med en lysere underside. N\u00e5r den flyr, kan du se en bred, hvit bakkant p\u00e5 vingene. Vi finner r\u00f8dstilken fordelt utover hele Norges land, fra Lindesnes til Nordkapp. Den foretrekker fuktige og myrete omr\u00e5der, enten det er ved kysten, i innlandet, eller helt opp i fjellet. Det hekker anslagsvis 60 000 par hos oss. Utenfor hekketiden finner vi den overalt langs grunne strender, og knyttet til v\u00e5tmark i innlandet. Bl\u00f8tdyr, insekter og ormer er foretrukket f\u00f8de. V\u00e5re r\u00f8dstilker trekker om h\u00f8sten helt ned til Afrikas vestkyst, mens de relativt f\u00e5 fuglene som er her om vinteren trolig er islandske hekkefugler. H\u00f8sttrekket varer fra juli til oktober, og de returnerer i april/mai. Sandlo (Charadrius hiaticula) Arten finnes b\u00e5de langs kysten og i innlandet, stort sett spredt over hele landet. De tetteste bestandene finner vi fra Tr\u00f8ndelag og nordover. 12 000 par antas \u00e5 hekke i Norge. Langs kysten foretrekker sandloen stein og sandstrender, eller strandengomr\u00e5der. I innlandet finner vi den langs elver, mens i fjellet gjerne p\u00e5 t\u00f8rre omr\u00e5der langt fra vann. Fj\u00e6remygg, biller og andre insekter utgj\u00f8r n\u00e6ringen. Sandloen er hos oss en utpreget trekkfugl, og drar fra landet i august til september. Den flyr da ned til kysten av S\u00f8rvest-Europa, og Nord-Afrika hvor den tilbringer vinteren. Fuglene kommer tilbake i mars-april. Sildem\u00e5ke (Larus fuscus) Leveomr\u00e5de: Sildem\u00e5ken er i all hovedsak knyttet til kyststr\u00f8k, og hekker ofte p\u00e5 holmer og skj\u00e6r langt ute i havgapet. Under hekkesesongen finner man den som regel i kolonier. Det er ogs\u00e5 funnet reir noen f\u00e5 ganger i innlandet. Majoriteten av den norske bestanden finnes i S\u00f8r-Norge. Forflytning: Sildem\u00e5ken er en trekkfugl, og sv\u00e6rt f\u00e5 individer tilbringer vinteren i Norge. De fleste drar til S\u00f8rvest-Europa og Marokko, og tildels innover mot Middelhavet og Svartehavet. De trekker ut av landet fra august til oktober, og kommer tilbake fra vinterkvarterene i mars-april. Steinvender (Arenaria interpres) Steinvenderen er en utpreget kystfugl, og opptrer ut mot havet b\u00e5de vinter og i hekketiden. I Norge finner vi den fra \u00d8stfold til Finnmark, med unntak av S\u00f8rlandet hvor den er frav\u00e6rende. De tetteste bestandene er i Nord-Norge. Av 8500 par i landet, hekker det kun 1000 par i S\u00f8r-Norge. Steinvenderen p\u00e5treffes under trekktiden p\u00e5 alt fra steinete strender og svaberg til sandstrender med oppskylt tare, hvor den s\u00f8ker bl.a. sm\u00e5 krepsdyr. Hovedmengden av de norske fuglene trekker ut av landet vinterstid, men noen v\u00e5ger ogs\u00e5 tilv\u00e6relsen her. De fleste drar s\u00f8rover fra juli til september, for \u00e5 tilbringe de kalde m\u00e5nedene i omr\u00e5dene fra Storbritannia til Middelhavet. I Norge finner man ofte steinvenderen i blandingsflokker med fj\u00e6replytt om vinteren. Returen skjer allerede i mars. Stokkand (Anas platyrhynchos) Kjennetegn: Hun og han er ulike men begge har gult nebb og i deler av \u00e5ret et bl\u00e5tt parti p\u00e5 vingene. Hannen har gr\u00f8nt hode, hvit ring rundt halsen og brunt bryst. Hunnen er brunspraglet. Utbredelse: Stokkanda er den mest tallrike av gressendene i Norge. Arten er meget tilpasningsdyktig, og finnes over hele landet men mer sjelden mot nord og i fjellstr\u00f8k. Leveomr\u00e5de: Stokkanda samler seg ofte i store mengder i parker og andre steder hvor folk f\u00f4rer fuglene vinterstid. I s\u00e6rlig grad har stokkanda dradd nytte av menneskelig aktivitet, og st\u00f8rst tettheter finnes i byn\u00e6re omr\u00e5der og jordbrukslandskap med grunne innsj\u00f8er. Vegetasjonsrike vann synes \u00e5 v\u00e6re foretrukket, s\u00e6rlig med snelle- og starrvegetasjon. Utenom hekketiden finnes stokkanda ofte i grunne saltvannsomr\u00e5der, men den hekker utelukkende i ferskvann. Forflytninger: En del av de fuglene som overvintrer i Norge kommer langveis fra, ringfunn til b\u00e5de Finland og Sverige forekommer. Utstrakt ringmerking i Bergen vinterstid har imidlertid vist at ihvertfall de bergenske fuglene flytter lite p\u00e5 seg; de aller fleste gjenfunnene er lokale. Storskarv (Phalacrocorax carbo) Storskarven finnes utbredt i alle verdensdeler unntatt S\u00f8r-Amerika, med en rekke geografisk adskilte underarter. V\u00e5r storskarv, P.c.carbo, finnes langs kysten av Nord-Atlanteren, med populasjoner i Storbritannia, Island, Gr\u00f8nland, Canada og Norge/Russland. I Norge hekker storskarven i kolonier fra S\u00f8r-Tr\u00f8ndelag til Finnmark. De viktigste omr\u00e5dene finner vi i Tr\u00f8ndelag og s\u00f8rlige deler av Nordland, ca. 70 % av den norske bestanden hekker her. Koloniene ligger oftest p\u00e5 vegetasjonsl\u00f8se holmer og skj\u00e6r, ofte helt ut mot \u00e5pent hav. De kan ogs\u00e5 hekke i bratte fuglefjell. Storskarven fisker p\u00e5 gruntvannsomr\u00e5der av alle slag, den tar mye bunnfisk som torskefisk, flyndrer og ulker. De fleste storskarvene trekker s\u00f8rover i september-oktober, de viktigste omr\u00e5dene i Norge vinterstid er Vestlandet. Mange drar imidlertid lenger, til svenske og danske farvann, i noen tilfeller helt til Middelhavet. De trekker ofte over land, f.eks. fra Tr\u00f8ndelag og over \u00d8stlandet til Oslofjorden, og treffes derfor av og til i ferskvann i trekktidene. I mars-april returnerer storskarven til hekkeplassene, i \u00d8st-Finnmark starter hekkingen ekstra tidlig, mens det enn\u00e5 er full vinter. De siste \u00e5rene har den s\u00f8rligere underarten, P.c.sinensis, vandret inn fra Sverige/Danmark og etablert sm\u00e5 hekkepopulasjoner i \u00d8stfold og p\u00e5 J\u00e6ren. Denne er mer knyttet til grunne ferskvann/brakkvann enn de nordlige populasjonene. Storspove (Numenius arquata) Utbredelse: Storspoven finnes hos oss i st\u00f8rst antall p\u00e5 \u00f8stlandet, og fra Rogaland nordover mot Troms. Arten har minket i antall de nordiske landene, som f\u00f8lge av moderne jordbruk og jakt. Leveomr\u00e5de: Storspoven finnes i mange ulike habitater under hekketiden, b\u00e5de langt inn i landet, men er kanskje mest typisk ute ved kysten. Alle former for dyrket mark, strandeng, lynghei, og myrer synes \u00e5 v\u00e6re omr\u00e5der hvor den trives. N\u00e6ring: Storspoven fortrekker animalsk kost, som insekter, b\u00f8rsteorm og mindre krepsdyr. Om h\u00f8sten spiser de dessuten endel b\u00e6r. Migrasjon: Under trekket, som om h\u00f8sten foreg\u00e5r fra juli til oktober, finner vi storspove hovedsaklig ved kystn\u00e6re v\u00e5tmarker. V\u00e5rtrekket foreg\u00e5r i mars og april. Hovedtyngden av de norske storspovene overvintrer p\u00e5 de Britiske \u00f8yer. Svartand (Melanitta nigra) Svartanda finnes p\u00e5 Island, i nordlige Storbritannia, og fra fjellomr\u00e5der i s\u00f8r- skandinavia gjennom hele Sibir til vestlige Alaska. I Norge er den funnet hekkende i samtlige fylker med unntak av Vestfold, \u00d8stfold og OsloSvartanda velger seg helst en hekkeplass i h\u00f8yereliggende omr\u00e5der. Den er vanligst i bj\u00f8rkebeltet, men finnes b\u00e5de i h\u00f8yfjellet og under barskogsgrensen. Sammenlignet med havelle og sj\u00f8orre, har svartanda en s\u00f8rligere utbredelse i Norge. Det finnes ganske gode forekomster i fjellomr\u00e5der i indre Rogaland og Agder. De st\u00f8rste forekomstene ellers er i Oppland og i indre deler av Tr\u00f8ndelag og Nordland, men den hekker spredt ogs\u00e5 nordover til Finnmark. Om vinteren trekker svartanda ut til kysten, de finnes da i gruntvannsomr\u00e5der langs hele kysten v\u00e5r og videre s\u00f8rover helt til kysten av Vest-Afrika. Trolig trekker mange av de norske fuglene til farvannene rundt Danmark. Fra april-mai foreg\u00e5r v\u00e5rtrekket nordover langs kysten v\u00e5r, og fuglene ankommer hekkeplassene avhengig av isl\u00f8sningen. Svartbak (Larus marinus) Kjennetegn: Svartbak er v\u00e5r aller st\u00f8rste m\u00e5keart. Hvit med svart overside og kraftig nebb. Utbredelse: Finnes langs hele norskekysten. Vi har 40 000 par hekkende i Norge. N\u00e6ring: Svartbaken er mer eller mindre altetende, og spiser blant annet fugleunger, avfall, egg, fisk. Hekkebiologi: Foretrekker \u00e5 hekke p\u00e5 holmer ute i skj\u00e6rg\u00e5rden, der de legger sine reir som regel p\u00e5 bakken. Leveomr\u00e5de: Holder seg alltid i n\u00e6rheten av saltvann. Utenfor hekkesesongen er det ikke uvanlig \u00e5 finne den p\u00e5 avfallsplasser. Forflytninger: Den er ingen utpreget trekkfugl, men noen forlater landet om h\u00f8sten for \u00e5 overvintre s\u00e5 langt s\u00f8r som til kysten av Frankrike. Teist (Cepphus grylle) Teisten finnes langs hele norskekysten fra \u00d8stfold til finnmark. De st\u00f8rste konsentrasjonene har vi fra M\u00f8rekysten og nordover. Det finnes ingen gode estimater p\u00e5 den totale norske bestanden, men 40 000 par er blitt antydet. Mye tyder p\u00e5 at den norske bestanden har g\u00e5tt sterk tilbake i nyere tid. Dette skyldes etter all sansynlighet villminkens predasjon p\u00e5 reir og unger i koloniene. Teisten lever stort sett av fisk, som den finner i grunne sj\u00f8omr\u00e5der langs kysten. Om vinteren finner vi teisten fordelt langs hele norskekysten, kanskje tettest i M\u00f8re og Romsdal, og Tr\u00f8ndelag. Hekkingen, som foreg\u00e5r inne i steinurer, starter i Mai. Tjeld (Haematopus ostralegus) Kjennetegn: Tjelden har helt svart og hvit fj\u00e6rdrakt. Nebbet er r\u00f8dt og uvanlig langt. Beina er rosa og \u00f8ynene er r\u00f8de. Begge kj\u00f8nn har lik fj\u00e6rdrakt. Utbedelse: Tjelden er en karakterart i kystn\u00e6re st\u00f8k over hele landet. Noen f\u00e5 plasser p\u00e5treffes den ogs\u00e5 hekkende i innlandet. Man regner med at det finnes 50.000 \u2013 100.000 par i Norge. N\u00e6ring: N\u00e6ring finner den b\u00e5de i fj\u00e6ra, der den s\u00f8ker etter skjell, muslinger og snegler, og i jordbrukslandskap eller p\u00e5 ulike typer gr\u00f8ntarealer, der hovedf\u00f8den ofte best\u00e5r av meitemark. Forflyting: Tjelden er hos oss trekkfugl, og h\u00f8sttrekket foreg\u00e5r i all hovedsak fra august til september. De fleste fuglene overvintrer i England, Tyskland og Nederland, men noen f\u00e5 frister tilv\u00e6relsen ogs\u00e5 i Norge vinterstid. Et av v\u00e5re kj\u00e6reste v\u00e5rtegn er at tjelden kommer tilbake i begynnelsen av mars, stundom i slutten av februar. Toppskarv (Phalacrocorax aristotelis) Toppskarven hekker langs store deler av den vesteuropeiske kystlinjen fra Kolahalv\u00f8ya i nord til Marokko i s\u00f8r, samt i Middelhavet og Svartehavet. I Norge finnes den vanlig langs kysten fra Rogaland til Finnmark, utenom hekketiden ogs\u00e5 f\u00e5tallig lenger inn i Skagerak. Den overvintrer utelukkende langs norskekysten nordover til Lofoten. Toppskarven er mer knyttet til den absolutt ytterste delen av kysten, og tar mindre og mer pelagisk fisk enn storskarven. Den finnes likevel oftest p\u00e5 grunne sj\u00f8omr\u00e5der. Toppskarven foretrekker \u00e5 hekke i sterkt kuppert terreng, ofte i steinurer p\u00e5 \u00f8yer og holmer ytterst mot havet. Den er mer s\u00e5rbar for villmink enn sin st\u00f8rre slektning storskarven, og muligheten for skjul til reiret, lett adkomst til sj\u00f8en og frav\u00e6r av rovdyr er viktige faktorer i valg av hekkeplass. Den er stort sett et fast innslag i alle sj\u00f8fuglkolonier langs hele kysten. Den norske totalbestanden er beregnet til ca. 15.000 par. Tyvjo (Stercorarius parasiticus) Tyvjoen er n\u00e6rt knyttet til kysten og finnes langs hele norskekysten, hovedsaklig fra Rogaland og nordover. Det hekker ogs\u00e5 noen par i innlandet i Finnmark. Vi har et sted mellom 5 000 og 10 000 hekkende par hos oss. Tyvjoen opptrer i to fargefaser, en lys og en m\u00f8rk. Den lyse er vanligst i de nordlige delene av utbredelsesomr\u00e5det. Arten lever som en kleptoparasitt. Det vil si at den stjeler mat fra andre fugler. Dette gj\u00f8r at tyvjoene ofte finnes i n\u00e6rheten av alkefugl- eller m\u00e5kefuglkolonier. En utpreget trekkfugl, som overvintrer langs kysten av S\u00f8r-Afrika. De st\u00f8rste mengdene kommer tilbake i mai, og da kan man se store mengder trekke nordover langs kysten v\u00e5r. H\u00f8sttrekket g\u00e5r av stabelen fra august og utover i september. \u00c6rfugl (Somateria mollissima) \u00c6rfuglen hekker i kyststr\u00f8k av Nord-Europa, Nord-Amerika og langs kystene av det nordlige Stillehavet, men mangler langs store deler av den russiske ishavskysten. I Norge finnes den vanlig langs hele kysten, fra de ytterste holmene og innover i fjordene. Den er sterkt knyttet til saltvann, og hekker normalt ikke i innsj\u00f8er. \u00c6rfuglen er utpreget sosial, og kan hekke i store kolonier. Trolig hekker minst 100.000 par \u00e6rfugl langs kysten v\u00e5r, den er ogs\u00e5 en vanlig hekkefugl p\u00e5 Svalbard hvor bestanden er beregnet til 20-25.000 par. \u00c6rfuglen er sv\u00e6rt stasjon\u00e6r langs norskekysten, av ca. 1700 gjenfunn og kontroller av ringemerkede fugler fra M\u00f8re til Nordland hadde bare en flyttet seg mer enn 50 kilometer. Noen tusen fugler fra \u00d8stersj\u00f8en trekker over land for \u00e5 overvintre i Trondheimsfjorden, mens noen av hekkefuglene fra S\u00f8rlandet trekker over til danske farvann om vinteren. \u00c6rfuglen legger 4-6 egg i april-mai, med en gang ungene klekkes ledes de ned til sj\u00f8en der hunnen f\u00e5r hjelp til ungepasset av unge hunner (tanter) som ikke har noe kull selv. Hannene mister den fine drakten og samler seg i ungkarsflokker for \u00e5 myte etter at hunnen har f\u00e5tt ungene p\u00e5 sj\u00f8en. Rapport fra NINA, se eget vedlegg. "
}