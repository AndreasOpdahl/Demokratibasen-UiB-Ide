{
  "dokument_id": "a1745ba5-d956-5cb3-b349-436a23bb67ba",
  "doc_type": "case_attachment",
  "kommune": 4601,
  "tittel": "Bymilj\u00f8etatens uttalelse datert 27.03.2024",
  "url": "https://bergen.kommune.no/politikere-utvalg/api/fil/bk360/11224056/Bymiljoetatens-uttalelse-datert-27-03-2024",
  "tekst": " Bymilj\u00f8etaten Til Intern korrespondanse PBE Byggesak Nord (Arbeidssted) v/Rolf V\u00e5r referanse: 2024/09467-14 Jerman Bertheussen Saksbehandler: Attila Samu Dato: 27. mars 2024 Fra Bymilj\u00f8etaten Svar fra BME natur, intern h\u00f8ring 22/1/0/0, S\u00e6lenveien 150 Saken gjelder Bymilj\u00f8etaten viser til oversendelse fra Plan- og bygningsetaten (PBE) for uttalelse ang\u00e5ende s\u00f8knad om dispensasjon for f\u00f8lgende tiltak: - Vesentlig endring av bolig - Fasadeendringer - Riving av eksisterende tilbygg - Nytt tilbygg - Anlegg av parkeringsplass - Etablering av avkj\u00f8rsel - Vesentlig reparasjon av st\u00f8ttemur - Bruksendring Tiltakene er knyttet til gnr. 22, bnr. 1, S\u00e6lenvegen 150, og krever dispensasjon fra bestemmelser i kommuneplanens arealdel (KPA 2018) \u00a7 3.1 plankrav, \u00a7 6.2.2 byggegrense langs vassdrag og \u00a7 31 Landbruks-, natur- og friluftsomr\u00e5der (LNF-omr\u00e5der), jf. plan- og bygningsloven \u00a719-1. Grunnlag Planforutsetninger: Eiendommen ligger if\u00f8lge KPA 2018 innenfor LNF. Videre ligger den innenfor hensynssonene funksjonell strandsone, flyst\u00f8y gul sone, flyst\u00f8y r\u00f8d sone og historisk veifar. Eiendommen er ikke omfattet av reguleringsplan. Andre overordnete registreringer: Deler av eiendommen og to av de oms\u00f8kte tiltakene ligger innenfor 50-meters forbudssone for tiltak langs vassdrag. I tillegg til S\u00e6lenelva, som renner mindre enn 50 meter \u00f8st for tiltakene, ligger S\u00e6levatnet 500 m s\u00f8r for tiltaksomr\u00e5det. Ortofoto viser at deler av tiltaksomr\u00e5det er dekt med tr\u00e6r og annen vegetasjon. Det er gjort flere registreringer av fremmedarten parkslirekne (figur 1), som if\u00f8lge Artsdatabankens Fremmedartsliste 2023 har sv\u00e6rt h\u00f8y \u00f8kologisk risiko i Norge. Denne planten er forbudt \u00e5 sette ut i Norge, jf. vedlegg 1 til forskrift om fremmede organismer. Figur 1: Kartutsnittet viser registrerte forekomster av parkslirekne som lilla prikker p\u00e5 eiendom 22/1. Funndata fra: Norsk Botanisk Forening. Kartgrunnlag: Kartverket. Eiendom: GeoNorge Vurderinger Bymilj\u00f8etaten skal vurdere tiltakenes konsekvenser for natur, biologisk mangfold, landskap og friluftsliv. Herunder er hensynet til funksjonell strandsone sentralt for vurdering av det oms\u00f8kte tiltaket. I denne sonen er det satt et overordnet m\u00e5l \u00e5 ta vare p\u00e5 og videreutvikle kvaliteter knyttet til biologisk mangfold, landskap, kulturminner, bygningsmilj\u00f8 og allmenn ferdsel. Dette fordrer til en streng dispensasjonsadgang i strandsonen. Hensynet bak bestemmelsen om plankrav er \u00e5 sikre at overordnede forhold som infrastrukturer og gr\u00f8ntomr\u00e5der avklares f\u00f8r bygging tillates. Hensynet bak bestemmelsen om byggegrense langs vassdrag er \u00e5 verne elvekanten mot utbygging og terrenginngrep. Dette er for \u00e5 sikre natur- og kulturmilj\u00f8, friluftsliv, landskap og allmennhetens interesser, samt \u00e5 hindre at tilgjengeligheten til vassdrag reduseres. Hensynet bak bestemmelsen om LNF-omr\u00e5der er \u00e5 ivareta disse elementene til fordel for kommunens innbyggere og det biologiske mangfoldet. Fremmede arter kan utgj\u00f8re en stor trussel mot det stedegne biologiske mangfoldet i tilfeller der en art har stort invasjonspotensiale og utkonkurrerer stedegne arter. Tiltakshaver m\u00e5 derfor utvise aktsomhet og unng\u00e5 handlinger som f\u00f8rer til videre spredning av arter, i dette tilfellet parkslirekne, jf. forskrift om fremmede organismer, Kapittel V. Aktsomhetskravet for fremmede arter er ogs\u00e5 fastsatt i naturmangfoldloven \u00a7 28. Bymilj\u00f8etaten har gjort enkeltvis vurdering av tiltakene og deres konsekvenser for de nevnte interessene. Alle de oms\u00f8kte tiltakene anses \u00e5 v\u00e6re mer eller mindre n\u00f8ytrale i sin effekt. De er planlagt utf\u00f8rt p\u00e5 areal som allerede er opparbeidet, det vil si sterkt endret mark, og vil heller ikke bli s\u00e6rlig mer synlige fra omr\u00e5der med allmenn ferdsel. S\u00e6lenvassdraget og den aktuelle strandsonen blir heller ikke ber\u00f8rt av tiltakene. Etablering av den nye avkj\u00f8rselen skiller seg imidlertid fra de andre tiltakene, og dr\u00f8ftes derfor separat. Bymilj\u00f8etaten har gjennom digital befaring (Google Street View) observert at den nye avkj\u00f8rselen er per juli 2023 en skrotemark hvor en art tilh\u00f8rende slirekneslekta, antageligvis parkslirekne, har allerede etablert seg. Dersom omr\u00e5det ikke ryddes og naturen f\u00e5r eksistere uten s\u00e6rlig menneskelig forstyrrelse, vil det v\u00e6re en risiko for at den fremmede planten sprer seg ytterligere og overtar st\u00f8rre omr\u00e5der i n\u00e6rheten. Det kan dermed argumenteres for at rydding av omr\u00e5det kan ha en positiv konsekvens for naturmangfoldet, i alle fall i et kortere tidsperspektiv. Dessuten vil etablering av denne avkj\u00f8rselen muliggj\u00f8re opph\u00f8r av bruk av eksisterende avkj\u00f8rsel, og derfor potensielt forbedre tilstanden til alleen av platanl\u00f8nn langs den. Det er viktig at det ifm. fjerning av asfalt utvises aktsomhet, slik at rotsystemet ikke skades. Slik Bymilj\u00f8etaten forst\u00e5r saken vil tiltaket ikke ber\u00f8re l\u00f8nnetr\u00e6rne negativt, vi har derfor ikke g\u00e5tt n\u00e6rmere inn i vurderingen om hvorvidt disse vil v\u00e6re \u00e5 regne som bytr\u00e6r etter definisjonen til KPA, og om det skal stilles krav til bevaring av disse. Dersom dette ikke er riktig oppfattet, vil vi \u00f8nske \u00e5 se n\u00e6rmere p\u00e5 dette og supplere v\u00e5r uttalelse. Avslutningsvis er v\u00e5r vurdering at innvilgelse av dispensasjon fra KPA 2018 \u00a7\u00a7 3.1, 6.2.2 og 31, for de oms\u00f8kte tiltakene, ikke vil f\u00f8re til at hensynet bak bestemmelsene blir vesentlig tilsidesatt. Anbefalinger Tiltakene er i strid med flere bestemmelser i KPA 2018. For \u00e5 kunne gi dispensasjoner er det krav om at hensynet bak bestemmelsene ikke blir vesentlig tilsidesatt og at fordelene med \u00e5 gi dispensasjoner er klart st\u00f8rre enn ulempene etter en samlet vurdering, jf. plan- og bygningsloven \u00a7 19-2. PBE m\u00e5 ta stilling til om det her foreligger en overvekt av grunner som taler for at dispensasjoner kan gis. P\u00e5 bakgrunn av ovenst\u00e5ende vurdering frar\u00e5r ikke Bymilj\u00f8etaten at det gis dispensasjon for de oms\u00f8kte tiltakene. Bymilj\u00f8etaten minner om at det stilles krav om at fremmede organismer h\u00e5ndteres p\u00e5 en aktsom m\u00e5te, i tr\u00e5d med naturmangfoldloven \u00a7 28 og tilh\u00f8rende forskrift om fremmede organismer (FOR 2015-06-19-716). For denne saken gjelder s\u00e6rlig h\u00e5ndtering av l\u00f8smasse som kan inneholde parkslirekne. Med hilsen Bymilj\u00f8etaten Kristin Madsen Klokkeide - seksjonsleder Attila Samu - saksbehandler Dokumentet er godkjent elektronisk. "
}