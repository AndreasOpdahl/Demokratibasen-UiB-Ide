{
  "dokument_id": "e1bd133c-d5f1-5419-9318-0cc16a9db169",
  "doc_type": "case_attachment",
  "kommune": 5501,
  "tittel": "23_18271-2 Reglement for reisem\u00e5lsledelsen i Troms\u00f8 - MIKS 240124",
  "url": "https://innsyn.tromso.kommune.no/application/getMoteDokument?dokid=2001615131",
  "tekst": "REGLEMENT FOR REISEM\u00c5LSLEDELSEN I TROMS\u00d8 \u2013 revidert til MIKS 240124 Form\u00e5l og mandat Reisem\u00e5lsutvikling og samfunnsutvikling m\u00e5 ses i sammenheng for \u00e5 kunne utvikle b\u00e6rekraftige reisem\u00e5l. Reisem\u00e5lsledelsen sitt form\u00e5l er \u00e5 utvikle og forvalte Troms\u00f8 som en attraktiv og b\u00e6rekraftig destinasjon for bes\u00f8kende og lokalbefolkning, blant annet gjennom \u00e5 sikre at Troms\u00f8 beholder merket for b\u00e6rekraftig reisem\u00e5l. Strategier og hovedprioriteringer for reisem\u00e5lsledelsen m\u00e5 v\u00e6re forankret i kommunens overordnede planverk, som viktige styringsdokumenter for reisem\u00e5lsutviklingen. Reisem\u00e5lsledelsen skal: \u2022 bidra til \u00e5 utarbeide m\u00e5l, strategier og prioriteringer \u2022 se n\u00e6ringsutvikling, bes\u00f8ksforvaltning og lokalsamfunnet i sammenheng \u2022 bidra til sterkere samhandling mellom akt\u00f8rene, og forene ulike interesser \u2022 styrke evnen til \u00e5 h\u00e5ndtere bes\u00f8k Reisem\u00e5lsledelsen skal definere, koordinere og ut\u00f8ve. Beslutninger fattes som hovedregel politisk. Hvorvidt beslutninger vil bli gjort i reisem\u00e5lsledelsen eller lagt til politisk behandling avhenger av sak, omfang og \u00f8konomi og besluttes av reisem\u00e5lsledelsens leder, i samr\u00e5d med politisk sekretariat og/eller politisk utvalg. Reisem\u00e5lsledelsen skal v\u00e6re en bredt sammensatt gruppe med deltakere fra privat, offentlig og frivillig sektor og eventuelt andre akt\u00f8rer i lokalsamfunnet, som samarbeider for \u00e5 oppn\u00e5 visjonen og m\u00e5lene for reisem\u00e5let Troms\u00f8. Det juridiske fundamentet er kommunale vedtak etter plan- og bygningsloven. Finansiering av fellesgoder er en utfordring, og innkreving av bes\u00f8ksbidrag vil trolig bli innf\u00f8rt etter anmodning fra nasjonale myndigheter. Hvis dette skjer, vil reisem\u00e5lsledelsen ha en sentral rolle i forvaltningen av dette. Dette forutsetter med stor sannsynlighet at reisem\u00e5lsledelsen har utarbeidet en bes\u00f8ksstrategi, som ogs\u00e5 er vedtatt i kommunen som en del av kommunenes planverk. Innkreving av bes\u00f8ksbidrag og fordeling til fellesgoder vil bli gjennomf\u00f8rt etter politiske vedtak. Valg og sammensetning av medlemmer til reisem\u00e5lsledelsen Basert p\u00e5 tidligere erfaringer med destinasjonsledelse, foresl\u00e5s at reisem\u00e5lsledelsen best\u00e5r av inntil 8 medlemmer. F\u00f8lgende legges til grunn for valg og sammensetning av medlemmer til reisem\u00e5lsledelsen: \u2022 1 representant som leder for reisem\u00e5lsledelsen oppnevnes av Formannskapet, etter forslag fra administrasjonen i Troms\u00f8 kommune. \u2022 2 representanter oppnevnes etter forslag fra kommunedirekt\u00f8r i Troms\u00f8 Kommune, hvorav en b\u00f8r ha erfaring med b\u00e6rekraftig n\u00e6ringsutvikling. \u2022 2 representanter oppnevnes etter forslag fra Visit Troms\u00f8-region, hvorav 1 av disse m\u00e5 v\u00e6re prosjektleder for merkeordningen for b\u00e6rekraftige reisem\u00e5l. Besluttes endelig av selskapets daglige leder. \u2022 1 representant oppnevnes etter forslag fra utviklingslagene. Vedkommende skal representere innbyggerne i distriktsomr\u00e5dene i Troms\u00f8 generelt, og ikke sitt utviklingslag spesifikt. \u2022 1 representant oppnevnes etter forslag fra N\u00e6ringsforeningen i Troms\u00f8regionen. Besluttes endelig av selskapets daglige leder. \u2022 1 representant oppnevnes etter forslag fra Troms Fylkeskommune. Ovennevnte akt\u00f8rer velges med bakgrunn i reisem\u00e5lsledelsens form\u00e5l og mandat, samt de til enhver tid gjeldende arbeidsoppgaver. For \u00e5 sikre mangfold og tverrfaglig kompetanse vil Seksjon for Samfunn, innovasjon og n\u00e6ring v\u00e6re i tett dialog med akt\u00f8rene f\u00f8r og etter utvelgelse. Akt\u00f8rene beslutter, mens Seksjon for samfunn, innovasjon og n\u00e6ring er sparringspartner og r\u00e5dgiver f\u00f8r endelig avgj\u00f8relse av representant. I tillegg til selve reisem\u00e5lsledelsen, skal det inviteres til \u00e5pne m\u00f8ter 2 ganger i \u00e5ret for et bredt spekter av deltakere. Her \u00f8nsker reisem\u00e5lsledelsen \u00e5 sikre at representanter fra bydelsr\u00e5d, ungdommen, frivilligheten og reindriften deltar. I tillegg vil viktige akt\u00f8rer som Avinor, Troms\u00f8 Havn, Nordnorsk Reiseliv, NHO Reiseliv, Interkommunalt politisk r\u00e5d og LO bli h\u00f8rt. Valgperiode og evaluering Representantene for reisem\u00e5lsledelsen oppnevnes for 2 \u00e5r om gangen. Gjenvalg er mulig. Etter 1 \u00e5r kan endringer i reglementet foresl\u00e5s, vurderes og godkjennes politisk. Evaluering av reisem\u00e5lsledelsen gjennomf\u00f8res etter 2 \u00e5r, eller ved behov. I evalueringen vil arbeidet med den \u00e5rlige innrapporteringen og resertifisering av merket for b\u00e6rekraftig reisem\u00e5l inng\u00e5 (resertifisering hvert 3. \u00e5r fra 2023; alts\u00e5 2026, 2029, 2032). I tillegg vil valg og sammensetning av medlemmer bli evaluert opp mot de enhver tid gjeldende arbeidsoppgaver, samt kvalitet p\u00e5 m\u00f8ter og arbeidsprosess. Det er ogs\u00e5 \u00f8nskelig \u00e5 kunne evaluere og bekjentgj\u00f8re konkrete saker reisem\u00e5lsledelsen har bidratt til \u00e5 l\u00f8se, samt behov for ytterligere planverk. Arbeidsoppgaver Reisem\u00e5lsledelsens oppgaver m\u00e5 prioriteres i forhold til ovennevnte form\u00e5l og mandat. Arbeidet m\u00e5 v\u00e6re forankret i Kommuneplanens Samfunnsdel, samt Merket for b\u00e6rekraftig reisem\u00e5l. Nasjonal reiselivsstrategi 2030 og andre nasjonale og regionale strategier og planer med betydning for reiselivsn\u00e6ringen vil ogs\u00e5 bli hensyntatt. Reisem\u00e5lsledelsen vil ha f\u00f8lgende hovedoppgaver: 1. Strategi for reisem\u00e5let \u2022 Ha en sentral rolle i utvikling av strategier for reisem\u00e5let, herunder bes\u00f8ksstrategi. 2. Handlingsplan for b\u00e6rekraftig reisem\u00e5lsutvikling \u2022 Utvikle \u00e5rlige handlingsplaner som inkluderer b\u00e6rekraftig reiselivsutvikling, med tiltak som svarer opp m\u00e5lene i reiselivsstrategien. \u2022 Oppf\u00f8lgning av tiltakene i handlingsplanen. 3. Behandle dagsaktuelle saker med betydning for reiselivsn\u00e6ringen 4. Sikre videref\u00f8ring av merkeordningen for b\u00e6rekraftig reisem\u00e5l 5. Sikre forutsigbar finansiering til gjennomf\u00f8ring av mandat og arbeidsoppgaver 6. V\u00e6re en sentral h\u00f8ringsinstans for kommunene politiske organer i reiselivsrelaterte saker. \u00d8konomi Kostnader knyttet til m\u00f8tevirksomhet og sekretariatsfunksjon tas av relevant budsjett. Medlemmer av utviklingslag mottar honorar for deltakelse. Finansiering av dagsaktuelle saker som m\u00e5 l\u00f8ses, tas av driftsbudsjett til de relevante seksjonene i Troms\u00f8 kommune. Ved innf\u00f8ring av bes\u00f8ksavgift skal reisem\u00e5lsledelsen forvalte dette og sikre riktig fordeling til finansiering av fellesgoder, basert p\u00e5 politiske vedtak. M\u00f8ter Det b\u00f8r avholdes 6 m\u00f8ter i l\u00f8pet av \u00e5ret, annenhver m\u00e5ned i reisem\u00e5lsledelsen. M\u00f8teagenda sendes ut minimum 1 uke f\u00f8r. Det skal i tillegg inviteres til \u00e5pne m\u00f8ter 2 ganger i \u00e5ret, til et bredt spekter av deltakere. Sekretariat Seksjon for Samfunn, innovasjon og n\u00e6ring i Troms\u00f8 kommune er ansvarlig for sekretariatsfunksjonen til reisem\u00e5lsledelsen. Sekretariatet til reisem\u00e5lsledelsen spiller en viktig rolle i \u00e5 administrere og koordinere arbeidet for reisem\u00e5lsledelsen. Her er noen oppgaver som sekretariatet skal ha, alene, eller i samarbeid med interne eller eksterne ressurser: 1. Koordinering og prosjektledelse: Administrere og koordinere prosjekter og aktiviteter innenfor reisem\u00e5lsledelsens mandat. 2. Dokumentasjon og arkivering: Vedlikeholde dokumentasjon og arkiver av viktige beslutninger, m\u00f8tereferater og strategiske dokumenter. 3. Kommunikasjon og informasjonsforvaltning: H\u00e5ndtere intern og ekstern kommunikasjon. 4. Administrasjon av \u00f8konomi: Ansvar for budsjettplanlegging, regnskap og s\u00f8knader om \u00f8konomisk st\u00f8tte. 5. Planlegging og koordinering av m\u00f8ter og workshops: Tilrettelegge og gjennomf\u00f8re m\u00f8ter og workshops for reisem\u00e5lsledelsen, inkludert agendaer og logistikk. 6. Rapportering og analyse: Forberede og presentere rapporter om reisem\u00e5lsledelsens aktiviteter, samt gjennomf\u00f8re analyser for beslutningsst\u00f8tte. \u00c5rsmelding og beslutningsmyndighet Reisem\u00e5lsledelsen utarbeider \u00e5rsmelding som forelegges Milj\u00f8-, Idrett-, Kultur- og Samfunnsutvalget. Hva gjelder b\u00e6rekraftig reisem\u00e5l merkes Troms\u00f8-regionen etter: \u2713 Standard for B\u00e6rekraftig reisem\u00e5l \u2713 Tillegg \u2013 kriterier og indikatorer for cruisedestinasjoner (Hovedtema) Reisem\u00e5lsledelsen vil ha det overordnede ansvaret for videre sertifisering og at de \u00e5rlige innrapporteringene gjennomf\u00f8res og rapporteres til eier, Innovasjon Norge, samt forelegges Milj\u00f8-, idrett-, kultur- og samfunnsutvalget som del av \u00e5rsmeldingen. Beslutning p\u00e5 enkeltsaker vil bli gjort i reisem\u00e5lsledelsen eller lagt til politisk behandling, og avhenger av sak, omfang og \u00f8konomi. Dette besluttes av reisem\u00e5lsledelsens leder, i samr\u00e5d med politisk sekretariat og/eller politisk utvalg. Ikrafttredelse Reglementet trer i kraft 24.01.2024. Reglementet kan endres av Milj\u00f8-, idrett-, kultur- og Samfunnsutvalget selv. "
}