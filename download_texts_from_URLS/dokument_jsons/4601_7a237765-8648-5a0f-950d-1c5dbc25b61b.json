{
  "dokument_id": "7a237765-8648-5a0f-950d-1c5dbc25b61b",
  "doc_type": "case_presentation",
  "kommune": 4601,
  "tittel": "H\u00f8ringsuttalelse til NOU 2024 - 13 Lov og frihet - Negativ sosial kontroll, \u00e6resmotivert vold, tvangsekteskap, kj\u00f8nnslemlestelse, psykisk vold og ufrivillig utenlandsopphold ",
  "url": "https://bergen.kommune.no/politikere-utvalg/api/fil/bk360/10969715/Framstilling-Horingsuttalelse-til-NOU-2024-13-Lov-og-frihet-Negativ-sosial-kontroll-aeresmotivert-vold-tvangsekteskap-kjonnslemlestelse-psykisk-vold-og-ufrivillig-utenlandsopphold-",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/109051-4 H\u00f8ringsuttalelse til NOU 2024: 13 Lov og frihet - Negativ sosial kontroll, \u00e6resmotivert vold, tvangsekteskap, kj\u00f8nnslemlestelse, psykisk vold og ufrivillig utenlandsopphold Hva saken gjelder: Arbeids- og inkluderingsdepartementet har sendt p\u00e5 h\u00f8ring \u00abNOU 2024: 13 Lov og frihet \u2014 Negativ sosial kontroll, \u00e6resmotivert vold, tvangsekteskap, kj\u00f8nnslemlestelse, psykisk vold og ufrivillig utenlandsopphold \u2013 juridiske problemstillinger og forslag til regelverksendringer\u00bb Regjeringen oppnevnte 3. september 2021 et lovutvalg for \u00e5 utrede de samlede juridiske problemstillingene i saker som gjelder negativ sosial kontroll, \u00e6resrelatert vold, tvangsekteskap, kj\u00f8nnslemlestelse, psykisk vold og om fenomenene er tilstrekkelig regulert i norsk lov. NOU 2024:13 er lovutvalgets utredning av ovennevnte problemstillinger. H\u00f8ringsfrist: 28. oktober 2024. Bergen kommune har f\u00e5tt utsatt h\u00f8ringsfrist til 4. november 2024. Byr\u00e5dets vurdering og forslag til h\u00f8ringsuttalelse: Departementet ber i h\u00f8ringsnotatet om innspill til om lovgivningen gir barn og unge som er utsatt for negativ sosial kontroll, \u00e6resrelatert vold, tvangsekteskap, kj\u00f8nnslemlestelse, psykisk vold og ufrivillig utenlandsopphold et godt nok rettsvern, eller om det er behov for endringer i lovgivningen. Utvalget foresl\u00e5r en rekke regelverksendringer i straffeloven, barnevernsloven og utlendingsloven. Annen lovgivning som ber\u00f8res av utvalgets forslag er blant annet barnelova, passloven, straffeprosessloven og integreringsloven. If\u00f8lge utvalget vil forslagene til sammen bidra til et mer treffsikkert vern mot alvorlige krenkelser av individets fysiske og psykiske integritet og en klargj\u00f8ring av regelverket for hjelpeapparatet. Bergen kommune st\u00f8tter utvalgets forslag til endringer med m\u00e5l om \u00e5 styrke rettsvernet til personer som utsettes for negativ sosial kontroll, \u00e6resrelatert vold, tvangsekteskap, kj\u00f8nnslemlestelse, psykisk vold og ufrivillig utenlandsopphold. Forslagene vil ogs\u00e5 kunne ha en allmennpreventiv effekt og bidra til \u00e5 forebygge og bekjempe fenomenet. Ettersom Bergen kommune st\u00f8tter anbefalingene til utvalget, vil det i denne saken kun kommenteres p\u00e5 forslag hvor byr\u00e5det har innspill eller anbefalinger. Straff ved psykisk vold og negativ sosial kontroll Som det pekes p\u00e5 i utredningen skal det i rettspraksis sv\u00e6rt mye til for at ren psykisk mishandling n\u00e5r opp til terskelen for mishandling etter straffeloven \u00a7 282. Selv om psykisk vold ikke etterlater fysiske spor, kan den v\u00e6re sv\u00e6rt \u00f8deleggende for den som utsettes. Negativ sosial kontroll har store overlapp med psykisk vold og har alvorlige konsekvenser, som ensomhet, motl\u00f8shet, depresjon og traumer. Fenomenet er ogs\u00e5 forbundet med lavere 1 deltakelse i organiserte fritidsaktiviteter og utdanning. Dette kan videre f\u00f8re til lav norskkompetanse, arbeidsledighet og l\u00f8s tilknytning til arbeidsmarkedet. Negativ sosial kontroll og \u00e6resrelatert vold er med andre ord et samfunnsproblem og til hinder for inkludering. Bergen kommune st\u00f8tter utvalgets vurdering om \u00e5 utvise tilbakeholdenhet med egne straffebud for handlinger som allerede kan rammes av andre straffebud, men heller presisere og ta i bruk de allerede eksisterende bestemmelsene. Det er imidlertid sv\u00e6rt viktig at lovverket ogs\u00e5 gjelder for psykisk vold med bakgrunn i de alvorlige konsekvensene det har for de som utsettes. Bergen kommune st\u00f8tter derfor utvalgets forslag om \u00e5 presisere at \u00abpsykiske krenkelser\u00bb inng\u00e5r i mishandlingsregimet, og anbefaler at negativ sosial kontroll listes opp og beskrives i forskrift til loven som et av flere fenomen som inng\u00e5r i begrepet \u00abpsykiske krenkelser\u00bb. Mishandling ut\u00f8vet av storfamilien \u2013 utvider personkretsen Negativ sosial kontroll og \u00e6resrelatert vold har det s\u00e6rtrekket at offeret ikke bare utsettes for psykisk og/eller fysisk vold av den tradisjonelle kjernefamilien, men ogs\u00e5 av \u00f8vrig slekt og medlemmer i lukkede trossamfunn. Begrunnelse og beslutningsgrunnlaget for \u00e5 ut\u00f8ve psykisk og fysisk vold kan ofte v\u00e6re transnasjonalt forankret gjennom autoriteter i slektskapsstrukturer og religi\u00f8se nettverk med politiske ambisjoner i diaspora. Religi\u00f8se anbefalinger, p\u00e5legg og sanksjoner i hjemlandet er virkemidler som ogs\u00e5 kontrollerer og legger press p\u00e5 mennesker i diaspora. Ettersom krenkelser i n\u00e6re relasjoner har et s\u00e6rlig skadepotensial, og denne kan forsterkes om den beg\u00e5s av flere, er det viktig at straffeloven er i tr\u00e5d med dette utvidete skadepotensialet. Bergen kommune st\u00f8tter derfor utvalgets forslag om \u00e5 utvide personkretsen i straffeloven \u00a7 282 om mishandling i n\u00e6re relasjoner til \u00e5 gjelde gjerningspersoner i forn\u00e6rmedes storfamilie som onkler, tanter, fettere, kusiner, s\u00f8sken, svigerfamilie og enkelte grupper inngiftede slektninger. Det er ogs\u00e5 viktig med en tilf\u00f8yelse i straffeloven \u00a7 283 om at det s\u00e6rlig skal legges vekt p\u00e5 om mishandling er beg\u00e5tt av flere i fellesskap og om mishandlingen er beg\u00e5tt mot et barn. Samtidig vil Bergen kommune presisere at negativ sosial kontroll og \u00e6resrelatert vold ogs\u00e5 forekommer p\u00e5 andre arenaer enn i storfamilien, som i lukkede trossamfunn, hvor ogs\u00e5 ledere eller andre medlemmer i trossamfunnet er med \u00e5 ut\u00f8ve psykisk og fysisk vold. Dette kan v\u00e6re trusler om utestengelse fra trossamfunnet, eller konverteringsterapi. Bergen kommune anbefaler derfor at dette legges til n\u00e5r en utvider personkretsen i straffeloven. \u00c6resmotiv som straffeskjerpende moment Utvalget peker p\u00e5 \u00e6resmotivert kriminalitet som et alvorlig samfunnsproblem. Personer som utsettes for \u00e6resmotivert kontroll og vold kan bli st\u00f8tt ut av hele sin familie og sosiale nettverk og miste muligheten til \u00e5 leve et fritt liv fordi en m\u00e5 avslutte all kontakt med familie og venner, f\u00e5 ny identitet og leve med ulike sikkerhetstiltak. \u00c6resmotivert vold er p\u00e5 den m\u00e5ten et stort hinder for deltakelse i arbeids- og samfunnsliv for den utsatte, og kan f\u00f8re til alvorlige helseutfordringer som koster den enkelte og samfunnet dyrt. Bergen kommune mener derfor det er sv\u00e6rt viktig at handlinger med konsekvenser av dette omfanget m\u00e5 v\u00e6re en straffeskjerpende omstendighet og st\u00f8tter utvalgets forslag om \u00e5 innf\u00f8re dette i straffeloven \u00a7 77. Bergen kommune anbefaler at \u00abannen gruppes \u00e6re\u00bb inkluderes i denne sammenheng, sammen med familie og slekt, for \u00e5 inkludere alle arenaer der \u00e6resmotivert vold er involvert. Barneekteskap \u2013 ny og utvidet bestemmelse \u2013 \u00f8ker strafferammen Barneekteskap inneb\u00e6rer alvorlige konsekvenser for barnet f\u00f8lelsesmessig, seksuelt, sosialt og \u00f8konomisk, og barnet frar\u00f8ves sin barndom. Bergen kommune er enig i utvalgets 2 vurdering om at dagens lovverk ikke er i samsvar med konsekvensene det har for de utsatte, og ikke er tilstrekkelig for \u00e5 beskytte barna som straffebudet skal verne. Bergen kommune st\u00f8tter derfor alle forslagene til utvalget p\u00e5 dette omr\u00e5det og mener det er viktig at ogs\u00e5 foresatte og vigsler rammes av straffeloven ved barneekteskap. Straff ved skadelig utenlandsopphold \u2013 nytt straffebud Ogs\u00e5 ved skadelige utenlandsopphold, hvor barn og unge kan utsettes for tvang, frihetsber\u00f8velse, trusler eller vold, er lovverket i dag utilstrekkelig. Bergen kommune st\u00f8tter derfor utvalgets forslag om nytt straffebud om skadelige utenlandsreiser for barn som gj\u00f8r det mulig \u00e5 straffe personer som sender, tar med eller etterlater barn i utlandet hvor det er stor fare for straffbare handlinger. Bergen kommune er imidlertid usikker p\u00e5 om straff b\u00f8r bortfalle helt dersom personen bidrar til \u00e5 f\u00e5 barnet hjem igjen. Det er viktig \u00e5 gi incentiver som bidrar til \u00e5 f\u00e5 de utsatte hjem til Norge s\u00e5 raskt som mulig, og det er et kjent faktum at mange foreldre opplever press fra storfamilien ved avgj\u00f8relser om \u00e5 sende barna sine p\u00e5 slike utenlandsopphold. Her b\u00f8r det vurderes om eventuelt bortfall av straff b\u00f8r knyttes til hvorvidt foreldrene kjenner til, eller burde kjent til, hvilke farer barna deres kan utsettes for under oppholdet. Dette kan ha allmennpreventiv effekt. Straff ved kj\u00f8nnslemlestelse Utvalget foresl\u00e5r ingen endringer eller \u00f8kt strafferamme i lovverket knyttet til kj\u00f8nnslemlestelse, og viser til at hovedutfordringen til lav straffeforf\u00f8lgelse skyldes manglende bevis og lav oppdagelsesrisiko fremfor mangler ved straffeloven. Bergen kommune st\u00f8tter utvalgets avgj\u00f8relse p\u00e5 dette punktet, men vil p\u00e5peke n\u00f8dvendigheten av \u00e5 f\u00e5 ut informasjon om hva kj\u00f8nnslemlestelse er og de alvorlige konsekvensene denne praksisen har for de utsatte. Bred informasjonsdeling kan p\u00e5 den m\u00e5ten ha preventiv effekt og bidra til at flere melder fra om de har v\u00e6rt utsatt for kj\u00f8nnslemlestelse og opps\u00f8ker hjelp. Oppholdstillatelse p\u00e5 selvstendig grunnlag Utvalget vurderer om utlendingslovens regler om oppholdstillatelse gir tilstrekkelig vern for personer som utsettes for negativ sosial kontroll og psykisk vold. Som det vises til i utredningen gir ikke regelverket denne gruppen godt nok rettsvern, s\u00e6rlig ikke for kvinner og barn som er i Norge p\u00e5 grunnlag av familieinnvandring, fordi terskelen for \u00e5 vurdere noe som mishandling er for h\u00f8y. Bo-sammen vilk\u00e5ret kan ogs\u00e5 ha uheldige konsekvenser for utsatte som er referanseperson for sine familiemedlemmer. Et eksempel er barn som er referanseperson og ikke v\u00e5ger \u00e5 melde fra om fysisk og/eller psykisk vold i frykt for at familiemedlemmer vil miste oppholdstillatelsen dersom barnevernet overtar omsorgen. Bergen kommune st\u00f8tter her utvalgets forslag om \u00e5 innlemme psykisk mishandling i mishandlingsbegrepet i utlendingsloven \u00a7 53, og at bestemmelsen utvides til \u00e5 ogs\u00e5 gjelde barn og unge inkludert barn under barnevernets bestemmelse. Det er helt avgj\u00f8rende at tilfeller av psykisk og fysisk vold blir kjent for offentlige myndigheter, og at frykt for blant annet omsorgsovertakelse ikke hindrer dette. Samtidig mener Bergen kommune at det ved innf\u00f8ring av utvalgets forslag b\u00f8r gjennomf\u00f8res et bredt informasjonsarbeid til tjenester som m\u00f8ter barn, unge og familier, samt alle personer som kommer p\u00e5 familieinnvandring til Norge. Dersom en ikke har ord for hva en selv eller andre utsettes for, og ikke kjenner til rettigheter knyttet til oppholdstillatelse og hvem som kan hjelpe, er det vanskelig \u00e5 avdekke negativ sosial kontroll og andre former for psykisk vold i saker om familieinnvandring. 3 Bergen kommune anbefaler ogs\u00e5 at det innf\u00f8res en varslingsordning der kommuner f\u00e5r kjennskap til barn og unge som flytter til kommunen p\u00e5 familiegjenforening. F\u00f8rst da har kommunen mulighet til \u00e5 f\u00f8lge opp om personen/e g\u00e5r p\u00e5 skole, helsestasjon m.m. Dette er s\u00e6rlig viktig sett i lys av at det er vanskelig \u00e5 avdekke mishandling dersom barnet og familien ikke er i kontakt med offentlige tjenester og hjelpeapparat. Barn Som kunnskapsgrunnlaget viser, er det manglende kompetanse om negativ sosial kontroll og \u00e6resmotivert vold i barnevernet. For at forslagene til utvalget skal ha st\u00f8rst mulig effekt er det sv\u00e6rt viktig at barnevernet f\u00e5r tilgang til systematisk kompetanseheving p\u00e5 feltet. Dersom barnevernet ikke har tilstrekkelig kompetanse n\u00e5r barnets beste skal vurderes i valg av tiltak og oppf\u00f8lging, kan dette utgj\u00f8re en ytterligere risiko for barnet. Kompetanse er ogs\u00e5 viktig i vurderingen av meldinger og for \u00e5 v\u00e6re i stand til \u00e5 avdekke negativ sosial kontroll i en unders\u00f8kelse. Samtidig er det viktig at andre tjenester som m\u00f8ter barn og familier ogs\u00e5 f\u00e5r \u00f8kt sin kompetanse til \u00e5 kunne kjenne igjen fenomenet. For befolkningens tillit til barnevernet er det avgj\u00f8rende at et \u00f8kende fokus og mer handlekraft knyttet til negativ sosial kontroll blir forvaltet nyansert og forsvarlig. Bergen kommune understreker derfor behovet for kompetanseheving, ogs\u00e5 for ansatte som ikke jobber i barnevernet. Utover dette er Bergen kommune enig i at psykisk omsorg b\u00f8r bli tydeliggjort i barnevernlovens tiltakshjemler, samt at psykisk mishandling blir synliggjort i barnevernslovens \u00a7 5-1 bokstav c. Bergen kommune st\u00f8tter utvalgets flertall i \u00e5 ikke ta begrepet negativ sosial kontroll inn i lovteksten, men heller benytte begrepet psykisk vold da dette ogs\u00e5 omfavner negativ sosial kontroll. Begrunnelse for framleggelse til bystyret: Byr\u00e5dets fullmakter \u00a7 6, vedtatt av bystyret 16. desember 2020 i sak 378/20: H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. Saken anses \u00e5 v\u00e6re prinsipiell og inneb\u00e6re politiske avveininger. Ordf\u00f8reren har p\u00e5 sommerfullmakt fattet f\u00f8lgende vedtak 5. juni 2024: Utvalg for helse og sosial innstiller til bystyret som avgir h\u00f8ringssvar til \u00abH\u00f8ring - NOU 2024: 13 Lov og frihet \u2014 Negativ sosial kontroll, \u00e6resmotivert vold, tvangsekteskap, kj\u00f8nnslemlestelse, psykisk vold og ufrivillig utenlandsopphold \u2013 juridiske problemstillinger og forslag til regelverksendringer\u00bb p\u00e5 vegne av Bergen kommune. Byr\u00e5det innstiller til bystyret \u00e5 fatte f\u00f8lgende vedtak: Bergen kommune avgir h\u00f8ringsuttalelse til \u00abH\u00f8ringsuttalelse til h\u00f8ring om NOU 2024: 13 Lov og frihet - Negativ sosial kontroll, \u00e6resmotivert vold, tvangsekteskap, kj\u00f8nnslemlestelse, psykisk vold og ufrivillig utenlandsopphold\u00bb slik den fremkommer av byr\u00e5dets forslag. Dato: 17. september 2024 Marte Joan Monstad Charlotte Spurkeland Fung. Byr\u00e5dsleder Byr\u00e5d for barnevern, sosiale tjenester og mangfold Dokumentet er godkjent elektronisk. Vedlegg: H\u00f8ring NOU 2024 13 Lov og frihet 4 "
}