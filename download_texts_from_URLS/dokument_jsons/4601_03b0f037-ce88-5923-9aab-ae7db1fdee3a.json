{
  "dokument_id": "03b0f037-ce88-5923-9aab-ae7db1fdee3a",
  "doc_type": "case_attachment",
  "kommune": 4601,
  "tittel": "Klage datert 20.11.2023",
  "url": "https://bergen.kommune.no/politikere-utvalg/api/fil/bk360/9470239/Klage-datert-20-11-2023",
  "tekst": " Leikvangvegen 32, 5111 Breistein Telefon 55 31 05 44 E-post: info@ing-aarland.no Org.nr: 979 971 044 Bergen kommune Plan og bygningsetaten Byggesaksavdelingen Postboks 7700 5020 BERGEN Breistein 20.11.2023 Gnr 168, bnr 532 Ekregaten 11 Klage p\u00e5 avslag p\u00e5 s\u00f8knad i sak BYGG-2023/12569-11 1. Innledning Det vises til vedtak fra Plan og bygningsetaten av 31. oktober 2023: \u00abS\u00f8knad om tillatelse til bruksendring fra n\u00e6ring til bolig og etablering av nye bodbygg i bakg\u00e5rd avsl\u00e5s, jf. KDP \u00a7 13 pkt. 6 Bestemmelser om bebyggelsen og arealbruksform\u00e5l, KDP Sandviken Fjellsiden nord \u00a7 13 punkt 4: Maksimalt bebygget areal, plan- og bygningsloven \u00a7 29-2 Visuelle kvaliteter og plan- og bygningsloven \u00a7 29-4 Avstand til nabogrense.\u00bb Ingeni\u00f8r Aarland AS er ansvarlig s\u00f8ker for tiltakshaver, Scheiendom AS, i saken, og det inngis med dette klage p\u00e5 ovennevnte vedtak. Jf. forvaltningsloven \u00a7 29, er klagefristen tre uker fra den dag underretningen om vedtaket kom frem til vedkommende part. Klagen er dermed rettidig. N\u00e5r det gjelder selve bakgrunnen for saken og begrunnelsen for \u00e5 innvilge dispensasjon, vises til v\u00e5r s\u00f8knad av 19.04.2023, med supplerende tilleggsopplysninger av 11.07.2023. Klagen m\u00e5 dermed ogs\u00e5 ses i sammenheng med selve s\u00f8knaden og vedlegg til denne. Plan og bygningsetaten har i sitt vedtak i vesentlig grad basert sitt avslag kun p\u00e5 tilbakemeldinger fra henholdsvis Brannvesenet og Byantikvaren, som begge har hatt s\u00f8knaden oversendt fra Plan og bygningsetaten for uttalelse. Byantikvaren st\u00f8tter igjen sin vurdering delvis p\u00e5 Brannvesenet sin uttalelse. En uttalelse vi mener er tolket strengere enn det ordlyden i uttalelsen fra Brannvesenet tilsier. Vi vil kommentere dette n\u00e6rmere senere i klagen. S\u00f8knaden har ogs\u00e5 v\u00e6rt oversendt Statsforvalteren i Vestland, Vestland fylkeskommune, samt Statens vegvesen for uttalelse. Ingen av disse har kommet med uttalelse til saken. Det kan ogs\u00e5 nevnes at det heller ikke foreligger nabomerknader, dette til tross for at s\u00f8knaden krevde dispensasjon fra avstandsbestemmelsen til nabogrense i pbl. \u00a7 29-4. Plan og bygningsetaten er videre i sitt vedtak ikke direkte negativ til bruksendring av 1. etasje til bolig, med henvisning til f\u00f8lgende hentet fra vedtaket: \u00abDet aktuelle tiltaket er i tr\u00e5d med arealform\u00e5let i KDP, som er bolig. Vi ser derfor at det vil v\u00e6re mulig \u00e5 etablere bolig ogs\u00e5 i 1. etasje.\u00bb Plan og bygningsetaten stiller seg i vedtaket ogs\u00e5 positive til \u00e5 kunne innvilge dispensasjoner fra henholdsvis \u00a7 3.1 Plankrav, KPA \u00a7 17 Parkeringsplass for bil, samt KPA \u00a7 14 Uteoppholdsareal: Side 1 av 9 \u00abVi stiller oss positive til dispensasjon fra plankrav, men siden det er gitt avslag p\u00e5 annet grunnlag er det ikke hensiktsmessig \u00e5 innvilge denne.\u00bb \u00abVi stiller oss positive til dispensasjon fra bilparkering, men siden det er gitt avslag p\u00e5 annet grunnlag er det ikke hensiktsmessig \u00e5 innvilge denne.\u00bb \u00abVi stiller oss positive til dispensasjon fra uteoppholdsareal, men siden det er gitt avslag p\u00e5 annet grunnlag er det ikke hensiktsmessig \u00e5 innvilge denne.\u00bb Det er i vedtaket ogs\u00e5 gitt positive signaler om at oms\u00f8kte fravik fra byggteknisk forskrift kan innvilges: \u00abS\u00f8knad om fravik fra byggteknisk forskrift \u00a7 12-2 tredje ledd: Krav om tilgjengelig boenhet, \u00a7 12-9 f\u00f8rste ledd: tilgjengelig baderom, \u00a7 14-2 og \u00a7 14-3: krav til, og minimumsniv\u00e5 for energieffektivitet og \u00a7 13-2: ventilasjon er ikke behandlet. S\u00f8ker har redegjort for kompenserende tiltak og forsvarlighet ved unntak. Det vurderes at s\u00f8knad om fravik fra byggteknisk forskrift kan gis.\u00bb Oppsummert m\u00e5 kommunen dermed ansees som positive til at det kan etableres nye boenheter i tidligere n\u00e6ringslokaler, men der s\u00f8knaden er avsl\u00e5tt kun basert p\u00e5 vurderingen av om det kan etableres nye boder i bakg\u00e5rd eller ikke. For nye bodbygg i bakg\u00e5rd har Plan og bygningsetaten kommet til at vilk\u00e5rene for dispensasjon fra henholdsvis tomteutnyttelse og avstand til nabogrense ikke er oppfylt. Videre har etaten kommet til at tiltaket ikke ivaretar krav til visuelle kvaliteter i pbl. \u00a7 29-2, samt at tiltaket strider mot bestemmelse om bakg\u00e5rder i KDP \u00a7 13 punkt 6. Etatens begrunnelse for avsl\u00e5 tiltaket fra disse bestemmelsene, er i stor grad basert p\u00e5 det samme grunnlaget, st\u00f8ttet p\u00e5 uttalelsene fra Brannvesenet og Byantikvaren. Vi stiller oss uenig i etatens vurderinger, og kommenterer dette n\u00e6rmere nedenfor. 2. Plan og bygningsloven \u00a7 29-2, Visuelle kvaliteter S\u00f8knaden er avsl\u00e5tt bl.a. med henvisning til plan- og bygningsloven \u00a7 29-2. Bestemmelsen lyder: \u00abEthvert tiltak etter kapittel 20 skal prosjekteres og utf\u00f8res slik at det etter kommunens skj\u00f8nn innehar gode visuelle kvaliteter b\u00e5de i seg selv og i forhold til dets funksjon og dets bygde og naturlige omgivelser og plassering.\u00bb I denne sammenheng kan fremheves fra Ot.prp.nr 45 (2007-2008) s. 229: \u00abEtter departementets syn b\u00f8r det presiseres at lovens krav til det visuelle uttrykket er om tiltaket er godt eller d\u00e5rlig utformet ut fra faglige kvalitetsnormer.\u00bb Videre har Statsforvalteren i Vestland gjennom sin artikkel om temaet, ogs\u00e5 henvist til Ot.prp.nr 45 (2007-2008) ovenfor, og der de skriver: \u00abKravet til god kvalitet er eit relativt krav p\u00e5 den m\u00e5ten at ein skal tolke det relativt samanlikna med kor stort og synleg tiltaket er. Dette inneber at jo st\u00f8rre og synlegare eit tiltak er, jo strengare krav stiller ein til gode visuelle kvalitetar. For eksempel vil kommunen stille strengare krav til dei visuelle kvalitetane til ein st\u00f8rre bustadblokk enn til ein einebustad.\u00bb Side 2 av 9 Og videre: \u00abKrava i lova er at alle tiltak skal ha gode visuelle kvalitetar. Med dette meiner lovgivar blant anna at ein bygning gjennom si form gir uttrykk for funksjonen han har, for eksempel skal ein garasje sj\u00e5 ut som ein garasje og ikkje eit anneks.\u00bb I dette tilfellet gjelder tiltaket utvendige boder i en bakg\u00e5rd, lite synlig for omgivelsene. Kravet til visuelle kvaliteter er derfor begrenset, og for slike mindre tiltak skal terskelen dermed ligge h\u00f8yt for \u00e5 kunne avsl\u00e5 en s\u00f8knad med hjemmel i pbl. \u00a7 29-2. I Plan og bygningsetaten sitt vedtak er det for \u00f8vrig vurderingen av bakg\u00e5rden med hensyn til blant annet tilgjengelighet ved brannslukning og som r\u00f8mningsvei som er trukket frem som viktige momenter. Avslaget gjelder alts\u00e5 ikke det visuelle uttrykket til bodene i seg selv, som er det riktige vurderingstemaet i forhold til \u00a7 29-2. Det synes derfor som at etaten uriktig har benyttet \u00a7 29-2 som hjemmel for \u00e5 ha avsl\u00e5tt s\u00f8knaden. 3. KDP \u00a7 13 Bestemmelser om bebyggelsen og arealbruksform\u00e5l, pkt. 6 Bestemmelsen gjelder for planomr\u00e5de H: Ekren, der det i punkt 6 heter at: \u00abBakg\u00e5rder skal gi gode lysforhold og sikre god tilgjengelighet ved brannslukning og som r\u00f8mningsvei.\u00bb Ordlyden i bestemmelsen m\u00e5 forst\u00e5s som at det ikke er til hinder for tiltak i bakg\u00e5rder, s\u00e5 lenge forholdene til lys, r\u00f8mningsvei, samt tilgjengelighet ved brannslukning er ivaretatt. Plan og bygningsetaten har ved vurderingen av bestemmelsen innhentet uttalelse fra Brannvesenet og Byantikvaren, der Brannvesenet sin uttalelse ansees som den overordnede uttalelsen, da ogs\u00e5 Byantikvaren delvis baserer sin vurdering p\u00e5 Brannvesenet sin uttalelse. Plan og bygningsetaten har brukt Brannvesenet sin uttalelse som hovedbegrunnelse for avslaget av s\u00f8knaden. Det henvises blant annet til vedtaket side 3, der etaten skriver: \u00abBrannvesenet har vurdert at oppf\u00f8ring av boder i bakg\u00e5rden kan begrense deres innsatsmulighet. Det kan derfor ikke tillates mer bygging i bakg\u00e5rden.\u00bb Byantikvaren har i sin uttalelse ogs\u00e5 delvis begrunnet sin vurdering basert p\u00e5 Brannvesenet sin uttalelse: \u00abByantikvaren st\u00f8tter Brannvesenets uttalelse, og kan ikke anbefale et tiltak som kan \u00f8ke brannrisikoen i et verdifullt, historisk trehusmilj\u00f8, hvor konsekvensene av en brann vil v\u00e6re store.\u00bb Vi er uenig i denne strenge tolkningen av Brannvesenet sin uttalelse. Uttalelsen er gjengitt i vedtaket p\u00e5 side 4, der f\u00f8lgende utdrag er hentet fra: \u00abBrannvesenet har gjennomg\u00e5tt de aktuelle dokumentene. Ansvarlig for brannprosjektering m\u00e5 vurdere om endringer medf\u00f8rer \u00f8kt brannsmittefare, og at funksjonskrav til brannsikkerhet ivaretas. R\u00f8mning m\u00e5 ivaretas innenfor lovverket. Videre er det viktig at sikker r\u00f8mning opprettholdes i byggeperioden, samt tilgang for redningsinnsats. Side 3 av 9 Basert p\u00e5 tilgjengelige byggesaksdokumenter kan oppf\u00f8ring av boder i bakg\u00e5rden begrense brannvesenets innsatsmulighet.\u00bb Det Brannvesenet egentlig sier er at det er brannprosjekterende sitt ansvar \u00e5 vurdere om tiltaket medf\u00f8rer \u00f8kt brannsmittefare, samt \u00e5 se til at funksjonskrav for brannsikkerhet, r\u00f8mning og redningsinnsats blir ivaretatt. Uttalelsen tolkes derfor dit hen at hvis disse forholdene blir ivaretatt i henhold til forskriftskravene, s\u00e5 kan tiltaket gjennomf\u00f8res uten at Brannvesenet har videre innvendinger mot dette. Plan og bygningsetaten derimot har imidlertid unnlatt \u00e5 nevne denne delen av uttalelsen, og kun fokusert p\u00e5 det siste avsnittet, som egentlig er en konklusjon av det foreg\u00e5ende avsnittet, der Brannvesenet vurderer at oppf\u00f8ring av boder i bakg\u00e5rd kan begrense deres innsatsmulighet, men alts\u00e5 bare dersom forskriftskravene ikke blir ivaretatt. P\u00e5 bakgrunn av dette har tiltakshaver f\u00e5tt foretaket som utarbeidet brannkonsept for bygningen i forbindelse med tidligere ombygging, Firesafe AS, til \u00e5 gj\u00f8re en vurdering av de nye tiltakene i forhold til de funksjonskravene som skal ivaretas med hensyn til brannsikkerhet, r\u00f8mning og redningsinnsats. Denne vurderingen er vedlegg til klagen, og Firesafe konkluderer der med at tiltakene med nye bodbygg i bakg\u00e5rd vil kunne ivareta alle de forskriftskravene som Brannvesenet p\u00e5pekte i sin uttalelse: \u00abFiresafe vurderer at gjennomf\u00f8relse av tiltaket ikke p\u00e5virker byggets eller kvartalets brannsikkerhetsniv\u00e5 negativt, men derimot gir \u00f8kt sikkerhet med hensyn p\u00e5 fare for brannspredning og sikre trygge r\u00f8mningsomgivelser ettersom det er etablerert automatisk slokkeanlegg i hele bygget, inkludert boder i bakg\u00e5rden. Et slikt anlegg vil ene og alene med sv\u00e6rt h\u00f8y sannsynlighet og p\u00e5litelighet, begrense eller slokke en eventuell brann f\u00f8r den rekker \u00e5 utvikle seg til et faretruende stadie. F\u00f8lgelig er dette et tiltak som hentyder vesentlig \u00f8kt b\u00e5de personsikkerhet, verdisikkerhet og trygge forhold for slokkemannskaper som skal yte innsats i bygget.\u00bb Hele eksisterende bygning er etablert med automatisk slokkeanlegg, inkludert lokalene for de nye oms\u00f8kte boenhetene. Et utvidet slokkeanlegget som ogs\u00e5 omfatter de nye bodene i bakg\u00e5rd vil if\u00f8lge notatet \u00f8ke sikkerheten i forhold til eksisterende situasjon, da det automatiske slokkeanlegget ikke dekker bakg\u00e5rden per i dag. En \u00e5pen bakg\u00e5rd slik den st\u00e5r per i dag kan ogs\u00e5 invitere til mer uorganisert lagring, med dertil \u00f8kt brannbelastning, enn om dette organiseres i brannsikrede boder. Det kan ogs\u00e5 nevnes at bygget har heldekkende brannalarmanlegg i kategori 2, som hentyder rask responstid og kort innsatstid for brannvesen. N\u00e6rmeste brannstasjon er Sandviken Brannstasjon, som er lokalisert mindre enn 200 meter fra tiltaket. Det henvises for \u00f8vrig til notatet fra Firesafe i sin helhet. Et fullverdig brannkonsept med ansvarsrett for brannprosjektering av tiltaket vil bli utarbeidet i forbindelse med s\u00f8knad om igangsettingstillatelse. Plan og bygningsetaten sin hovedbegrunnelse for \u00e5 avsl\u00e5 s\u00f8knaden basert p\u00e5 brannsikkerheten i bakg\u00e5rd, ansees med dette \u00e5 v\u00e6re tilbakevist. N\u00e5r sikkerhet ved brann dermed er ivaretatt gjennom brannprosjektering, slik Brannvesenet setter som krav i sin uttalelse, faller ogs\u00e5 grunnlaget for \u00e5 avsl\u00e5 s\u00f8knaden i forhold til andre bestemmelser bort. Dette er kommentert n\u00e6rmere under aktuelle punkt senere i klagen. N\u00e5r det gjelder lysforhold for nye leiligheter heter det p\u00e5 side 7 i vedtaket at: \u00abFor de nye boenhetene i 1. etasje, vurderer vi at bodene vil tette mer til i bakg\u00e5rden slik at det blir enda litt mindre lys inn i boenhetene.\u00bb Side 4 av 9 Det er allerede redegjort for i s\u00f8knaden om at bakg\u00e5rden har lite sol og lys. Ikke p\u00e5 grunn av de nye tiltakene, men p\u00e5 grunn av omkringliggende bebyggelse, samt at bakg\u00e5rden har etasjeh\u00f8ye murer mot naboeiendommer. Nye boder ansees derfor ikke i vesentlig grad \u00e5 forverre disse forholdene. P\u00e5 den annen side er de nye boenhetene ogs\u00e5 gjennomg\u00e5ende i bygningen, med \u00e5pen planl\u00f8sning for stue og kj\u00f8kken slik at oppholdsrommene vil f\u00e5 lys b\u00e5de fra bakg\u00e5rd, men ogs\u00e5 fra hovedfasaden mot gaten som har de st\u00f8rste og fleste vinduene. For boenheten til venstre for hovedinngangen har denne soverommet mot bakg\u00e5rd, men dette kan enkelt omgj\u00f8res til en \u00e5pen sovealkove sammen med resten av planl\u00f8sningen, som angitt p\u00e5 utsnittet nedenfor, slik at ogs\u00e5 dette rommet f\u00e5r gjennomg\u00e5ende lys fra begge fasader. Lysforholdene for boenhetene ansees dermed som oppfylt. Ny oms\u00f8kt etasjeplan, justert med sovealkove for boenheten til venstre for felles gang. Planen viser hvordan nye boenheter er gjennomg\u00e5ende og med \u00e5pne planl\u00f8sninger slik at rommene for varig opphold har lysinnfall fra to fasader, der fasade mot gate ansees som hovedfasaden. Det er alts\u00e5 ingen rom og arealer innenfor boenhetene som f\u00e5r lysinnfall kun fra fasaden mot bakg\u00e5rd. 4. Byantikvarens uttalelse og tiltakets forhold til kulturelle verdier Byantikvaren legger den generelle kulturminnestrategien for Bergen \u00abIdentitet med s\u00e6rpreg\u00bb til grunn i sin vurdering, der de spesielt viser til punkt 1.2: \u00abIvareta viktige strukturer som vei, eiendom- og tomtestrukturer og forholdet mellom hus og hage.\u00bb Og til punkt 1.3: \u00abIvareta eksisterende bygninger og bygningsmilj\u00f8 i fortettingsomr\u00e5der og la typologi, form og materialitet i det eksisterende v\u00e6re f\u00f8rende for nye tiltak.\u00bb Side 5 av 9 Byantikvaren viser ikke til noen konkret bestemmelse som spesifikt ikke tillater tiltak i bakg\u00e5rder, men stiller seg derimot skeptisk til dette basert p\u00e5 mer generelle bestemmelser som ut fra ordlyden \u00e5pner for at dette m\u00e5 vurderes spesielt i hvert enkelt tilfelle. Byantikvaren skriver videre i sin uttalelse: \u00abRommene mellom husene, g\u00e5rdsrommene og innhegningene rundt eiendommene er viktige, derfor er Byantikvaren skeptiske til en nedbygging av bakg\u00e5rder, slik som for oms\u00f8kte tiltak. Prinsipielt er Byantikvaren av den oppfatning at ved seksjonering m\u00e5 etablering av bod foreg\u00e5 i egen bygningskropp, og ikke i bakg\u00e5rd. Oms\u00f8kte tiltak er del av et helhetlig kulturmilj\u00f8, i tillegg til \u00e5 v\u00e6re del av en historisk kvartalsstruktur som i seg selv har verdi. Tiltaket ligger i et s\u00e6rdeles s\u00e5rbart brannsmitteomr\u00e5de. Forholdet til tilst\u00f8tende eiendommer er tungtveiende, og det er viktig at brannsikring ivaretas, slik at tiltaket ikke begrenser r\u00f8mningsforhold, eller skaper \u00f8kt brannsmittefare i et s\u00e5rbart omr\u00e5de. Byantikvaren st\u00f8tter Brannvesenets uttalelse, og kan ikke anbefale et tiltak som kan \u00f8ke brannrisikoen i et verdifullt, historisk trehusmilj\u00f8, hvor konsekvensene av en brann vil v\u00e6re store.\u00bb Hensynet til brannsikkerhet kan ivaretas for tiltaket som vi har angitt under punkt 3 ovenfor, og dette kan derfor ikke lenger vektlegges som argument for \u00e5 avsl\u00e5 s\u00f8knaden. N\u00e5r det gjelder kulturmilj\u00f8et og den historiske kvartalsstrukturen nevner ikke Byantikvaren noe om at det historisk har v\u00e6rt tradisjon for nettopp boder i denne bakg\u00e5rden. Dette fremkommer av eldre bygningstegninger, som viser at de eksisterende bodene som st\u00e5r der i dag, har st\u00e5tt der allerede fra 1933, da 1. etasje ble bygget om til melkebutikk. Plantegning fra 1933, med boder i bakg\u00e5rd Side 6 av 9 Utsnitt av snitttegning fra 1933, med boder i bakg\u00e5rd. Merk ogs\u00e5 muren med h\u00f8ydeforskjell mot naboeiendom. Nye boder vil ikke komme h\u00f8yere enn denne muren, og dermed heller ikke p\u00e5virke naboeiendommene i negativ grad. Bakg\u00e5rden har dermed gjennom 90 \u00e5r n\u00e5 hatt lovlig etablert bruk i form av boder. Med tidligere bruk av lokalene i 1. etasje som butikker, er det n\u00e6rliggende \u00e5 anta at ogs\u00e5 resten av arealet i bakg\u00e5rd i st\u00f8rre eller mindre grad har v\u00e6rt brukt til lagringsplass og oppbevaring. Som ogs\u00e5 nevnt under punkt 3 ovenfor kan en \u00e5pen bakg\u00e5rd, slik den st\u00e5r per i dag, ogs\u00e5 invitere til mer uorganisert lagring, med dertil \u00f8kt brannbelastning, enn om dette organiseres i brannsikrede boder. Bakg\u00e5rden har p\u00e5 bakgrunn av dette, men ogs\u00e5 med tanke p\u00e5 den inneklemte beliggenheten, dermed ingen tradisjon for uteopphold. Nye boder m\u00e5 derfor ansees \u00e5 v\u00e6re i tr\u00e5d med denne historiske bruken. 5. Dispensasjon fra KDP Sandviken Fjellsiden nord \u00a7 13 punkt 4: Maksimalt bebygget areal Plan og bygningsetaten har avsl\u00e5tt s\u00f8knad om dispensasjon fra tomteutnyttelse, basert p\u00e5 f\u00f8lgende, der fordelene er vurdert \u00e5 ikke v\u00e6re st\u00f8rre enn ulempene etter en samlet vurdering: \u00abI denne konkrete saken har b\u00e5de brannvesenet og byantikvaren stilt seg negative til nedbygging av bakg\u00e5rden med begrunnelse om brannsikkerhet og kulturelle verdier. Vi ser at dersom etablering av boder i bakg\u00e5rd kan begrense brannvesenets innsatsmuligheter, kan boder ikke tillates. Videre vurderes det at \u00e5penheten i bakg\u00e5rden m\u00e5 beholdes som del av det kulturelle milj\u00f8et og eiendomsstrukturen. Tiltaket vurderes til \u00e5 vesentlig tilsidesette de hensyn bestemmelsene skal ivareta.\u00bb Med bakgrunn i v\u00e5r redegj\u00f8relse under punkt 3 og 4 ovenfor, der Plan og bygningsetatens vurdering av tiltaket i forhold til brannsikkerhet og kulturelle verdier ansees \u00e5 v\u00e6re tilbakevist, vil dermed ogs\u00e5 etatens vurdering for avslag p\u00e5 s\u00f8knad om dispensasjon fra tomteutnyttelsen v\u00e6re tilbakevist p\u00e5 samme grunnlag. Tiltaket vil ikke lenger vesentlig tilsidesette de hensyn bestemmelsene skal ivareta og etter en samlet vurdering vil fordelene v\u00e6re klart st\u00f8rre enn ulempene. Dispensasjon fra tomteutnyttelse kan dermed innvilges. Vilk\u00e5rene for \u00e5 innvilge dispensasjon er dermed oppfylt. Side 7 av 9 6. Dispensasjon fra Plan- og bygningsloven \u00a7 29-4 Avstand til nabogrense Plan og bygningsetaten har avsl\u00e5tt s\u00f8knad om dispensasjon fra avstand til nabogrense, basert p\u00e5 f\u00f8lgende, der fordelene er vurdert \u00e5 ikke v\u00e6re st\u00f8rre enn ulempene etter en samlet vurdering: \u00abN\u00e5r det gjelder boder i bakg\u00e5rd ser vi at de ikke vil p\u00e5virke lysforhold for naboeiendommene. For de nye boenhetene i 1. etasje, vurderer vi at bodene vil tette mer til i bakg\u00e5rden slik at det blir enda litt mindre lys inn i boenhetene. Det blir ogs\u00e5 betydelig mindre luftig i bakg\u00e5rden, da den vil bli nesten helt gjenbygd. Brannvesenet har vurdert at bodene vil begrense deres innsatsmulighet. Vi ser derfor at bodene p\u00e5virker brannsikkerheten p\u00e5 en negativ m\u00e5te. Tiltaket vurderes til \u00e5 vesentlig tilsidesette de hensyn bestemmelsene skal ivareta.\u00bb Med bakgrunn i v\u00e5r redegj\u00f8relse under punkt 3 og 4 ovenfor, der Plan og bygningsetatens vurdering av tiltaket i forhold til brannsikkerhet og kulturelle verdier ansees \u00e5 v\u00e6re tilbakevist, vil dermed ogs\u00e5 etatens vurdering for avslag p\u00e5 s\u00f8knad om dispensasjon fra byggegrense mot nabo v\u00e6re tilbakevist p\u00e5 samme grunnlag. Tiltaket vil ikke lenger vesentlig tilsidesette de hensyn bestemmelsene skal ivareta og etter en samlet vurdering vil fordelene v\u00e6re klart st\u00f8rre enn ulempene. Vilk\u00e5rene for \u00e5 innvilge dispensasjon er dermed oppfylt. 7. Oppsummering Med dette ansees alle punkter Plan og bygningsetaten har lagt til grunn for \u00e5 avsl\u00e5 s\u00f8knaden \u00e5 v\u00e6re tilbakevist. En oppsummering av hovedargumentene for dette er listet opp nedenfor: Hovedargumentet for \u00e5 avsl\u00e5 s\u00f8knaden var forholdet til brannsikkerhet. Dette er gjennom notatet til Firesafe dokumentert \u00e5 kunne ivaretas, ut fra de krav som er stilt fra Brannvesenet. En utvidelse av det automatiske slokkeanlegget, til \u00e5 ogs\u00e5 omfatte nye boder i bakg\u00e5rd, vil til og med gi \u00f8kt sikkerhet i forhold til brann, i forhold til eksisterende situasjon uten automatisk slokkeanlegg i bakg\u00e5rd. Bakg\u00e5rden har en historisk etablert bruk i form av bodbebyggelse, der nye boder bare blir en utvidet videref\u00f8ring av denne bruken. Eiendommen har en beliggenhet i forhold til \u00f8vrig omkringliggende bebyggelse som gj\u00f8r at bakg\u00e5rden ligger vesentlig lavere enn naboeiendommene. Tiltak i bakg\u00e5rden vil dermed ikke p\u00e5virke naboeiendommer i negativ grad utover eksisterende situasjon. Det foreligger heller ingen merknader fra naboer til tiltaket. Den \u00e5pne og gjennomg\u00e5ende planl\u00f8sningen i boenhetene gj\u00f8r at ingen rom eller arealer for varig opphold er avhengig av lysinnfall kun fra fasaden mot bakg\u00e5rd. Avslutningsvis kan ogs\u00e5 trekkes frem noen av fordelene ved gjennomf\u00f8ring av tiltaket: De oms\u00f8kte boenhetene vil bidra til \u00f8kt fortetting i et sentrumsn\u00e6rt omr\u00e5de, med gang- og sykkelavstand til sentrumskjerne, butikker, og andre offentlige tilbud. Tiltaket har videre ogs\u00e5 gangavstand til stopp for kollektivtrafikk, samt til nytt planlagt underjordisk bybanestopp ved Sandviken kirke i planforslaget for Bybanen til \u00c5sane. Det er et politisk m\u00e5l at Bergen skal utvikles som en kompakt og klimavennlig by, der transportbehovet i hverdagen reduseres, og basert p\u00e5 ovennevnte vil det oms\u00f8kte tiltaket bidra til dette. Side 8 av 9 Vedlegg 1 Brannteknisk notat Firesafe Notat \u2013 brannteknisk vurdering "
}