{
  "dokument_id": "8ca1c32b-ec00-54f9-8639-0a824897d00b",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l fra Elin Brandt \u00c5dlandsvik (INP) om Sykefrav\u00e6r i 2024 og kommunen som arbeidsgiver i omstilling - Utvalg for helse og sosial - Innsendt: 27.2.2025",
  "url": "https://bergen.kommune.no/politikere-utvalg/api/fil/bk360/12430673/Svar-pa-skriftlig-sporsmal-fra-Elin-Brandt-Adlandsvik-INP-om-Sykefravaer-i-2024-og-kommunen-som-arbeidsgiver-i-omstilling-Utvalg-for-helse-og-sosial-Innsendt-27-2-2025",
  "tekst": " BEHO - Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2025/128117-3 Saksbehandler: Petter Sevaldson Lilleb\u00f8 Fra Dato: 9. april 2025 Byr\u00e5d for eldre, helse og omsorg Svar p\u00e5 skriftlig sp\u00f8rsm\u00e5l fra Elin Brandt \u00c5dlandsvik (INP) om Sykefrav\u00e6r i 2024 og kommunen som arbeidsgiver i omstilling - Utvalg for helse og sosial - Innsendt: 27.2.2025 Muskel- og skjelettplager er vanligere hos personer med lavere sosio\u00f8konomisk status enn befolkningen som helhet. 33% av sykefrav\u00e6ret i 2024 var innen denne diagnosegruppen. Samtidig har det v\u00e6rt en \u00f8kning i rapportert andel av unge voksne under 40 \u00e5r, som har psykiske plager/symptomer eller opplevelse av situasjonsbetinget psykisk ubalanse. Dette sammenfaller for en del med at aldersgruppen er i etableringsfase og/eller har sm\u00e5 barn, som f\u00f8rer til en stressende tilv\u00e6relse hvor omstillinger i arbeidslivet kommer p\u00e5 toppen. Sp\u00f8rsm\u00e5l til byr\u00e5den: P\u00e5 hvilken m\u00e5te kan kommunen som arbeidsgiver v\u00e6re med p\u00e5 \u00e5 sikre at ansatte f\u00e5r god kunnskap om HMS med forebyggende tiltak og evner \u00e5 ivareta egen helse, slik at sykefrav\u00e6ret reduseres? Hvordan vil kommunen sikre at hver enkelt ansatt g\u00e5r inn i omstillingsprosesser p\u00e5 en god m\u00e5te som avdekker risikofaktorer tidligere? Svar fra byr\u00e5den: Sp\u00f8rsm\u00e5lene fra representanten er stilt til helsebyr\u00e5den og vil bli svart ut i Utvalg for helse og sosial. Denne problemstillingen ber\u00f8rer imidlertid arbeidstakere i hele Bergen kommune. Konsernansvaret for tilrettelegging for, utvikling og oppf\u00f8lging av HR- og HMS omr\u00e5det ligger hos byr\u00e5dsleder og svaret er utarbeidet med innspill fra Byr\u00e5dsleders avdeling. P\u00e5 hvilken m\u00e5te kan kommunen som arbeidsgiver v\u00e6re med p\u00e5 \u00e5 sikre at ansatte f\u00e5r god kunnskap om HMS med forebyggende tiltak og evner \u00e5 ivareta egen helse, slik at sykefrav\u00e6ret reduseres? Helse, milj\u00f8 og sikkerhet (HMS) er en viktig del av virksomhetsstyringen i Bergen kommune. Bergen kommunes ansatte skal v\u00e6re trygge p\u00e5 jobb og ha en helsefremmende arbeidsplass. Vi skal jobbe systematisk for \u00e5 forebygge negative effekter p\u00e5 arbeidsmilj\u00f8et, p\u00e5 milj\u00f8et rundt oss og for tryggheten til hver enkelt. Dette understrekes i HR meldingen, som ble vedtatt i Bergen bystyre 23.oktober 2019, sak 283/19. Byr\u00e5det vedtok i 30.03.23 \u00abSystematisk HMS-arbeid i Bergen kommune\u00bb, sak 1090/23, som beskriver visjon og m\u00e5l, roller, ansvar og oppgaver i det systematiske HMS-arbeidet i Bergen kommune. Saken trekker frem medvirkning fra ansatte som en forutsetning for \u00e5 lykkes i HMS-arbeidet. Medvirkning sikres ved at ansatte involveres i planlegging og utf\u00f8relse av arbeidsmilj\u00f8kartlegginger, samt at de involveres i beslutningsprosesser i HMS-arbeidet. Kommunen som arbeidsgiver har en viktig rolle i \u00e5 sikre at ansatte har god kunnskap om HMS og forebyggende tiltak, slik at de kan ivareta egen helse og dermed redusere sykefrav\u00e6ret. I Bergen kommune er HMS-arbeidet generelt b\u00e5de et konsernansvar og et ansvar for ledere i linjen i hver byr\u00e5dsavdeling. Det betyr at tiltak og l\u00f8sninger inneb\u00e6rer en innsats b\u00e5de fra konsernniv\u00e5et og fra byr\u00e5dsavdelingene. P\u00e5 konsernniv\u00e5et jobbes det fortl\u00f8pende med \u00e5 videreutvikle systemer og st\u00f8tteverkt\u00f8y innenfor HMS gj\u00f8re disse kjent og \u00f8ke kompetansen hos lederne. Dette gj\u00f8res p\u00e5 flere m\u00e5ter: 1.Kjennskap til retningslinjer og systemer Bergen kommune har en overordnet prosedyre for systematisk HMS-arbeid som skal sikre at det gjennomf\u00f8res systematisk HMS p\u00e5 alle plan i Bergen kommune. Prosedyren gjelder for alle resultatenheter i Bergen kommune og er tilgjengelig for alle ansatte. Det er leders ansvar \u00e5 ivareta arbeidsmilj\u00f8et og det systematiske HMS-arbeidet p\u00e5 arbeidsplassen og tilpasse arbeidet lokalt. Dette inneb\u00e6rer blant annet \u00e5 f\u00f8lge opp HMS-aktiviteter beskrevet i prosedyren, s\u00f8rge for medvirkning av verneombud og \u00f8vrige ansatte og koble p\u00e5 rett fagkompetanse der det er n\u00f8dvendig. Det er viktig at HMS arbeidet tilpasses lokalt og at ansatte f\u00e5r kunnskap om HMS arbeidet ved sin lokale enhet. 2. Kartlegging og risikovurdering: For \u00e5 identifisere mulige helsefarer, skal arbeidsmilj\u00f8et kartlegges og risikovurderes. Kartleggingsverkt\u00f8y som er tilgjengelig i Bergen kommunes systemer kartlegger kjente riskfaktorer som har betydning for arbeidshelse. Som del av kartleggingsarbeidet skal de ansatte involveres i prosessen. De skal gj\u00f8res kjent med risikofaktorene og reflektere sammen hvordan disse p\u00e5virker helse og arbeidsmilj\u00f8. De skal v\u00e6re med \u00e5 utarbeide tiltak som skal inn i en HMS-handlingsplan. 3. Oppl\u00e6ring og informasjon En viktig forutsetning for at ansatte skal f\u00e5 god kunnskap om HMS og kunne iverksette virkningsfulle tiltak for \u00e5 redusere sykefrav\u00e6r, er at ledere, verneombud og andre medlemmer i arbeidsmilj\u00f8utvalget f\u00e5r en god innf\u00f8ring i systematisk HMS-arbeid. Alle nye ledere i Bergen kommune skal gjennomf\u00f8re et nytt lederutviklingsprogram der HMS- oppl\u00e6ring er en obligatorisk del. For verneombud og andre medlemmer i arbeidsmilj\u00f8utvalget gis det 40 timers HMS-grunnkurs. Det er flere informasjonssider p\u00e5 intranettet Allmenningen og i BkKvalitet om hvordan en skal skape en helsefremmende arbeidsplass og arbeide med n\u00e6rv\u00e6r. Det er informasjon om kjente arbeidsrelaterte psykiske plager, muskel- og skjelettplager og om forebyggende tiltak. Det informeres i ulike samhandlingsforum og informasjonskanaler for \u00e5 gj\u00f8re dette kjent for alle ansatte. Ved innfasing av nyansatte skal det sikres at den ansatte gj\u00f8res kjent med lokale risikofaktorer og tiltak for \u00e5 forebygge disse. Vernerunden, som skal gjennomf\u00f8res \u00e9n gang i \u00e5ret, har ogs\u00e5 blitt utvidet til \u00e5 ha st\u00f8rre fokus p\u00e5 ergonomi og psykososialt arbeidsmilj\u00f8. Det skal ogs\u00e5 sikres at ansatte er kjent med rutiner for forebygging og h\u00e5ndtering av vold og trusler der dette er n\u00f8dvendig. Medarbeidersamtalen er ogs\u00e5 et viktig verkt\u00f8y som del av HMS arbeid i Bergen kommune som tar for seg tema som har betydning for ansattes arbeidshelse. 4. N\u00e6rv\u00e6rsprosjektet Byr\u00e5det satte i 2024 i gang et n\u00e6rv\u00e6rsprosjekt for \u00e5 \u00f8ke n\u00e6rv\u00e6ret i Bergen kommune. Dette inneb\u00e6rer bl.a. \u00e5 sette s\u00f8kelyset p\u00e5 systematisk HMS-arbeid, sykefrav\u00e6rsoppf\u00f8lging og arbeidsmilj\u00f8. Som del av prosjektet er det satt i gang flere kompetansehevende tiltak rettet b\u00e5de mot ledere og alle ansatte innen satsningsomr\u00e5dene kvinnehelse, livsfaser, n\u00e6rv\u00e6r, sykefrav\u00e6r og HMS. Dette inneb\u00e6rer veiledere og webinar som om overgangsalder, livsfaser, sterke menstruasjonssmerter og om arbeidsrelaterte psykiske plager og muskel- og skjelettplager. Et viktig verkt\u00f8y for n\u00e6rv\u00e6r er innf\u00f8ring av n\u00e6rv\u00e6rsamtaler. Dette er et forebyggende tiltak der ansatte sammen med sin n\u00e6rmeste leder snakker om individuelle behov for \u00e5 opprettholde n\u00e6rv\u00e6r og forhindre og redusere frav\u00e6r. 5. Bedriftshelsetjenesten Bedriftshelsetjenesten (BHT) har en viktig rolle for at ansatte f\u00e5r god kunnskap om HMS arbeidet i Bergen kommune. I et forebyggende perspektiv gir BHT faglige r\u00e5d p\u00e5 hvilke tiltak som kan ta vare p\u00e5 helsen til de ansatte og derigjennom forebygge sykefrav\u00e6r. Bedriftshelsetjenesten har utarbeidet ulike kompetansehevende tiltak for ansatte for \u00e5 forebygge helseplager. Bedriftshelsetjenesten holder ogs\u00e5 innlegg p\u00e5 bestilling fra den enkelt byr\u00e5dsavdeling om flere aktuelle HMS tema. Bedriftshelsetjenesten kan gi oppl\u00e6ring til ansatte med konkrete verkt\u00f8y for hvordan de kan forebygge helseplager, for eksempel riktig l\u00f8fteteknikk, stressh\u00e5ndtering og ergonomiske tiltak p\u00e5 arbeidsplassen. Videre arbeid Kontrollutvalget bestilte h\u00f8sten 2023 en forvaltningsrevisjon p\u00e5 forebygging av sykefrav\u00e6r i Bergen kommune. Funnene viser at det gj\u00f8res mye godt arbeid p\u00e5 dette feltet, men at det fremdeles er et forbedringsomr\u00e5de n\u00e5r det gjelder systematisk arbeid med et helsefremmende arbeidsmilj\u00f8 og forebygging av sykefrav\u00e6r. Det pekes p\u00e5 flere direkte omr\u00e5der som oppl\u00e6ring, rolleforst\u00e5else og et behov for st\u00f8rre involvering av arbeidsmilj\u00f8gruppene. Dette skal aktivt jobbes videre med fremover i kommunen. Hvordan vil kommunen sikre at hver enkelt ansatt g\u00e5r inn i omstillingsprosesser p\u00e5 en god m\u00e5te som avdekker risikofaktorer tidligere? Informasjon og medvirkning er sentrale faktorer for at omstillingsprosesser skal gjennomf\u00f8res p\u00e5 en god m\u00e5te. Risikovurderinger tidlig i prosessen er en viktig del av dette. Risikovurderingene skal ha fokus p\u00e5 arbeidsmilj\u00f8 for \u00e5 hindre negative konsekvenser f\u00f8r, under og etter en omstilling. Det er utarbeidet informasjon til ledere og ansatte p\u00e5 Allmenningen og BkKvalitet, inklusiv veileder for omstillingsprosesser. Det er ogs\u00e5 laget et prosesskart for \u00e5 sikre at saksbehandlingen i prosessene blir utf\u00f8rt korrekt og er etterpr\u00f8vbare. Omstilling og viktigheten av informasjon og medvirkning var tema p\u00e5 den faglige HR- konferansen 2025, som samlet store deler av kommunens HR- faglige milj\u00f8. Gjennomg\u00e5ende i all informasjon om omstillingsprosesser er bl.a. at leder m\u00e5 sette av god tid til \u00e5 ta seg av medarbeidere i omstilling; s\u00e5rbare grupper, ansatte som trenger s\u00e6rskilt oppf\u00f8lging og/eller tilrettelegging, og de som faktisk blir overtallige. Alle ansatte som ber\u00f8res av omstilling - og i s\u00e6rdeleshet ansatte som blir overtallige \u2013 skal behandles p\u00e5 en skikkelig og anstendig m\u00e5te. Ansatte skal f\u00e5 informasjon om endringer p\u00e5 et tidlig tidspunkt og fortl\u00f8pende i prosessene. Informasjonen m\u00e5 v\u00e6re klar og \u00e5pen informasjon om hvorfor omstillingen skjer, og hvilke konsekvenser den kan ha. Tillitsvalgte og verneombud skal v\u00e6re involvert i planleggingen og gjennomf\u00f8ringen av omstillingen. Arbeidsmilj\u00f8gruppene skal ogs\u00e5 involveres. Individuell oppf\u00f8lging i en omstillingsprosess foretas bl.a. ved kartleggingssamtaler med den ansatte. I tillegg foretas det jevnlige medarbeidersamtaler ogs\u00e5 utenom omstillingsprosesser. Dersom en ansatt blir overtallig, skal det ogs\u00e5 gjennomf\u00f8res omstillingssamtaler. Ved \u00e5 kombinere tidlig kommunikasjon, involvering, individuell oppf\u00f8lging og risikovurdering, kan kommunen sikre at ansatte g\u00e5r inn i omstillingsprosesser p\u00e5 en trygg og konstruktiv m\u00e5te. Marte Joan Monstad - Byr\u00e5d for eldre, helse og omsorg Dokumentet er godkjent elektronisk. "
}