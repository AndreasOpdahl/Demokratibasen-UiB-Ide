{
  "dokument_id": "fc5eede6-cbd9-54ef-87cd-5a370f252db0",
  "doc_type": "case_presentation",
  "kommune": 5501,
  "tittel": "Organisering av opptelling ved stortingsvalget 2025",
  "url": "https://innsyn.tromso.kommune.no/application/getMoteDokument?dokid=2001972140",
  "tekst": "Arkivsaksnr. 25/02038-1 Saksbehandler Rebekka Ringholm Saksgang M\u00f8tedato Valgstyret 18.02.2025 Organisering av opptelling ved stortingsvalget 2025 Kommunedirekt\u00f8rens innstilling til vedtak: F\u00f8rste opptelling av forh\u00e5ndsstemmene for stortingsvalget 2025 gjennomf\u00f8res p\u00e5 r\u00e5dhuset. Andre opptelling av stortingsvalget 2025 gjennomf\u00f8res manuelt, og opptellingen gjennomf\u00f8res p\u00e5 r\u00e5dhuset. Stig Tore Johnsen Mari Enoksen Hult Kommunedirekt\u00f8r Direkt\u00f8r, Stab for organisasjon 1 Hva saken gjelder Valgstyret beslutter om andre opptelling av stemmene ved stortingsvalget 2025 skal gjennomf\u00f8res manuelt eller maskinelt, i tr\u00e5d med valgloven \u00a7 10-11 (2). Valgstyret beslutter hvor opptelling av forh\u00e5ndsstemmer og den andre opptellingen av stemmesedlene skal finne sted, i tr\u00e5d med valgloven \u00a7 10-5 (3). Saksutredning Valgstyrets ansvar for opptelling Valgloven \u00a7 10-5 fastsetter f\u00f8lgende prinsipper for opptelling av stemmesedler: \u00a7 10-5.Prinsipper for opptelling av stemmesedler (1) Alle stemmesedler skal telles to ganger i kommunen. (2) Stemmesedler som er avgitt p\u00e5 forh\u00e5nd, og stemmesedler som er avgitt p\u00e5 valgtinget, skal telles hver for seg. (3) Distriktsvalgstyret, fylkesvalgstyret og valgstyret bestemmer selv hvor stemmesedlene skal telles opp hvis ikke annet er fastsatt i loven her. (4) Opptellingen skal v\u00e6re offentlig. Ved tidligere valg har man brukt betegnelsene forel\u00f8pig og endelig opptelling for \u00e5 benevne de to opptellingene av stemmesedlene. I ny valglov og valgforskrift brukes begrepene f\u00f8rste og andre opptelling, for \u00e5 gjenspeile at begge opptellingene er like viktige. Videre i saksfremlegget skiller vi derfor mellom f\u00f8rste og andre opptelling. Valgloven skiller ogs\u00e5 mellom opptelling av stemmer avgitt p\u00e5 forh\u00e5nd (perioden 11. august \u2013 5. september) og stemmer avgitt under valgting (8. og 9. september). Ansvaret for de ulike opptellingene er fordelt p\u00e5 f\u00f8lgende m\u00e5te, jf. valgloven \u00a7 10-7 og valgloven \u00a7 10-10: \u2022 Valgstyret har ansvar for den f\u00f8rste opptellingen av stemmesedler som er avgitt p\u00e5 forh\u00e5nd. \u2022 Lederen i det enkelte valglokalet har ansvaret for den f\u00f8rste opptellingen av stemmesedler som er avgitt p\u00e5 valgtinget. \u2022 Valgstyret har ansvaret for den f\u00f8rste opptellingen av stemmesedler som er avgitt i stemmeseddelkonvolutt, og for tvilsomme stemmesedler som er lagt til side. \u2022 Valgstyret har ansvaret for den andre opptellingen av stemmesedler Manuell eller maskinell andre opptelling Den f\u00f8rste opptellingen skal v\u00e6re manuell (Valgloven \u00a7 10-8 (1)). N\u00e5r det gjelder andre opptelling er det opp til valgstyret \u00e5 beslutte om denne skal gjennomf\u00f8res manuelt, eller maskinelt ved bruk av skannere (Valgloven \u00a7 10-11 (2)). I Troms\u00f8 kommune har man gjennomf\u00f8rt andre opptelling maskinelt siden 2011. Erfaringen fra de siste valgene er at maskinell opptelling er hensiktsmessig ved opptelling av kommune- og fylkestingsvalget, der volumet av stemmesedler er st\u00f8rre og valgstyret i kommunen har ansvar for \u00e5 gjennomg\u00e5 endringer gjort p\u00e5 stemmesedlene av velgerne (f.eks. kryss og personstemmer). Ved maskinell opptelling f\u00e5r man enkelt opp stemmesedler som trenger verifisering til godkjenning p\u00e5 en skjerm. I den nye valgloven er det ikke lengre anledning til \u00e5 gi personstemmer ved stortingsvalg, s\u00e5 behovet for verifisering er begrenset til \u00e5 avgj\u00f8re om stemmesedler er gyldige eller ikke. Dette gir et mye lavere volum av stemmesedler som trenger verifisering. 2 N\u00e5r det gjelder \u00f8konomi, s\u00e5 vil f\u00f8lgende utgifter kunne kuttes ved overgang til manuell andre opptelling (merk at tallene er overslag basert p\u00e5 priser fra valget i 2023): \u2022 53 000 kr (leasing av skannere) \u2022 90 000 kr (7 stk. PCer til skanning og jobbstyring i valgadministrasjonssystemet EVA) Utgiftene til PCer er ikke en ren netto kostnad for kommunen da disse blir tatt i bruk som kontormaskiner etter valget, men maskinene som drifter skannerne er kraftigere og betydelig dyrere enn hva de fleste i kommunen normalt kj\u00f8per, og kostnaden st\u00e5r dermed ikke i stil til bruken PCene har etter endt valggjennomf\u00f8ring. I tillegg til kostnadene til skannerutstyr krever maskinell opptelling ca. 70 arbeidstimer fra ansatte ved seksjon for IT. Timene brukes p\u00e5 oppsett av skannersentral og IT-st\u00f8tte underveis i opptelling. Disse kostnadene belastes ikke valgbudsjettet, men er like fullt arbeidstid som vil frigj\u00f8res ved manuell opptelling. Tidligere har fylkeskommunen v\u00e6rt med p\u00e5 \u00e5 dele kostnadene ved kj\u00f8p eller leie av skannere. De \u00f8nsker ikke \u00e5 videref\u00f8re dette samarbeidet i 2025. Velger man maskinell opptelling vil Troms\u00f8 kommune dekke alle kostnadene for skanning. B\u00e5de maskinell og manuell opptelling krever bemanning. I 2023 ble opptellingsjobben delvis bemannet av valgstyret selv, men i 2025 tas det sikte p\u00e5 \u00e5 bemanne dette arbeidet med valgmedarbeidere. L\u00f8nnsutgiftene for b\u00e5de manuell og maskinell opptelling tar derfor utgangspunkt i l\u00f8nn- og ansettelseskostnader for valgmedarbeidere. \u2022 Maskinell opptelling: \u00c5 bemanne maskinell opptelling av stortingsvalget i 2025 vil anslagsvis kreve 90 arbeidstimer, og koste minimum 35 000 kr. Dette overslaget tar utgangspunkt i timebruken fra maskinell opptelling i 2023 og tilpasser den til antatt arbeidsmengde ved stortingsvalget i 2025. \u2022 Manuell opptelling: \u00c5 bemanne manuell opptelling vil kreve minst 135 arbeidstimer, og koste minimum 52 000 kr. Dette overslaget tar utgangspunkt i timebruken fra manuell f\u00f8rste opptelling av forh\u00e5ndsstemmene i 2023, og tilpasser den til antatt arbeidsmengde ved stortingsvalget i 2025. Oppsummert vil manuell andre opptelling koste minst 17 000 kr mer \u00e5 bemanne, men kostnader p\u00e5 ca. 143 000 kr vil kunne spares fordi man ikke trenger teknisk utstyr for \u00e5 gjennomf\u00f8re opptellingen. Overslagene i kostnader tar ikke h\u00f8yde for eventuell omtelling, men selv med en omtelling vil en manuell opptelling antagelig v\u00e6re rimeligere \u00e5 gjennomf\u00f8re enn maskinell opptelling. Hvor skal opptellingen foreg\u00e5? I henhold til Valgloven \u00a7 10-5 (3) skal valgstyret selv bestemme hvor stemmesedlene skal telles opp hvis ikke annet er fastsatt i loven. Her kan vi dele inn opptellingene i tre kategorier: 1. F\u00f8rste opptelling av forh\u00e5ndsstemmer 2. F\u00f8rste opptelling av valgtingsstemmer o Denne opptellingen skal foreg\u00e5 i valglokalet, s\u00e5 lenge delen av manntallet opptellingen gjelder inneholder minst 100 navn (Valgloven \u00a7 10-8 (3). For Troms\u00f8 kommune betyr dette at den f\u00f8rste opptellingen gjennomf\u00f8res ute i valglokalene i de ulike stemmekretsene. 3. Andre opptelling (b\u00e5de forh\u00e5ndsstemmer og valgtingsstemmer) 3 Valgstyret skal alts\u00e5 beslutte hvor opptelling av kategori 1 og 3, f\u00f8rste opptelling av forh\u00e5ndsstemmer og andre opptelling av alle stemmer, skal foreg\u00e5. Ved de siste valgene har den f\u00f8rste opptellingen av forh\u00e5ndsstemmene foreg\u00e5tt p\u00e5 r\u00e5dhuset, mens andre opptelling har foreg\u00e5tt i lokalene til tidligere Hvilhaug sykehjem p\u00e5 Mellomvegen 82. I 2025 flyttes det meste av utstyr til lagerlokaler p\u00e5 R\u00e5dhuset, og administrasjonen vurderer det derfor som hensiktsmessig \u00e5 gjennomf\u00f8re opptellingen p\u00e5 r\u00e5dhuset, b\u00e5de ved manuell og ved maskinell opptelling. Lokalene er godt egnet for logistikken som kreves, og lett \u00e5 gj\u00f8re offentlig tilgjengelig slik at opptellingen er i tr\u00e5d med valglovens \u00a7 10-5 (4). Konklusjon Kommunedirekt\u00f8ren anbefaler at valgstyret vedtar \u00e5 gjennomf\u00f8re andre opptelling av stortingsvalget 2025 manuelt, og at r\u00e5dhuset benyttes som lokale for gjennomf\u00f8ring av f\u00f8rste opptelling av forh\u00e5ndsstemmene og andre opptelling av stortingsvalget. Vedtakskompetanse Valgstyret Vedlegg 4 "
}