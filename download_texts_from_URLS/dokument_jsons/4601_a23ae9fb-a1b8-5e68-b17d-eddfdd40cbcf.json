{
  "dokument_id": "a23ae9fb-a1b8-5e68-b17d-eddfdd40cbcf",
  "doc_type": "case_presentation",
  "kommune": 4601,
  "tittel": "Tariffrevisjonen pr 1.5.2024. Forslag til ny Hovedtariffavtale for perioden 01.05.2024-30.04.2026. Uravstemning",
  "url": "https://bergen.kommune.no/politikere-utvalg/api/fil/bk360/10431142/Framstilling-Tariffrevisjonen-pr-1-5-2024-Forslag-til-ny-Hovedtariffavtale-for-perioden-01-05-2024-30-04-2026-Uravstemning",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/79609-2 Tariffrevisjonen pr 1.5.2024. Forslag til ny Hovedtariffavtale for perioden 01.05.2024-30.04.2026. Uravstemning Hva saken gjelder: De sentrale tariffpartene sitt forhandlingsresultat ved tariffrevisjonen 2024 er sendt til medlemmene i KS til uravstemning. Svarfrist overfor KS er 31.mai 2024. Byr\u00e5det skal avgi stemme p\u00e5 vegne av Bergen kommune. Presentasjon av resultatet som helhet framg\u00e5r av protokollen mellom partene. Kort beskrivelse framg\u00e5r av A-rundskriv nr. 2-2024 fra KS. KS og LO Kommune, Unio og YS Kommune har etter forhandlinger blitt enige om et anbefalt forhandlingsforslag om ny hovedtariffavtale fra 1. mai 2024. Akademikerne br\u00f8t forhandlingene noen timer f\u00f8r KS la frem sitt endelige tilbud og har meldt plassoppsigelse p\u00e5 vegne av alle sine medlemsforbund. De tre forhandlingssammenslutningene som anbefaler l\u00f8sningen, representerer om lag 90 prosent av de organiserte arbeidstakerne i KS-omr\u00e5det. Oppgj\u00f8ret har en \u00f8konomisk ramme tilsvarende anslaget for rammen i frontfaget, og forventes \u00e5 gi alle ansatte i kapittel 4 reall\u00f8nnsvekst. Det er i 2024 gitt l\u00f8nnstillegg til alle ansatte med sentral l\u00f8nnsdannelse p\u00e5 mellom 22.000 og 37.000 kroner, avhengig av utdanningsniv\u00e5 og ansiennitet. Dette vurderes \u00e5 gi en god balanse mellom lavl\u00f8nnsprofil og ivaretakelse av ansatte med utdanning og erfaring. Det er ogs\u00e5 satt av pott til lokale forhandlinger p\u00e5 1,1% med virkning fra 1.oktober 2024. Denne gir lokalt handlingsrom til prioriteringer som de sentrale partene ikke fant rom til. Bergen kommune sendte sine innspill til KS i forkant av forhandlingene. Blant annet ble behovet for forenkling og forbedring av arbeidstidsregime innenfor turnus i helse og omsorg, samt \u00f8kte godtgj\u00f8ringer for s\u00e6rskilt arbeidstid spilt inn. Partene kom ikke til enighet om endringer i disse forhandlingene, men har lagt grunnlaget for et partssammensatt arbeid der de vurderer ulike l\u00f8sninger, tiltak og stimuleringsordninger som kan bidra til flere heltidsstillinger og/eller \u00f8kte stillingsst\u00f8rrelser. Det er protokollf\u00f8rt at dersom partene er enige om det, kan endringer i hovedtariffavtalen innen dette feltet ogs\u00e5 behandles i mellomoppgj\u00f8ret i 2025. Uravstemning Etter KS sine vedtekter skal medlemskommunene avgi svar gjennom en uravstemning p\u00e5 hvorvidt det anbefalte forslaget skal aksepteres eller avvises. En aksept gir mandat til et godkjent resultat, mens en avvisning vil tilkjennegi et \u00f8nske om konflikt fra KS sin side gjennom lock-out eller lignende. Avstemningen er dermed ikke en m\u00e5ling p\u00e5 om kommunene er forn\u00f8yde med oppgj\u00f8ret eller ikke, men om kommunene \u00f8nsker konflikt fremfor den fremforhandlede avtalen. 1 \u00d8konomiske konsekvenser: Oppgj\u00f8ret har en \u00f8konomisk ramme tilsvarende anslaget for rammen i frontfaget. Byr\u00e5dsleders vurdering og anbefaling/konklusjon: Byr\u00e5dsleder mener forhandlingsresultatet i KS tariffomr\u00e5de for 2024 vil bidra til \u00e5 l\u00f8se utfordringene kommunesektoren st\u00e5r overfor. Siden den \u00f8konomiske rammen tilsvarer anslaget for rammen i frontfaget, vil oppgj\u00f8ret ikke utsette kommune\u00f8konomien for ytterligere belastning. Selv om det i disse forhandlingene ikke kom noen l\u00f8sning p\u00e5 forenkling og forbedring av arbeidstidsordninger og tillegg for s\u00e6rskilt arbeidstid, konstaterer byr\u00e5dsleder at det er satt i gang et arbeid som vi har forventninger til og at innspillene fra blant annet Bergen kommune er h\u00f8rt. Byr\u00e5dsleder anbefaler at Bergen kommune svarer JA i uravstemningen for ny Hovedtariffavtale i KS-omr\u00e5det Vedtakskompetanse: Byr\u00e5dets fullmakter, del 2, \u00a7 15 Personal- og arbeidsgiverfullmakter vedtatt av bystyret 16.12.2020 i sak 378/20: Byr\u00e5det delegeres myndighet som kommunens arbeidsgiver og gis alle n\u00f8dvendige fullmakter for \u00e5 ut\u00f8ve denne funksjonen. Fullmakten avgrenses av saker/saksomr\u00e5der der slik myndighet etter lov skal ivaretas av andre organer eller der bystyret har gjort annet vedtak om annen saksgang. Byr\u00e5det ivaretar kommunens arbeidsgiverinteresser og tolker lov- og avtaleverk p\u00e5 arbeidslivets omr\u00e5de. Byr\u00e5dsleder innstiller til byr\u00e5det \u00e5 fatte f\u00f8lgende vedtak: 1. Bergen kommune svarer JA p\u00e5 uravstemning for ny Hovedtariffavtale i KS-omr\u00e5det 2024- 2026. 2. Forhandlingssjef gis fullmakt til \u00e5 avgi svar p\u00e5 vegne av Bergen kommune. Dato: 21. mai 2024 Christine B. Meyer Byr\u00e5dsleder Dokumentet er godkjent elektronisk. Vedlegg: A-rundskriv 2-2024 - Tariffrevisjonen pr 1.5.2024 - Forslag til ny Hovedtariffavtale 2 "
}