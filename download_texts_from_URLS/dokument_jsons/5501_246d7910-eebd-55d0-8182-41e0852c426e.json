{
  "dokument_id": "246d7910-eebd-55d0-8182-41e0852c426e",
  "doc_type": "case_attachment",
  "kommune": 5501,
  "tittel": "H\u00f8ringsinnpill fra_NFU",
  "url": "https://innsyn.tromso.kommune.no/application/getMoteDokument?dokid=2001614352",
  "tekst": " Troms\u00f8 22.11.23 Til: Kommunalt r\u00e5d for mennesker med nedsatt funksjonsevne Elizabeth Kr\u00e6mer Kopi: Stig Tore Johnsen, kommunedirekt\u00f8r Kari Henriksen, direkt\u00f8r avdeling oppvekst, utdanning og kultur H\u00d8RINGSSVAR Sak om Etablering av tilbud f\u00f8r og etter skole for elever med sammensatte behov p\u00e5 8.- 10. trinn: Elever med funksjonsnedsettelser m\u00e5 kunne velge sin n\u00e6rskole! Viser til sakspapirer og ikke datert h\u00f8ringsbrev med opplyst frist 22.11.23. Fordi NFU Troms\u00f8 lokallag ikke fikk h\u00f8ringen f\u00f8r 22.11. har vi f\u00e5tt utvidet frist til fredag 24.11.23 kl. 09:00. 1. Oppsummering av saken Dette er en sv\u00e6rt viktig sak for barn med nedsatt funksjonsevne i Troms\u00f8 kommune. Saken er blitt behandlet i Kommunalt r\u00e5d for mennesker med nedsatt funksjonsevne i det nyetablerte r\u00e5dets f\u00f8rste m\u00f8te 19.10.23. R\u00e5det mener at det har v\u00e6rt en svakhet at saken ikke har v\u00e6rt ut p\u00e5 h\u00f8ring. I saksfremlegget st\u00e5r det at Troms\u00f8 skal tilby SFO ved utvalgte ungdomsskoler og fjerner dermed muligheten for barn til \u00e5 f\u00e5 tilrettelagt SFO-tilbud ved n\u00e6rskolen. Hvilke skoler som skal gi tilbudet skal utredes n\u00e6rmere av Avdeling for oppvekst, utdanning og kultur. I dagens system har Troms\u00f8 kommune uten at det er lovfestet i oppl\u00e6ringsloven p\u00e5tatt seg en plikt til \u00e5 gi et SFO-tilbud til elever p\u00e5 ungdomsskolen, forankret i kommunens vedtekter for SFO. Tilbudet har v\u00e6rt dekket av skolene. I saksframlegget diskuteres det at SFO ikke er oppl\u00e6ring. En mener at forventet \u00f8kning av antall elever med funksjonsnedsettelser vil gi budsjettmessige konsekvenser for skolene. Det \u00f8nskes derfor en vurdering av SFO-tilbudet, og at ansvaret budsjettmessig overf\u00f8res til helse- og omsorg. Av saksfremlegget g\u00e5r det frem at dette gjelder f\u00e5 elever i dag. Faktisk bare tre i skole\u00e5ret 2023/24. Det ser ut som det over \u00e5r kan \u00f8ke til maksimalt 15, hvis alle elever velger et SFO tilbud p\u00e5 ungdomsskolen. Saksfremlegget unnlater \u00e5 nevne Ressursskole-tilbudet p\u00e5 Sommerlyst skole. Dette var opprinnelig et sentraliser tilbud til elever med autisme. Saksfremlegget beskriver s\u00e5 \u00abAlternative tilbud vurdert i henhold til barnets beste og forsvarlig gjennomf\u00f8rbarhet\u00bb. Det er overraskende \u00e5 se at kommunedirekt\u00f8ren anbefaler 1 alternativ 4, det vil si et tilbud p\u00e5 utvalgte ungdomsskoler, og ikke alternativ 1, som er et tilbud ved elevens n\u00e6rskole. 2. Kommunens egne politiske f\u00f8ringer og plikter: Den nye politiske plattformen (Romssa) sl\u00e5r fast at man \u00f8nsker \u00e5 implementere FN- konvensjon om rettigheter for mennesker med nedsatt funksjonsevne, CRPD, i kommunen. S\u00e6rlig vekt legges p\u00e5 utformingen av skolemilj\u00f8et, skolearealer og tilbudstjenester/aktiviteter, med det form\u00e5l \u00e5 bidra til \u00e5 skape en inkluderende skole og samfunn. Forslaget om \u00e5 sentralisere SFO tilbudet for barn med funksjonsnedsettelser fra 8-10. trinn vil i praksis f\u00f8re til at mange av disse barna kommer til \u00e5 m\u00e5te velge ungdomsskole som har SFO tilbud. Det \u00e5 fjerne SFO tilbudet fra n\u00e6rskolen og konsentrere det p\u00e5 noen f\u00e5 utvalgte skoler strider mot ideen om inkludering, valgfrihet og likestilling. Det er av avgj\u00f8rende betydning \u00e5 sikre at tiltakene som implementeres, st\u00f8tter opp om et milj\u00f8 som fremmer aktiv deltakelse og tilgjengelighet for alle, i tr\u00e5d med CRPD's sentrale prinsipper, noe dette forslaget ikke gj\u00f8r. Vi vil ogs\u00e5 minne om \u00ablikestillingsplikt for offentlig sektor (LOS-plikten). \u00abOffentlige myndigheter skal i all sin virksomhet arbeide aktivt, m\u00e5lrettet og planmessig for \u00e5 fremme likestilling og hindre diskriminering\u00bb. (Likestillings- og diskremineringsloven \u00a7 24). 3. Konsekvenser av forsl\u00e5tt endring: Det g\u00e5r klart frem av saksframlegget at en skj\u00f8nner at elevene vil miste muligheten til \u00e5 velge \u00e5 g\u00e5 p\u00e5 sin n\u00e6rskole. Norsk forbund for utviklingshemmede (NFU) Troms\u00f8 lokallag vil minne om at barn med funksjonsnedsettelser, ogs\u00e5 elever med utviklingshemming, har rett til et inkluderende skoletilbud ved n\u00e6rskolen. Etablering av \u00abf\u00f8r-og-etter-skoletid\u00bb ved noen f\u00e5 utvalgt skoler betyr at Troms\u00f8 etablerer flere spesialskoletilbud og dermed legger f\u00f8ringer for \u00f8kt segregering, istedenfor \u00e5 jobbe med \u00e5 f\u00e5 flere gode l\u00f8sninger p\u00e5 n\u00e6rskolen. Kommunen er i sitt saksfremlegg fullt ut klar over dette. Vedtak om tilbud skal fattes av helse- og omsorgstjenester ved Tverrfaglig ressurs og iverksettes ved den enkelte skole. Skolene ha personalansvar ogs\u00e5 for f\u00f8r-og-etter- skoletilbudet. Derved vil en kunne bruke personalet til praktisk bistand under oppl\u00e6ring hele skoledagen, og det vil bli f\u00e6rre st\u00f8ttepersoner \u00e5 forholde seg til per elev. Det er nytt at skolene skal f\u00e5 refundert kostnader fra helse- og omsorgs-budsjettet. En vil fjerne kommunenes vedtekter for SFO slik de i dag st\u00e5r i Oppl\u00e6ringsloven. NFU Troms\u00f8 bemerker at det fremkommer at det for \u00f8yeblikket bare er 3 elever fra 8. til 10. trinn som har SFO-tilbud ved n\u00e6rskolen. Selv om noen elever kanskje blir ivaretatt gjennom andre l\u00f8sninger (for eksempel BPA-ordningen), er vi bekymret for at mange familier allerede velger spesialskolen n\u00e5r barnet n\u00e5r 8. trinn. Denne utviklingen indikerer en betydelig grad av segregering blant ungdomselevene i Troms\u00f8 kommune, noe som vekker bekymring hos NFU Troms\u00f8. Det foreligger meldinger til oss om foreldre som har byttet til Ressursskolen p\u00e5 Sommerlyst skole nettopp fordi n\u00e6rskolen informerte dem om at de ikke hadde et SFO-tilbud. For mange elever i denne gruppen er kontinuitet og stabilitet sv\u00e6rt viktig, og \u00e5 bytte skole i l\u00f8pet av dagen inneb\u00e6rer en betydelig belastning for mange av disse familiene. Foresl\u00e5tt endring kan f\u00f8re til mer logistikk rund transport og at barnet sitter mer i taxi/bil, med alle ulempene dette medf\u00f8rer. 2 Vi stiller oss ogs\u00e5 sv\u00e6rt kritisk overfor denne setningen i saksframlegget: \u00abSamtidig vet vi behovet for \u00e5 g\u00e5 p\u00e5 n\u00e6rskolen reduseres jo eldre elevene blir spesielt for denne elevgruppen\u00bb. Hva er begrunnelsen for dette? Kort: foresl\u00e5tt endring kan f\u00f8re til mer segregering, mindre inkludering, mindre valgfrihet. 4. Konklusjon NFU Troms\u00f8 mener: - Alle elever, ogs\u00e5 elever med utviklingshemming, har rett til \u00e5 g\u00e5 p\u00e5 n\u00e6rskolen. - Rett til SFO-tilbud p\u00e5 ungdomsskolen for elever med sammensatte behov. - At det er skolene som har rekruterings- og personalansvar for SFO-ansatte, slik at en sikrer kontinuitet i personalet. Troms\u00f8 kommune m\u00e5 sikre at elever fortsatt kan velge \u00e5 g\u00e5 p\u00e5 sin n\u00e6rskole. N\u00e5r flere elever trenger et tilbud vil muligheten for sosialt fellesskap i SFO-tiden \u00f8ke. N\u00e5r en elev foretrekker n\u00e6rskolen, og savner noen \u00e5 gj\u00f8re aktiviteter sammen med i SFO-tiden, kan en finne individuelle l\u00f8sninger, i samarbeid med elev og foreldre. NFU er kjent med l\u00f8sninger hvor det samarbeides mellom ungdoms- og barneskole i samme geografiske omr\u00e5de. Troms\u00f8 kommune m\u00e5 ikke g\u00e5 inn for \u00e5 samle elever med funksjonsnedsettelser p\u00e5 utvalgte ungdomsskoler! Det betyr i praksis at Troms\u00f8 kommune oppretter generelle spesialskoler for elever med funksjonsnedsettelser p\u00e5 ungdomsskolen. Dersom Troms\u00f8 kommune planlegger en endring i dette viktige prinsippet, m\u00e5 saken legges frem for bred politisk behandling. Med vennlig hilsen, for styret i NFU Troms\u00f8 lokallag Audny Anke, leder 3 "
}