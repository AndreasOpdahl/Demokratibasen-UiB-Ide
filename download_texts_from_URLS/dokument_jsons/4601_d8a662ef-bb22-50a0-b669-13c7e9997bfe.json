{
  "dokument_id": "d8a662ef-bb22-50a0-b669-13c7e9997bfe",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 92 fra Geir Steinar Dale (AP) til byr\u00e5d Christine Kahrs om tolkning av fullmakter for byr\u00e5d for byutvikling - Utvalg for milj\u00f8 og byutvikling",
  "url": "https://bergen.kommune.no/politikere-utvalg/api/fil/bk360/10471660/Svar-pa-skriftlig-sporsmal-nr-92-fra-Geir-Steinar-Dale-AP-til-byrad-Christine-Kahrs-om-tolkning-av-fullmakter-for-byrad-for-byutvikling-Utvalg-for-miljo-og-byutvikling",
  "tekst": " BBU \u2013 Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/80836-3 Saksbehandler: Malene Nesse Gr\u00f8nningen Fra Dato: 24. mai 2024 Byr\u00e5d for byutvikling Svar p\u00e5 skriftlig sp\u00f8rsm\u00e5l nr. 92 fra Geir Steinar Dale (AP) til byr\u00e5d Christine Kahrs om tolkning av fullmakter for byr\u00e5d for byutvikling - Utvalg for milj\u00f8 og byutvikling I en rekke klagesaker der byr\u00e5d for byutvikling gj\u00f8r vedtak i klagers fav\u00f8r viser byr\u00e5den til egne fullmakter jfr byr\u00e5dssak 1282/23. Dette gjelder ogs\u00e5 i saker som omhandler dispensasjon fra KPA. Byr\u00e5den viser til punkt 5.2 i fullmaktsaken som sier at \u00abByr\u00e5den har innenfor eget ansvarsomr\u00e5de generell myndighet til \u00e5 fatte beslutninger som ikke er av prinsipiell betydning. Alle beslutninger som er av prinsipiell betydning legges frem for byr\u00e5det.\u00bb Det har v\u00e6rt varslet at byr\u00e5det ville legge frem en sak om fortolkning av sine fullmakter. Undertegnede er kjent med at det skal behandles 3 saker i byr\u00e5d 16.mai, og saksfremleggene er gjort kjent p\u00e5 kommunens nettsider. Jeg kan ikke se at disse sakene i full bredde svarer ut de overordnede sp\u00f8rsm\u00e5l i saken, og vil derfor stille byr\u00e5den f\u00f8lgende sp\u00f8rsm\u00e5l: Sp\u00f8rsm\u00e5l til byr\u00e5den: 1. Hvilke momenter er avgj\u00f8rende for om en sak er \u00e5 anse som prinsipiell? 2. Har byr\u00e5d for byutvikling, eller byr\u00e5det, f\u00e5tt delegert myndighet fra bystyret til \u00e5 vedta dispensasjoner fra KPA? Svar fra byr\u00e5den: 1. Det finnes ingen entydig praksis p\u00e5 hva som gj\u00f8r en enkeltsak prinsipiell. Det inneb\u00e6rer at en alltid m\u00e5 foreta en helhetlig vurdering om det er forhold som tilsier at beslutningen i saken b\u00f8r behandles p\u00e5 h\u00f8yere politisk niv\u00e5. Enkelte bygge- og tilh\u00f8rende klagesaker er imidlertid av en karakter som tilsier at det skal mye til for at den skal anses prinsipiell. Dette har n\u00e6r sammenheng med at Plan- og bygningsetaten (PBE) i de fleste tilfeller selv innehar n\u00f8dvendige fullmakter til \u00e5 b\u00e5de fatte tillatelses- og avslagsvedtak i de fleste saker. Da er det ogs\u00e5 naturlig at byr\u00e5dens fullmakter omfavner minimum likt saksomfang. Byr\u00e5den anser med dette det n\u00e6rliggende at fortrinnsvis saker som har lang sakshistorikk i kommunen og p\u00e5 h\u00f8yere politisk niv\u00e5 (bystyreutvalg), som kan v\u00e6re naturlig \u00e5 definere som prinsipiell. Et tydelig og tidsn\u00e6rt eksempel er byggesaken i Stemmeveien 50 som er oversendt til utvalgsbehandling til tross for at b\u00e5de PBE og byr\u00e5den i utgangspunktet har anledning til \u00e5 fatte vedtak. \u00c5rsaken til at en enkeltsak ikke n\u00f8dvendigvis anses prinsipiell selv om tiltaket f.eks. er i strid med kommuneplanens bestemmelser etc., m\u00e5 etter byr\u00e5dens syn ogs\u00e5 bero p\u00e5 at alle ber\u00f8rte parter har adgang til \u00e5 p\u00e5klage alle fullmaktvedtak og derved fremme saken for bystyreutvalgets medlemmer. 2. Ja. Det f\u00f8lger av byr\u00e5dets fullmakter \u00a7 18 FULLMAKTER P\u00c5 BYUTVIKLINGSFELTET at: \u00ab18.1 Byr\u00e5dets generelle fullmakter Innenfor fagomr\u00e5dene klima, milj\u00f8, byggesak og byutvikling har byr\u00e5det fullmakter til \u00e5 ut\u00f8ve myndighet med utgangspunkt i Plan- og bygningsloven og annet relevant lovverk med unntak av saker der: a) myndigheten i henhold til lov ligger til kommunestyret selv b) bystyret har delegert myndighet til utvalg for milj\u00f8 og byutvikling c) bystyret i kommunal plan eller vedtekt har fastsatt at myndigheten ligger til bystyret eller annet organ\u00bb Plan- og bygningsloven sier ingenting om at dispensasjonsadgangen er begrenset til bystyret, jf. bokstav a. UMBY er heller ikke gitt en eksklusiv rett til \u00e5 gi dispensasjon fra KPA, jf. bokstav b. Det er kun i \u00e9n konkret sakstype at bystyret har bestemt at dispensasjon fra KPA kun kan gis av bystyret selv, jf. bokstav c. Det f\u00f8lger av KPA \u00a7 35.2 at: \u00abInnenfor byfjellsgrensene skal s\u00f8knad om dispensasjon fra kommuneplanens arealdel avgj\u00f8res av bystyret.\u00bb For \u00f8vrig er kompetansen til \u00e5 gi dispensasjon fra KPA med hjemmel i plan- og bygningsloven, delegert til byr\u00e5det og i videredelegert til byr\u00e5den i sak 1282/23. Byr\u00e5d for byutvikling har i sin tur videredelegert denne kompetansen til Plan- og bygningsetaten. Christine Kahrs \u2013 Byr\u00e5d for byutvikling Dokumentet er godkjent elektronisk. "
}