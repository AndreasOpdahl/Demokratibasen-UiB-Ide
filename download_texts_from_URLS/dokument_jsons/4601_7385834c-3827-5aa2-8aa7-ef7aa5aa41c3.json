{
  "dokument_id": "7385834c-3827-5aa2-8aa7-ef7aa5aa41c3",
  "doc_type": "case_presentation",
  "kommune": 4601,
  "tittel": "Gjennomf\u00f8ringsvedtak for M\u00f8llendal elvepark",
  "url": "https://bergen.kommune.no/politikere-utvalg/api/fil/bk360/11997799/Framstilling-Gjennomforingsvedtak-for-Mollendal-elvepark",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2024/136290-2 Gjennomf\u00f8ringsvedtak for M\u00f8llendal elvepark Hva saken gjelder: Saken gjelder gjennomf\u00f8ringsvedtak for investeringsprosjektet M\u00f8llendal elvepark med en totalkostnad p\u00e5 135,8 mill. Elvel\u00f8pet skal restaureres og det skal etableres en park. Det skal gjennomf\u00f8res tiltak for tilrettelegging av kantsidene langs elven med universelt utformede gangveier og tilkomst til vannet. Det skal ogs\u00e5 bygges et offentlig torg p\u00e5 vestsiden av elven ved den gamle Bergens Roklubb (R\u00f8dbygget) og en ny gang- og sykkelbro som binder sammen M\u00f8llendal \u00f8st og vest. Prosjektet inneb\u00e6rer ogs\u00e5: \u2022 Prosjektomr\u00e5det ligger p\u00e5 et nedlagt kommunalt deponi som skal saneres \u2022 Omlegging av vann- og avl\u00f8psinfrastruktur og separering av spillvann og overvann. \u2022 Tiltak for \u00e5 h\u00e5ndtere konsekvenser av klimaforandringer med stigende havniv\u00e5 og flomutfordringer. Prosjektet har en avhengighet til Renere Havn ved at opprydning av elvel\u00f8p og deponimasser er n\u00f8dvendig for \u00e5 unng\u00e5 \u00e5 rekontaminere det nylig gjennomf\u00f8rte opprenskningstiltaket i Store Lungeg\u00e5rdsvann. Elveparken strekker seg fra Store Lungeg\u00e5rdsvann og s\u00f8r\u00f8st mot M\u00f8llendalsveien og til den gamle Barkem\u00f8llen i M\u00f8llendal. I bildet under er elveparken markert med r\u00f8dt og bokstaven A. Dette gjennomf\u00f8ringsvedtaket omfatter kun tiltak innenfor omr\u00e5de A. Figur 1: Illustrasjon som viser Elveparken (A) sammen med Strandparken (B) og Pilot Gr\u00f8nneviken (C) 1 I omr\u00e5de B er det planlagt en strandpark, denne vil bli gjennomf\u00f8rt som et eget prosjekt. Omr\u00e5de C omfatter Pilot Gr\u00f8nneviken \u2013 et areal som BIR og Bergen kommune eier, og samarbeider om \u00e5 utvikle til boligform\u00e5l. Elveparken er n\u00f8dvendig for \u00e5 oppfylle krav til uteoppholdsareal for byutviklingsprosjektet. Fagetatens vurdering og anbefaling: Utl\u00f8pet av M\u00f8llendalselven renner langs et nedlagt kommunalt deponi. Forurensede masser ned til grunnvannsspeilet m\u00e5 fjernes og erstattes med rene masser (0,5 \u2013 1,5 m). Det er vurdert som forsvarlig \u00e5 la de dypereliggende massene ligge. Milj\u00f8unders\u00f8kelser er gjennomf\u00f8rt og tiltaksplan godkjent av Statsforvalter. Tiltakene tilrettelegger for et velfungerende \u00f8kosystem i og ved elven, samt bidrar til flomsikring og redusert risiko for erosjon. Omr\u00e5det er i dag preget av asfalt, kulverter og tette flater. Prosjektet skal re-etablere natur i det gamle industriomr\u00e5det. Parken etableres med stedegen vegetasjon som h\u00f8rer naturlig hjemme i og langs elvel\u00f8p. Det etableres nye arealer med god opplevelsesverdi. Elv og kantlinjene tilgjengeliggj\u00f8res n\u00e5r gangveier, plasser og omr\u00e5der gir tilkomst til elven. Prosjektet etablerer nye ferdsels\u00e5rer gjennom omr\u00e5det, blant annet en ny gang- og sykkelbro over elven som binder sammen boomr\u00e5dene i M\u00f8llendal. Det etableres et offentlig torg p\u00e5 vestsiden av elven ved den gamle Bergens Roklub (R\u00f8dbygget). Ny gangbro over M\u00f8llendalselven er et av rekkef\u00f8lgekravene i reguleringsplanen for M\u00f8llendal Vest. Prosjektet rydder i eldre infrastruktur i omr\u00e5det, og tilrettelegger for separasjon i avl\u00f8psnettet, samt tilf\u00f8rer ny teknisk infrastruktur for \u00e5 underst\u00f8tte omr\u00e5dets videre utvikling i \u00e5rene som kommer. Fellesledning for spill- og overvann erstattes med ny pumpestasjon og separate ledninger. Dette er i tr\u00e5d med vedtatt rammeplan for vann- og avl\u00f8p. L\u00f8sningen gir mer effektiv behandling av spillvann, og lavere risiko for overl\u00f8p og utslipp til sj\u00f8 ved mye nedb\u00f8r. En fremtidig havniv\u00e5stigning vil medf\u00f8re betydelige konsekvenser for omr\u00e5det hvis det ikke gjennomf\u00f8res tiltak. Beregninger viser at havniv\u00e5stigning medf\u00f8rer vesentlig oversv\u00f8mmelse av dagens terreng. I tillegg kan det forventes h\u00f8ye flomverdier i vassdraget da nedb\u00f8rfeltet er stort og best\u00e5r av mye bratte fjellsider med rask avrenning. Prosjektet skal forme elvel\u00f8pet og kantsonen for \u00e5 redusere konsekvensene av havniv\u00e5stigning og store variasjoner i vannmengder. Figuren under viser dette. Figur 2 Eksempel p\u00e5 endret tverrprofil i elven, med djup\u00e5l i bunn 2 Status og fremdrift: Prosjektet er ferdig detaljprosjektert h\u00f8sten 2024 og nabovarsling er gjennomf\u00f8rt. S\u00f8knad om rammetillatelsen forventes innvilget vinteren 24/25. Det anskaffes entrepren\u00f8r s\u00e5 snart det foreligger en rammetillatelse og gjennomf\u00f8ringsvedtak. Byggefasen vil kunne f\u00e5 oppstart v\u00e5r/sommer 2025, med ferdigstillelse v\u00e5r/sommer 2027. Det er lagt opp til ca. 18-24 mnd. byggetid p\u00e5 grunn av hensyn til gyteperioder for fisk i M\u00f8llendalselven og tidspunkt for utplanting i anlegget. \u00d8konomiske konsekvenser: M\u00f8llendalselven elve- og strandpark ble f\u00f8rst budsjettert under budsjettposten Utbyggingsavtaler M\u00f8llendal og s\u00e5 skilt ut som egen budsjettpost i 2. tertialrapport 2021 med et totalbudsjett p\u00e5 92,5 mill. P\u00e5 det tidlige tidspunktet var det usikkerhet tilknyttet totalprognosen og det er blitt innarbeidet \u00f8kte budsjettmidler etter gjennomf\u00f8rt prosjektering. M\u00f8llendalselven elve- og strandpark har en vedtatt totalkostnad p\u00e5 185,2 mill. i Handlings- og \u00f8konomiplan 2025-2028. Denne best\u00e5r av to deler, en elvepark og en strandpark. M\u00f8llendalselven elvepark inng\u00e5r under denne budsjettposten og har 135,8 mill. av totalen p\u00e5 185,2 mill. Gjennom inng\u00e5tte utbyggingsavtaler er prosjektet delfinansiert av private akt\u00f8rer og tilh\u00f8rende merverdiavgiftskompensasjon. Tabellen under viser totalkostnad og inntekter for elveparken, jf. vedtatt Handlings- og \u00f8konomiplan. Prosjekt H328 M\u00f8llendal 2017- elvepark 2023 2024 2025 2026 2027 2028 2029 SUM Brutto prosjektutgift 20,27 9,94 10,16 19,82 26,96 28,61 20,00 135,76 Eksterne midler utbyggingsavtaler 5,00 5,00 5,00 15,00 MVA kompensasjon 1,25 1,25 1,25 3,75 Prosjekttilskudd Milj\u00f8direktoratet 0,30 0,30 Netto prosjektutgift 19,97 9,94 10,16 13,57 20,71 22,36 20,00 116,71 I 2022 mottok prosjektet tilskudd fra Milj\u00f8direktoratet p\u00e5 0,3 mill. til en milj\u00f8kartlegging som ble gjennomf\u00f8rt i 2022. Budsjettet vil f\u00e5 endret periodisering i forhold til hva som ligger i vedtatt investeringsbudsjett i tr\u00e5d med forventet framdrift. Dette oppdateres i revidert budsjett i 2025. Usikkerhetsavsetningen vil bli liggende i 2028. Kostnadskalkyle og usikkerhetsvurdering Usikkerhetsanalysen ble gjennomf\u00f8rt v\u00e5ren 2023 med utgangspunkt i forprosjektet. Resultatene av denne, sammen med p\u00e5l\u00f8pte kostnader, viste en sluttkostnad som var h\u00f8yere enn det man hadde lagt til grunn. Prosjektet ble derfor gjennomg\u00e5tt for \u00e5 redusere kostnadene. Prosjektet ble dermed nedskalert med om lag 20 mill. Dette innebar blant annet \u00e5 fjerne utsiktsplattform ved ny \u00f8y i nordvest og lekeplass ved betongst\u00f8peri. I tillegg ble enkelte tiltak nedskalert, slik som en lavere bro og rimeligere oppbygging av terreng. Det ble deretter gjennomf\u00f8rt en ny usikkerhetsanalyse. P50 og P85 m\u00e5ltallene som n\u00e5 foreligger er et resultat av et bearbeidet og nedskalert prosjekt. Grunnkalkyle 103,0 mill for prosjektet P50 114,7 mill 3 P85 135,8 mill Det er markedet som er den st\u00f8rste usikkerhetsdriveren i prosjektet. Dette skyldes at de siste \u00e5rene har v\u00e6rt preget av en h\u00f8y prisvekst p\u00e5 blant annet byggevarer og usikkerhet rundt leveringstider. Det er ogs\u00e5 stor usikkerhet knyttet til hvordan markedet vil utvikle seg p\u00e5 kort sikt. Dette er faktorer som er vanskelig \u00e5 p\u00e5virke, men som prosjektet jobber for \u00e5 f\u00f8lge opp og f\u00e5 redusert med involvering av marked og god konkurranse. Kapitalkostnad Investeringen vil medf\u00f8re l\u00e5neopptak for kommunen. Det er usikkerhet tilknyttet hvordan renten vil utvikle seg fremover og tabellen gir f\u00f8lgelig bare et estimat p\u00e5 hvor store kapitalkostnadene blir. Tabellen under viser oppsummering av renter og avdrag. V\u00e6r oppmerksom p\u00e5 at tabellen ikke inkluderer renter og avdrag for \u00e5rene f\u00f8r 2025. 2025-2028 2028 -> Sum Renter 8,4 48,0 56,4 Avdrag 6,9 94,6 101,5 Sum renter og avdrag 15,2 142,7 157,9 Driftsutgifter Det er gjort en vurdering av kostnader knyttet til renhold og avfallsh\u00e5ndtering, vedlikehold av vannlek, gress og vegetasjon, vinterdrift, belysning og vedlikehold av bro, gangveier og natursteins-mur. S\u00e6rskilte vurderinger er gjort for vegetasjon og vinterdrift: \u2022 Det skal benyttes stedegen vegetasjon i park og i kantsonen. Dette er vegetasjon som h\u00f8rer naturlig hjemme i M\u00f8llendal og langs elv, og det er et \u00f8nske at naturen skal vokse naturlig og kreve minst mulig skj\u00f8tsel. Dette er spesielt viktig langs elvebredden. \u2022 Elven og \u00f8kosystemet langs elven t\u00e5ler ikke salt. Det er avgj\u00f8rende at det ikke benyttes salt i forbindelse med vinterdrift. Gangbanene og broen skal ha et dekke som best\u00e5r av variasjon av rister og fast dekke slik at nedb\u00f8r ikke skal legge seg. \u00c5rlige kostnader for \u00e5 drifte parken estimeres til 140 000 kr pr \u00e5r. Driftskostnader antas \u00e5 f\u00e5 hel\u00e5rsvirkning fra 2029 og innarbeides ved rullering av H\u00d8P 2026-2029. Prosjektet skal ogs\u00e5 oppgradere vann- og avl\u00f8psinfrastruktur og tilrettelegge for separasjon av spillvann og overvann. Denne infrastrukturen skal driftes av Bergen Vann, og dekkes av avsatte midler under tiltaket \u00abaktivitetsvekst pga nye VA-anlegg og ledningsnett\u00bb i Handlings- og \u00f8konomiplan. Byr\u00e5dets vurdering og anbefaling/konklusjon: Prosjektet \u00abM\u00f8llendal elvepark\u00bb best\u00e5r i \u00e5 utvikle en gr\u00f8nn lunge langs byens eneste sentrale \u00e5pne elvel\u00f8p. Klosterhagenerkl\u00e6ringen sl\u00e5r fast at byr\u00e5det vil b\u00e5de bevare og utvikle nye gr\u00f8nne lunger i byen, noe dette prosjektet vil bidra til. M\u00f8llendal er et av byens mest sentrale fortettingsomr\u00e5der, med kort vei til b\u00e5de Bergen sentrum og Haukeland sykehus. Omr\u00e5det har utviklet seg fra et gr\u00e5tt industriomr\u00e5de, til n\u00e5 \u00e5 huse nye boliger, st\u00f8rre kultur- og utdanningsinstitusjoner, gang- og sykkelveier, felles uterom og allmenninger. Nytt bybanestopp p\u00e5 Bybanens linje 2 og ny, ren sj\u00f8bunn i Store Lungeg\u00e5rdsvann og en fremtidig opparbeidelse av Bystrand og Ny Lungeg\u00e5rdspark gj\u00f8r omr\u00e5det enda mer attraktivt for nye investeringer og \u00f8kt boligfortetting. 4 Kommunen st\u00e5r i en sv\u00e6rt krevende \u00f8konomisk situasjon. Byr\u00e5det er derfor glad for at prosjektet er blitt gjennomg\u00e5tt for \u00e5 redusere kostnader, og at det delvis er finansiert gjennom utbyggingsavtaler og tilskudd fra Milj\u00f8direktoratet. Prosjektet er i tr\u00e5d med kommunedelplan for Store Lungeg\u00e5rdsvann S\u00f8ndre del og kommuneplanens arealdel. Bergen kommune har gjennom reguleringsplaner og utbyggingsavtaler med boligutbyggere p\u00e5tatt seg \u00e5 opparbeide M\u00f8llendal elvepark. Gjennomf\u00f8ring av elveparken er viktig for gjennomf\u00f8ring av reguleringsplanen som kommer til sluttbehandling, og er viktig for klimatilpasning og forbedring av biologisk mangfold. Den vil bidra til \u00e5 gi attraktive, sj\u00f8n\u00e6re parkomr\u00e5der som blir viktig for framtidige og eksisterende boliger i omr\u00e5det. ROS-analysen som er utarbeidet i forbindelse med omr\u00e5dereguleringen understreker at rask etablering av elveparken er viktig av sikkerhetshensyn (flom, flo, ras). Byr\u00e5det anbefaler at elveparken bygges i tr\u00e5d med denne sak. Begrunnelse for framleggelse til bystyret: Gjennomf\u00f8ringsvedtak over 50 mill. skal behandles av bystyret i henhold til Bergen kommunes \u00f8konomireglement punkt 2.3.g. Byr\u00e5det innstiller til bystyret \u00e5 fatte f\u00f8lgende vedtak: 1. Det fattes gjennomf\u00f8ringsvedtak for M\u00f8llendal elvepark med en kostnadsramme p\u00e5 135,8 mill. 2. Prosjektet finansieres med avsatte midler p\u00e5 budpost H328 M\u00f8llendalselven elve- og strandpark, prosjekt H328 M\u00f8llendalselven elvepark, tjenesteomr\u00e5de 10C Naturforvaltning og parkdrift. 3. Driftskostnader p\u00e5 kr 140 000 pr \u00e5r fra 2029 innarbeides ved rullering av Handlings- og \u00f8konomiplan 2026-2029. Dato: 18. februar 2025 Marte Joan Monstad Christine Kahrs Fung. Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagnotat, datert 30.12.2024. H328 Usikkerhetsanalyse H328 kostkalkyle H328 F\u00f8lgeskjema 5 "
}