{
  "dokument_id": "0bbd80c5-b254-513a-b260-441c3e8751f8",
  "doc_type": "case_attachment",
  "kommune": 4601,
  "tittel": "Fagnotat av 10.02.2025. Lonemarka utleieboliger D0720. Gjennomf\u00f8ringsvedtak",
  "url": "https://bergen.kommune.no/politikere-utvalg/api/fil/bk360/12098135/Fagnotat-av-10-02-2025-Lonemarka-utleieboliger-D0720-Gjennomforingsvedtak",
  "tekst": " Etat for utbygging Til Fagnotat Seksjon for strategisk eiendomsforvaltning V\u00e5r referanse: 2022/149924-2 Saksbehandler: Ren\u00e9 Alexander Herstad Fra Dato: 19. februar 2025 Etat for utbygging Fagnotat av 10.02.2025: Lonemarka utleieboliger (D0720). Gjennomf\u00f8ringsvedtak Hva saken gjelder: Bergen bystyre behandlet i m\u00f8te 22.02.17 sak.nr 34/17 \u00abHandlingsplan for 250 flere kommunale utleieboliger 2017-2021\u00bb. M\u00e5let er \u00e5 anskaffe differensierte boliganlegg, som gir gode og tilpassede boliger for de som trenger det aller mest. Lonemarka utleieboliger vil inng\u00e5 i Boligprogrammet som del av de 125 boligene som kommunen skal etablere i egen regi. Bergen kommune vil styrke satsingen p\u00e5 kommunale utleieboliger integrert i mangfoldige bomilj\u00f8 i en kompakt by i tr\u00e5d med kommuneplanens samfunnsdel. Byr\u00e5dsavdeling for barnevern, sosiale tjenester og mangfold (BBSM) har i bestilling, datert 22.06.2022 bedt, Etat for utbygging om \u00e5 st\u00e5 for prosjektledelse ved utf\u00f8relse av tiltaket, og denne saken gjelder endelig vedtak om gjennomf\u00f8ring av prosjektet. Fagetatens vurdering: Bakgrunn I 2021 oppsto det brann i et kommunalt bygg p\u00e5 Lonemarka (Hardangervegen 669, gnr/bnr.: 295/473), som resulterte i totalskade. Bygget var et leilighetsbygg p\u00e5 4 etasjer best\u00e5ende av en personalbase og botilbud til over 20 personer med rusutfordringer. I andre kvartal 2022 ble bygningsavfall over terreng fjernet og deponert. I starten av \u00e5ret 2022 ble det bestemt \u00e5 oppf\u00f8re nytt bygg p\u00e5 tomten med betydelig f\u00e6rre antall boenheter. I juni 2022 mottok Etat for Utbygging bestilling fra BBSM p\u00e5 \u00e5 bygge \u00e5tte like leiligheter med tilh\u00f8rende personalbase. Det nye bygget vil v\u00e6re i to etasjer + loft. Leilighetene skal huse personer med rusutfordringer som vil ha behov for oppf\u00f8lging fra personalbasen. M\u00e5let er \u00e5 tilby trygge boforhold for vanskeligstilte, samtidig som man skaper gode arbeidsforhold for de ansatte. Prosjektbeskrivelse Deler av tomten er i dag planert slik den var f\u00f8r brannen i 2021 og resterende del er ur\u00f8rt natur. Nytt bygg vil plasseres p\u00e5 omtrentlig likt sted, men ha noe mindre fotavtrykk enn det forrige bygget. P\u00e5 nabotomt i \u00f8st med gnr/bnr.: 295/475 (eid av Bergen Kommune), skal det etableres parkeringsareal, avfallsskur og sykkelparkering. I tillegg skal det etableres noe gangvei p\u00e5 nabotomt 295/474 i s\u00f8r. Dette som del av vilk\u00e5r i rammetillatelse. Kartutsnitt fra Bergen Kommune. Skissert Landskapsplan. P\u00e5 hovedtomten, som dette tiltaket s\u00f8kes om (295/473), skal det bygges 1 bygningskropp med totalt 8 leiligheter. I f\u00f8rste etasje skal det bygges 3 leiligheter, personalbase og fellesrom. I andre etasje skal det bygges 5 leiligheter og teknisk rom. Leilighetene er to-roms og skal i st\u00f8rst mulig grad v\u00e6re like og ha en st\u00f8rrelse p\u00e5 omtrent 50 m2. Alle leilighetene skal v\u00e6re utformet slik at det er mulig \u00e5 bosette par. Illustrasjonsbilde 1: Boligene sett fra s\u00f8r I midtre del av bygget vil det v\u00e6re et trapperom som f\u00f8rer til innvendige korridorer og hovedinnganger. De ansatte vil i tillegg ha egne innganger. Leilighetene vender mot s\u00f8rvest for \u00e5 sikre gode solforhold. I tillegg har alle leilighetene sin egen private balkong. I hagen skal det bygges et lite anneks som er tenkt benyttet til aktivitet. Uteomr\u00e5det vil ogs\u00e5 v\u00e6re tilrettelagt for rekreasjon, aktivitet og sosialt fellesskap. Etat for Utbygging fikk rammetillatelse for tiltaket 16.07.2024. Tillatelsen er gitt med vilk\u00e5r om etablering av nytt fortau i krysset ved fv. 587 Hardangervegen (som et rekkef\u00f8lgekrav) og at Bergen Kommune inng\u00e5r avtale om det fulle ansvaret for st\u00f8yskjerm som skal bygges langs deler av fylkesvei. Prosjekteringen er fullf\u00f8rt i samsvar med kravene i rammes\u00f8knaden, og innspill fra brukerne er innarbeidet i de innvendige planl\u00f8sningene. Prosjektet skal gjennomf\u00f8res som totalentreprise. Kravliste fra EBF er grundig gjennomg\u00e5tt og vil bli innarbeidet i funksjonsbeskrivelsen som blir del av konkurransegrunnlaget og den endelige totalentreprisen. Brukermedvirkning BBSM og Etat for boligforvaltning (EBF) har deltatt aktivt i prosjektet. Det er gjennomf\u00f8rt flere m\u00f8ter med brukergruppen og i tillegg har de ansatte ved det forrige bygget delt sine erfaringer og gitt innspill som har bidratt til \u00e5 forme det nye konseptet. Det er ogs\u00e5 avholdt informasjonsm\u00f8ter for n\u00e6rmilj\u00f8et p\u00e5 Lone, hvor representanter fra Ruspolitisk r\u00e5d, ProLAR og Politiet har deltatt. Politiet ser positivt p\u00e5 det nye tiltaket, da det vil ha adgangskontroll, d\u00f8gnbemannet vakttjeneste og at tiltaket har f\u00e6rre beboere enn forrige botiltak. Klima og milj\u00f8 Det er i konkurransegrunnlaget utarbeidet milj\u00f8krav og milj\u00f8oppf\u00f8lgingsplan (MOP) for prosjektet. Det stilles bl.a. krav om: \u2022 Utslippsfri byggeplass \u2022 Passivhus iht. NS3700/3701 samt luft til vann varmepumpe \u2022 Avfallsmengder (ikke rive- /gravemasser) skal ikke overstige 25 kg/m2 oppvarmet BTA \u2022 Lavemitterende materialer \u2022 Klimagassberegninger og prosjektet har som m\u00e5l setning \u00e5 ligge under utslippsniv\u00e5 670 kgCO2e/m2 BRA. \u2022 Hensyn til eksisterende natur, vegetasjon med dets mangfold av flora og fauna skal opprettholdes i st\u00f8rst mulig grad Fremdrift Tentativ fremdriftsplan: \u2022 Rammetillatelse: Juli 2024 \u2022 Anbudskonkurranse totalentreprise: Mars 2025 \u2022 Kontrahering av totalentrepren\u00f8r: Juni 2025 \u2022 Forberedende arbeider og detaljprosjektering: Juli 2025 \u2022 Byggestart: Oktober 2025 \u2022 Overlevering til bestiller/bruker: November 2027 \u00d8konomi Budsjettstatus I gjeldende handlings- og \u00f8konomiplan 2025-2028 er vedtatt brutto totalramme for prosjektet 96,4 mill. Av disse er 7,3 mill. avsatt tidligere \u00e5r (t.o.m 2024), mens resterende 89,1 mill. er budsjettert i \u00f8konomiplanperioden 2025-2028. Prosjektet har f\u00e5tt innvilget tilskudd fra Husbanken, dette utgj\u00f8r totalt kr 17 mill. og medf\u00f8rer at Bergen kommunes egenfinansiering av prosjektets totale investeringsramme reduseres til kr 79,4 mill. f\u00f8r fradrag for mva-kompensasjon. Prosjektet ble f\u00f8rst satt p\u00e5 investeringsprogrammet i 2022 som del av \u00abBoligprogrammet \u2013 125 boliger\u00bb. Prosjektet ble skilt ut fra sekkeposten \u00abBoligprogram \u2013 125 nye boliger\u00bb i handlings- og \u00f8konomiplan 2024-2027, hvor det ble satt av 7,8 mill. til prosjektutvikling i perioden. Kalkyle og estimater for investeringsprosjektet Kostnadskalkylen satt p\u00e5 basis av gjennomf\u00f8rt forprosjekt ble revidert v\u00e5ren 2024 og i tr\u00e5d med Etat for utbyggings rutiner for gjennomf\u00f8ring av investeringsprosjekter med kostnadsestimat over 50 mill. ble det gjennomf\u00f8rt en p\u00e5f\u00f8lgende ekstern usikkerhetsanalyse 18.april 2024. I usikkerhetsanalysen blir det utf\u00f8rt en grundig gjennomgang av prosjektets forutsetninger og risikomomenter, og kostnadskalkylen kvalitetssikres. Det gj\u00f8res kvalifiserte anslag p\u00e5 kostnad og sannsynlighet ved prosjektets usikkerheter av en bredt sammensatt gruppe, og disse analyseres ved hjelp av en matematisk modell. Som del av resultatet fremkommer prosjektets forventete kostnad P50, samt dets anbefalte totale kostnadsramme P85. Ved usikkerhetsniv\u00e5 P50 er det en sannsynlighet p\u00e5 50 % for at prosjektet kan gjennomf\u00f8res innenfor det angitte bel\u00f8pet. Ved budsjettering anbefales det benyttet bel\u00f8pet som i modellen betegnes som P85, det vil si der det er 85 % sannsynlig at prosjektets sluttkostnad vil havne innenfor rammen. Rapporten fra usikkerhetsanalyse, justert for l\u00f8nns- og prisstigning og byggel\u00e5nsrente, angir en forventet prosjektkostnad P50 p\u00e5 86,9 mill., og anbefalt total kostnadsramme P85 er beregnet til 96,4 mill. Lonemarka utleieboliger er et prosjekt med bruttototalareal BTA p\u00e5 1150 kvadratmeter. Prosjektet er et nybygg med 8 utleieleiligheter og personalbase. Kostnadsdrivere i prosjektet er som f\u00f8lger: \u2022 Kostnader for infrastruktur som vei, utend\u00f8rs elektrisitet, utend\u00f8rs vvs med mere er relativt lik om man etablerer f\u00e5 eller flere leiligheter \u2022 Interne kostnader er omtrent like h\u00f8ye om man etablerer f\u00e5 eller flere leiligheter \u2022 Vedtatte m\u00e5l og strategier i Bergen kommune som blant annet for klima & milj\u00f8, arkitektur og seri\u00f8sitetskrav \u2022 Utskiftning av vannledning \u2022 Ekstra krav til robusthet \u2022 Anlegget er prosjektert i henhold til Husbankens designprinsipp for omsorgsboliger Driftskonsekvenser Kalkulatoriske kostnader for investeringen er beregnet til 4,5 mill. per \u00e5r ved angitt kostnadsramme og utgifter til forvaltning, drift og vedlikehold hos byggforvalter er estimert til 0,7 mill. per \u00e5r. I tillegg kommer driftskostnader hos bruker av bygg, som er beregnet \u00e5 utgj\u00f8re 6,0 mill. per \u00e5r. Kostnadene oppdateres ved rullering av handlings- og \u00f8konomiplanen. Totalt sett er driftskonsekvensene av investeringen dermed beregnet til 11,2 mill. per \u00e5r. Underdekning I henhold til Bergen kommunes \u00f8konomireglementet skal det i forbindelse med at det treffes gjennomf\u00f8ringsvedtak med bevilgning knyttet til investeringsportef\u00f8ljen i Etat for boligforvaltning, etableres en forel\u00f8pig husleieavtale mellom Etat for boligforvaltning og den enhet i bykassen som har \u00abbestilt\u00bb investeringen. Denne avtalen skal fungere som garanti for at Etat for boligforvaltning mottar en fremtidig inntjening knyttet til investeringsprosjektet. For det aktuelle prosjekt er det annuitetsmessig over avskrivningsperioden p\u00e5 40 \u00e5r beregnet en underdekning p\u00e5 1,1 mill. per \u00e5r. Avtalen med tilh\u00f8rende beregningsgrunnlag basert p\u00e5 P50 ble akseptert av Byr\u00e5dsavdeling for barnevern, sosiale tjenester og mangfold den 02.10.2024. Fagetatens anbefaling: 1. Prosjektet D0720 Lonemarka utleieboliger med en anbefalt total investeringsramme p\u00e5 96,4 mill. gjennomf\u00f8res. Styringsm\u00e5l fastsettes til 86,9 mill. 2. Investeringsramme p\u00e5 96,4 mill. innarbeidet i vedtatt handlings- og \u00f8konomiplan bevilges til prosjektet. Budsjettavsetning fremg\u00e5r av f\u00f8lgende tabell: Tabell 1 \u2013 Alle bel\u00f8p inkludert mva og uten fratrekk for midler som er mottatt /det er s\u00f8kt om. Med hilsen Etat for utbygging Willy-Andr\u00e9 Gjesdal Ren\u00e9 Alexander Herstad Direkt\u00f8r Prosjektleder Vedlegg: Kostnadsskjema F\u00f8lgeskjema til gjennomf\u00f8ringsvedtak "
}