{
  "dokument_id": "97ea143d-bba9-5f77-9084-13de51c0464c",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 107 fra Katrine N\u00f8dtvedt (MDG) til byutviklingsbyr\u00e5den om bybaneutbyggingen - Utvalg for milj\u00f8 og",
  "url": "https://bergen.kommune.no/politikere-utvalg/api/fil/bk360/10676927/Svar-pa-skriftlig-sporsmal-nr-107-fra-Katrine-Nodtvedt-MDG-til-byutviklingsbyraden-om-bybaneutbyggingen-Utvalg-for-miljo-og",
  "tekst": " BBU \u2013 Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/87330-3 Saksbehandler: Malene Nesse Gr\u00f8nningen Fra Dato: 12. juni 2024 Byr\u00e5d for byutvikling Svar p\u00e5 skriftlig sp\u00f8rsm\u00e5l nr. 107 fra Katrine N\u00f8dtvedt (MDG) til byutviklingsbyr\u00e5den om bybaneutbyggingen - Utvalg for milj\u00f8 og byutvikling Flere n\u00e6ringsakt\u00f8rer \u00f8nsker \u00e5 komme videre med planprosessene sine for bolig- og n\u00e6ringsprosjekter mellom sentrum og \u00c5sane, blant annet for \u00e5 sikre parallell utbygging med Bybanen til \u00c5sane (BT5). Nyheten om at BT5 ikke var sikret i Nasjonal transportplan (NTP) har naturligvis satt en stopper for flere, og medf\u00f8rt nye runder med usikkerhet knyttet til utviklingen nordover. Samtidig ligger pengene til BT5 inne fra regjeringen, det eneste som er usikkert er hva flertallet i bystyret inkludert byr\u00e5det vil. Om det ikke startes bygging av bybanen innen kort tid vil det ogs\u00e5 ha konsekvenser for arbeidet med Kommuneplanens samfunnsdel (KPS) og Kommuneplanens areal (KPA) i omr\u00e5dene tilknyttet traseen, noe som i sum er ganske store deler av Bergen kommune sitt bolig- og n\u00e6ringsbehov. Eksempelvis kan det nevnes at arbeidet med strategisk planprogram for \u00c5sane sentrale deler har operert med utbyggingstrinn f\u00f8r og etter bybane er etablert. Videre er representanten interessert i \u00e5 vite hva konkret byr\u00e5den har gjort for \u00e5 sikre bybanen i NTP, for eksempel om det er sendt brev eller gjort annet. Representanten er ogs\u00e5 bekymret for konsekvensene for Bybanen utbygging (BU), og er interessert i hva byr\u00e5den har foretatt seg for \u00e5 holde p\u00e5 kompetansen. BU er ogs\u00e5 det fremste kunnskapsmilj\u00f8et p\u00e5 bygging av bybane, og n\u00f8dvendige for \u00e5 sikre en kunnskapsbasert tunnelutredning. Sp\u00f8rsm\u00e5l til byr\u00e5den: 1. Hvilke konkrete grep har byr\u00e5den foretatt seg for \u00e5 redusere usikkerheten for bybanen nordover, skapt av tunnelutredningen? 2. Hva konkret har byr\u00e5den foretatt seg for \u00e5 sikre bybanen i NTP n\u00e5r Stortinget behandler saken henholdsvis 5. (komitebehandling) og 19. juni (stortingsbehandling)? 3. Hvor mange akt\u00f8rer har tatt kontakt med kommunen, ved byr\u00e5dsavdelingen og/eller etatene, vedr. bekymring for fremdrift knyttet til potensielle bybaneutsettelser nordover? 4. Hvis det ikke kommer penger til bybanen, grunnet byr\u00e5dets omkamp p\u00e5 trase, hvilke p\u00e5virkning vil dette ha p\u00e5 KPS/KPA-arbeidet for omr\u00e5dene ber\u00f8rt av bybanetraseen nordover? 5. Mener byr\u00e5den det er viktig at Bybanen utbygging best\u00e5r, og har det v\u00e6rt kontakt mellom byr\u00e5dsavdelingen og Bybanen utbygging vedr. innspill og bakgrunn for tunnelutredningen? 6. Hvis Stortinget vedtar NTP slik den ligger fra regjeringen, vil byr\u00e5det jobbe for en tilleggsavtale og begynne byggingen neste \u00e5r slik Vestland fylke og Statens Vegvesen har sagt er mulig? Evt. hvilke tidslinje opererer byr\u00e5den med for bybaneutbygging nordover om NTP vedtas slik den ligger fra regjeringen? Svar fra byr\u00e5den: 1. Byutviklingsbyr\u00e5den har s\u00e6rlig arbeidet opp mot samferdselsdepartementet og samferdselsministeren, samt Stortingspolitikere med \u00e5 forklare at byr\u00e5dets tunnelutredning er det grepet som best reduserer den faktiske usikkerheten rundt tras\u00e9valg som er i Bergen. Det er behov for \u00e5 utarbeide ny tunnelutredning som sikrer at vi har vurdert de mest optimale trasel\u00f8sningene gjennom Bergen sentrum. Byr\u00e5den vil legge frem tunnelutredningen i l\u00f8pet av 2025. 2. Byutviklingsbyr\u00e5den har arbeidet intensivt med \u00e5 sikre bystyrets samferdselsprioriteter i NTP-sammenheng etter at regjeringens NTP-framlegg ble fremlagt 22.03.2024. I skriv av 27.05.2024 til Bystyrets kontor har byr\u00e5den detaljert forklart hvordan arbeidet med bybanen og andre prosjekter og aktiviteter har blitt gjennomf\u00f8rt, se vedlegg. 3. Byr\u00e5den har mottatt henvendelser fra flere privatpersoner og andre vedr\u00f8rende bybanen til \u00c5sane. Det er stort engasjement i byen for dette viktige kollektivtiltaket. Byr\u00e5den har derfor tatt initiativ til og gjennomf\u00f8rt en innspillskonferanse 16.04.2024, slik at alle n\u00e5 har f\u00e5tt anledning til \u00e5 f\u00e5 lagt frem sitt syn p\u00e5 saken og gi innspill p\u00e5 hva tunnelutredningen skal inneholde og utrede. Byr\u00e5den mener derfor at medvirkningen knyttet til tunnelutredningen som p\u00e5g\u00e5r er godt ivaretatt. Tunnelutredningen vil forklare mer i detalj hvordan innspillene fra innspillskonferansen har blitt h\u00e5ndtert og hvordan de inkluderes i det videre arbeidet. 4. Samferdselsministeren har i m\u00f8te med Bergen uttalt at Bybanen til \u00c5sane kommer. Likevel b\u00f8r vi avvente resultatene fra Stortingets behandling av NTP f\u00f8r man spekulerer i hvilke p\u00e5virkning NTP f\u00e5r p\u00e5 KPA og KPS. Det er stor kamp om midlene i NTP og etter forhandlingene mellom regjeringspartiene og SV br\u00f8t sammen er det lagt til en rekke prosjekter for \u00e5 sikre flertall for planen. Hvordan merkostnadene skal dekkes inn vil ulike parti ha ulik tiln\u00e6rming til og hvilke f\u00f8ringer som vil ligge i planen etter stortingets behandling er derfor forbundet med stor usikkerhet. Dersom Staten imidlertid ikke vil avse tilstrekkelige midler til bybanen til i NTP 2025-2036 vil man m\u00e5tte se p\u00e5 midlertidige fremkommelighetstiltak som sikrer utbygging. 5. Byr\u00e5den forholder seg til at det er Vestland fylkeskommune som har kollektivansvaret i byen, og at de har skipet Bybanen Utbygging som skal gjennomf\u00f8re utbyggingen av bybanen. Det er Bergen kommune som avgj\u00f8r tras\u00e9sp\u00f8rsm\u00e5let for bybanen til \u00c5sane, og fylkeskommunen som skal bygge den. Vi er i kontinuerlig dialog med Vestland fylkeskommune, Bybanen utbygging og andre relevante akt\u00f8rer om b\u00e5de tunnelutredning, og hvordan byggingen kan best kan gjennomf\u00f8res. 6. Regjeringen har i sitt NTP-fremlegg sagt at bybanen til \u00c5sane f\u00e5r 70% statlig finansiering. Likevel er det som nevnt forbundet stor usikkerhet til endelig utfall av stortingsbehandlingen etter at regjeringen ikke lyktes med \u00e5 skaffe flertall for sitt fremlegg til NTP. Dersom finansiering sikres i NTP vil det beh\u00f8ves en tilleggsavtale med staten for \u00e5 f\u00e5 omsatt intensjonene i NTP til bindende f\u00f8ringer. Tunnelutredningen skal ferdigstilles i 2025 og tidslinjen avhenger sterkt av utfallet av Stortingsbehandlingen. Siden det er p\u00e5 det rene at regjeringens forslag ikke vil f\u00e5 flertall, vil vi ikke spekulere i noen tidslinje f\u00f8r etter behandlingen. Christine Kahrs \u2013 Byr\u00e5d for byutvikling Dokumentet er godkjent elektronisk. "
}