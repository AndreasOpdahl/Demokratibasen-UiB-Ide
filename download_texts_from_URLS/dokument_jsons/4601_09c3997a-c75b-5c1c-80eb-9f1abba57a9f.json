{
  "dokument_id": "09c3997a-c75b-5c1c-80eb-9f1abba57a9f",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l fra Anne-Margrete Bollmann (BL) om Forsvarets uttalelser om fremtidig plassering av godshavn - Utvalg for finans, kultur og n\u00e6ring - Innsendt: 17.2.2025",
  "url": "https://bergen.kommune.no/politikere-utvalg/api/fil/bk360/12171707/Svar-pa-skriftlig-sporsmal-fra-Anne-Margrete-Bollmann-BL-om-Forsvarets-uttalelser-om-fremtidig-plassering-av-godshavn-Utvalg-for-finans-kultur-og-naering-Innsendt-17-2-2025",
  "tekst": " BFIN - Seksjon for administrasjon Til Intern korrespondanse Bystyrets kontor V\u00e5r referanse: 2025/121684-4 Saksbehandler: Ingvild Kvilekval Fra Dato: 3. mars 2025 Byr\u00e5d for finans Svar p\u00e5 skriftlig sp\u00f8rsm\u00e5l fra Anne-Margrete Bollmann (BL) om Forsvarets uttalelser om fremtidig plassering av godshavn - Utvalg for finans, kultur og n\u00e6ring - Innsendt: 17.2.2025 I Bergensavisen den 06.02.24 kunne vi lese en artikkel med overskriften \u00abAnbefales \u00e5 droppe godshavn i \u00d8ygarden: \u2013 Forsvaret ga klar beskjed.\u00bb Det handler om plassering av godshavn for Bergensregionen i lys av planene for utbygging av Dokken. Bakgrunnen er at Plan- og bygningsetaten har utarbeidet et notat vedr\u00f8rende plassering av fasiliteter for godshavn i Bergensregionen. L\u00f8sningen som anbefales i notatet er en totrinns l\u00f8sning: \u2022 En midlertidig l\u00f8sning p\u00e5 Jekteviken \u2022 En lokasjon utenfor Bergen sentrum, uten brotilknytning og n\u00e6r hovedfartsleden. Hovedbegrunnelsen for anbefalingen er \u00abforsvarshensyn\u00bb. Dette er formidlet p\u00e5 f\u00f8lgende m\u00e5te i notatet (sitat): En godshavn p\u00e5 \u00c5gotnes vil imidlertid ikke im\u00f8tekomme beredskapsbehovet i Bergensomr\u00e5det, ganske enkelt fordi den vil ligge p\u00e5 en \u00f8y, med en s\u00e5rbar broforbindelse som raskt kan sl\u00e5s ut og effektivt hindre transport av utstyr og personell. For ikke \u00e5 \u00f8ke s\u00e5rbarheten, og opprettholde beredskapsmulighetene av forsvarshensyn, b\u00f8r en slik havn ligge p\u00e5 fastlandet n\u00e6r hovedfarleden i sj\u00f8. Det er oppsiktsvekkende at man i et internt notat i en av kommunene, utarbeidet av forvaltningen (Plan- og bygningsetaten), bruker Forsvarets behov som hovedgrunn til at man ikke kan plassere godshavn p\u00e5 \u00c5gotnes \u2013 eller andre steder med broforbindelse. Det er ogs\u00e5 oppsiktsvekkende dersom det er slik at representanter fra Forsvaret har formidlet slike \u00abkrav\u00bb til saksbehandlere i kommunen i lys av at dette handler om politiske sp\u00f8rsm\u00e5l med store \u00f8konomiske konsekvenser, samt sikkerhetspolitiske forhold som man m\u00e5 anta er sensitivt. Det er ogs\u00e5 grunn til \u00e5 stille sp\u00f8rsm\u00e5l ved om Forsvarets \u00abkrav\u00bb om at havner skal plasseres p\u00e5 steder uten broforbindelse, er et synspunkt som gjelder for alle havner i Norge Ettersom Forsvaret mange driftsenheter og avdelinger, er det viktig \u00e5 f\u00e5 vite hvilken instans i som har formidlet slike krav p\u00e5 vegne av Forsvaret. Sp\u00f8rsm\u00e5l til byr\u00e5den: \u2022 Hvilken instans eller etat i Forsvaret har uttalt det som er referert i notatet? \u2022 Hva slags dialog har v\u00e6rt f\u00f8rt med Forsvaret, og er det f\u00f8rt referat fra disse m\u00f8tene? \u2022 Har Forsvaret v\u00e6rt forespurt om eventuelle beredskapsmessige utfordringer ved \u00e5 plassere en godshavn tett p\u00e5 en flyplass med sivile og milit\u00e6re installasjoner? Svar fra byr\u00e5den: Sp\u00f8rsm\u00e5lene fra representanten Anne-Margrete Bollmann er knyttet til hvilken dialog som har v\u00e6rt med Forsvaret i utarbeidelsen av notatet fra Plan- og bygningsetaten (PBE), og det er derfor innhentet opplysninger fra Byr\u00e5dsavdeling for byutvikling (BBU) i sakens anledning. F\u00f8lgende tilbakemelding er mottatt fra PBE via BBU: \u00abGenerelt Havnens rolle som beredskap ved forvars- og helserelaterte hendelser er hjemlet i havne- og farvannsloven \u00a731 og definert av departementet. Med en nylig gjennomlevd pandemi og \u00f8kende uroligheter i Europa gj\u00f8r at det er naturlig \u00e5 se p\u00e5 hvilke forpliktelser Bergen Havn AS allerede har, og aktualiserer behovet for \u00e5 sikre areal. Det ble tatt utgangspunkt i et m\u00e5l om at nye havnel\u00f8sninger ikke skal bidra til \u00e5 svekke beredskapen eller muligheten til \u00e5 stille funksjonelle kaier og kaianlegg til disposisjon dersom behovet skulle oppst\u00e5. \u2022 Hvilken instans eller etat i Forsvaret har uttalt det som er referert i notatet? Det er Forsvarsbygg som har bidratt til arbeidet med havneutredningen p\u00e5 vegne av Forsvaret \u2022 Hva slags dialog har v\u00e6rt f\u00f8rt med Forsvaret, og er det f\u00f8rt referat fra disse m\u00f8tene? Det ble i samarbeid med Fylkesberedskapssjefen hos Statsforvalteren invitert til ett st\u00f8rre m\u00f8te 27. august 2024, der forsvarshensyn og beredskap knyttet til havneutredningen var tema. Inkludert m\u00f8tearrang\u00f8ren fra PBE var det ca 20 deltakere p\u00e5 m\u00f8tet, deriblant representanter fra Statsforvalteren, Forsvarsbygg, Haakonsvern, Heimevernet, Statens Vegvesen, Fylkeskommunen, Politiet, Kystverket, Bane Nor og Bergen Havn. Det ble skrevet referat fra m\u00f8tet, som er unntatt offentlighet i samsvar med \u00a721 i forvaltningslova (unntak av omsyn til nasjonale forsvars- og tryggingsinteresser) etter anmodning fra Statsforvalteren og Forsvarsbygg. Bergens Tidende v/ Anders Haga fikk etter en konkret foresp\u00f8rsel tilsendt en sladdet kopi 29.10.2024. \u2022 Har Forsvaret v\u00e6rt forespurt om eventuelle beredskapsmessige utfordringer ved \u00e5 plassere en godshavn tett p\u00e5 en flyplass med sivile og milit\u00e6re installasjoner? Havneutredningen, datert 17.desember 2024, var avgrenset til \u00e5 vurdere l\u00f8sninger innenfor det avgrensete geografiske omr\u00e5det Bergen sentrum. Forsvarsbygg er derfor ikke forespurt om eventuelle beredskapsmessige utfordringer ved \u00e5 plassere en godshavn tett p\u00e5 en flyplass med sivile og milit\u00e6re installasjoner som del av denne utredningen. PBE ser at dette vil v\u00e6re naturlig \u00e5 se n\u00e6rmere p\u00e5, jf havneutredningens anbefaling pkt 2) Det jobbes videre med \u00e5 se etter en lokalitet for en framtidig godshavn utenfor Bergen sentrum, uten brotilknytning og n\u00e6r hovedfarleden.\u00bb Byr\u00e5den har ikke ytterligere kommentarer til sp\u00f8rsm\u00e5lene enn det som fremkommer i svarene fra PBE. Charlotte Spurkeland \u2013 Fung. byr\u00e5d for finans Dokumentet er godkjent elektronisk. "
}