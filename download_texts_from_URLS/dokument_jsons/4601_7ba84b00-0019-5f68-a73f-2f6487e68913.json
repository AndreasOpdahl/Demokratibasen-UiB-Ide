{
  "dokument_id": "7ba84b00-0019-5f68-a73f-2f6487e68913",
  "doc_type": "case_attachment",
  "kommune": 4601,
  "tittel": "Krav om lovlighetskontroll av budsjettvedtak om Frisklivssentralen",
  "url": "https://bergen.kommune.no/politikere-utvalg/api/fil/bk360/11797573/Krav-om-lovlighetskontroll-av-budsjettvedtak-om-Frisklivssentralen",
  "tekst": "Til Bystyret i Bergen Krav om lovlighetskontroll av bystyrets vedtak 17.12.2024 i sak 496/24, Budsjett 2025, bevilgning til Frisklivssentralen Under henvisning til kommuneloven \u00a7 27-1 f\u00f8rste ledd framsetter undertegnede krav om lovlighetskontroll av vedtak 17. desember 2024 av bystyret i Bergen i sak 496/24 \"Byr\u00e5dets forslag til handlings- og \u00f8konomiplan for 2025 - 2028. Budsjett 2025 - Innstilling 1\". Kravet gjelder vedtaket om \u00e5 redusere budsjettet for 2025 til Frisklivssentralen med 4,2 millioner kroner. Byr\u00e5dets budsjettinnstilling 1 inneholdt et kutt p\u00e5 5,2 mill. kr som ble redusert til 4,2 mill. kr gjennom avtale med de tre partiene som har samarbeidsavtale med byr\u00e5det. Byr\u00e5dets forslag om budsjettkutt ble presentert slik i Innstilling 1, tjenesteomr\u00e5de 05A Forebyggende helsearbeid: \"Frisklivssentralen er en helsefremmende og forebyggende kommunal helsetjeneste for personer med sykdom, eller \u00f8kt risiko for sykdom, som trenger st\u00f8tte til \u00e5 endre levevaner og mestre helseutfordringer. Tilbudet brukes for \u00e5 begrense utvikling av sykdom og som behandlings- og/eller rehabiliteringsforl\u00f8p. Personer kan bli henvist av fastlege, annet helsepersonell og NAV, eller ta direkte kontakt med frisklivssentralen. Tjenester knyttet til forebyggende hjemmebes\u00f8k, kreftkoordinator og r\u00e5dgivning for h\u00f8rselshemmede og d\u00f8vblinde blir ikke ber\u00f8rt av reduksjonen. Den \u00f8konomiske situasjonen i Bergen kommune er utfordrende, og byr\u00e5det mener at aktiviteten i Frisklivssentralen kan reduseres uten at det f\u00e5r avgj\u00f8rende konsekvenser for den helsefremmende og forebyggende kommunale helsetjenesten. Byr\u00e5det foresl\u00e5r \u00e5 redusere aktiviteten i Frisklivssentralen som medf\u00f8rer et redusert budsjett p\u00e5 5,2 mill.\" Undertegnede bystyrerepresentanter ber om at dette vedtaket lovlighetskontrolleres under henvisning til kommuneloven \u00a7 27-3 f\u00f8rste ledd bokstav a, som gjelder \u00e5 ta stilling til om vedtaket har et lovlig innhold. Byr\u00e5dets kuttforslag var mer omfattende enn det byr\u00e5dets Innstilling 1 ga inntrykk av. Det dreide seg om nedleggelse av den egentlige Frisklivssentralen. Vi viser til vedlagte redegj\u00f8relse fra ass. kommuneoverlege Finn Markussen, som gir en gjennomg\u00e5else av omfanget av det foresl\u00e5tte kuttet p\u00e5 5,2 mill. kr. Som det framg\u00e5r der, dreier det seg om nedleggelse av basisteamet i Frisklivssentralen, som er den egentlige Frisklivssentralen som er opprettet med oppgaver som beskrevet i Veileder for kommunale frisklivssentraler. Ass. kommuneoverlege Markussen skriver: \"Basisteamet i Frisklivssentralen blir i s\u00e5 fall nedlagt. Dette er den opprinnelige frisklivssentralen, som ble etablert i 2012, med oppgaver som beskrevet i Veileder for kommunale frisklivsentraler. Dette er kort sagt \u2022 arbeid med livsstil og livsstilsendring for personer med eller med risiko for livsstilssykdom, samt \u2022 mestring av helseutfordringer De andre teamene i det som n\u00e5 kalles Frisklivssentralen, har andre oppgaver.\" Etter en redegj\u00f8relse for den omfattende virksomheten som de ansatte i Frisklivssentralen driver, skriver ass. kommuneoverlege Markussen: \"Det gj\u00f8res alts\u00e5 av kun 6 personer, som driver effektiv og kunnskapsbasert helsehjelp for kun 5 mill. Jeg synes det er meningsl\u00f8st \u00e5 legge ned denne tjenesten.\" Kuttet be alts\u00e5 redusert til 4,2 mill. kr i budsjettavtalen 11.12.2024 mellom byr\u00e5dspartiene og de tre samarbeidspartiene BL, INP og PP. Det foreligger oss bekjent ingen redegj\u00f8relse for hva man klarer \u00e5 redde for 1 mill. kr, som er 19 prosent av det opprinnelige driftsbudsjettet, men det kan neppe gjelde mer enn 1 av de 6 ansatte, med konsekvenser som n\u00f8dvendigvis vil bli sv\u00e6rt omfattende. Avslutningsvis vil vi vise til Helsedirektoratets \"Veileder for kommunale frisklivssentraler\" (IS-1896) oppdatert 02/2022. Den innledes med helsedirekt\u00f8rens forord, som begynner slik: \"Kommunene er if\u00f8lge helse- og omsorgstjenesteloven p\u00e5lagt \u00e5 tilby helsefremmende og forebyggende tjenester til befolkningen. Frisklivssentralen er en anbefalt m\u00e5te \u00e5 organisere slike tjenester p\u00e5 og en del av kommunens samlede helse- og omsorgstjenester. Denne veilederen beskriver anbefalinger for hvordan en frisklivssentral b\u00f8r etableres og driftes. Ved \u00e5 fremme helse og forebygge sykdom skapes livskvalitet, god helse og gode liv. Frisklivssentralenes tilbud er viktig for den enkelte bruker, s\u00e5 vel som for kommunen og storsamfunnet for \u00f8vrig. Samtidig er \u00e5 fremme helse og forebygge sykdom god samfunns\u00f8konomi.\" Vi viser ogs\u00e5 til Helsedirektoratets folder \"Frisklivssentralen \u2013 en kommunal helsetjeneste. Informasjon til politikere og kommunale ledere\" (IS-0615), utgitt 2017. Der st\u00e5r det: \"Alle kommuner skal ha tilbud om forebyggende helsetjenester til innbyggerne. Helsedirektoratet anbefaler frisklivssentraler som en m\u00e5te \u00e5 organisere slike tjenester p\u00e5.\" Det er ikke lovp\u00e5lagt \u00e5 ha en frisklivssentral. Men det er lovp\u00e5lagt \u00e5 tilby helsefremmende og forebyggende helsetjenester til innbyggerne, og frisklivssentralen er Helsedirektoratets anbefalte m\u00e5te \u00e5 organisere slike tjenester p\u00e5. Det er den m\u00e5ten Bergen kommune har valgt, og en de facto nedleggelse betyr dermed at Bergen kommune ikke er i stand til \u00e5 ivareta dette p\u00e5legget i loven p\u00e5 en tilfredsstillende m\u00e5te. P\u00e5 den bakgrunnen ber vi statsforvalteren om \u00e5 kontrollere lovligheten av bystyrets budsjettvedtak p\u00e5 dette punktet. Bergen, 7. januar 2025 Mailiss Solheim-\u00c5kerblom Diane Berbain R\u00f8dt Sosialistisk Venstreparti Torstein Dahle Ann Kristin Ramstr\u00f8m R\u00f8dt Sosialistisk Venstreparti Vedlegg: Finn Markussen: Noen ord om Frisklivssentralen, som er foresl\u00e5tt nedlagt VEDLEGG Noen ord om Frisklivssentralen, som er foresl\u00e5tt nedlagt (Finn Markussen) Jeg ser behov for \u00e5 gi litt informasjon om Frisklivssentralen og Sterk og st\u00f8dig, siden disse n\u00e5 st\u00e5r p\u00e5 kuttlista i budsjett 2025. Et av kuttene er alts\u00e5 Frisklivssentralen, der det er foresl\u00e5tt \u00e5 kutte 6 \u00e5rsverk, knyttet til \u00abbasisteamet\u00bb og Sterk og St\u00f8dig, slik jeg forst\u00e5r budsjettet. (Det er mulig Sterk og St\u00f8dig ikke omfattes av kuttforslaget). Basisteamet i Frisklivssentralen blir i s\u00e5 fall nedlagt. Dette er den opprinnelige frisklivssentralen, som ble etablert i 2012, med oppgaver som beskrevet i Veileder for kommunale frisklivsentraler. Dette er kort sagt \u2022 arbeid med livsstil og livsstilsendring for personer med eller med risiko for livsstilssykdom, samt \u2022 mestring av helseutfordringer De andre teamene i det som n\u00e5 kalles Frisklivssentralen, har andre oppgaver. Kommunene er if\u00f8lge helse- og omsorgstjenesteloven p\u00e5lagt \u00e5 tilby helsefremmende og forebyggende tjenester til befolkningen, og Frisklivssentralen er en anbefalt m\u00e5te \u00e5 organisere slike tjenester p\u00e5, fra sentrale helsemyndigheter. Oppgavene Frisklivssentralene gj\u00f8r, er alts\u00e5 p\u00e5lagt i lov. Denne forst\u00e5elsen formidles av b\u00e5de Helsedirektoratet og Statsforvalter. Den typiske deltaker ved Frisklivssentraler har sammensatte helseproblemer, fysisk og psykisk, og har lavere livskvalitet enn befolkningen ellers (Helsedirektoratet og egne erfaringer). Det er alts\u00e5 ikke snakk om s\u00e5 mange friske mennesker. S\u00e5 litt kort om tjenestene som foresl\u00e5s nedlagt. \u2022 Ca 500 eldre trener ukentlig p\u00e5 Sterk og st\u00f8dig . Tidligere i \u00e5r100 p\u00e5 venteliste, kjenner ikke status n\u00e5. Det er mange historier om folk som klarer \u00e5 forbedre og bevare funksjonsevne p\u00e5 denne m\u00e5ten. I tillegg er det et sosialt treffpunkt for mange. 80 % driver ikke annen trening, og 50 % deltar heller ikke i annen sosial aktivitet. Over 90 % opplever bedre funksjon, har det bedre fysisk og psykisk, og mener treningen hjelper dem med \u00e5 klare \u00e5 gj\u00f8re ting som er viktig for dem. (egen kartlegging). Dette tilbudet har g\u00e5tt i ca. 12 \u00e5r i Bergen. Opplegget er utviklet nasjonalt. \u2022 250-300 , stort sett eldre, trener i tillegg utend\u00f8rs i alle bydeler, i Finn Formen med Friskliv. Ogs\u00e5 her gode tilbakemeldinger om effekt p\u00e5 funksjon, helse og livskvalitet. Dette tilbudet startet opp under pandemien 2020. De fleste har deltatt lenge, men det kommer stadig nye til. Deler av tilbudet er etablert i samarbeid med Omr\u00e5desatsingen, pr i dag i Olsvik og Solheim, som del av kommunens tilbud i omr\u00e5der med levek\u00e5rsutfordringer . Tidligere har det i tillegg v\u00e6rt treningsgrupper Vadmyra (Loddefjord levek\u00e5rssone) og indre Laksev\u00e5g, i samarbeid med Omr\u00e5desatsingen der, i Laksev\u00e5g ogs\u00e5 samarbeid med Frivilligsentralen og et lokalt legesenter. Treningen i \u00c5sane er etablert i samarbeid med Frivilligsentralen der, men drives av Frisklivssentralen. Oppstarten skjedde i samarbeid med legesenter i Laksev\u00e5g, som oppf\u00f8lging av deres pasienter, men ble senere endret til \u00e5 bli et \u00e5pent tilbud for alle. Tilbudet i Vadmyra og Laksev\u00e5g er avsluttet p\u00e5 grunn av mangel p\u00e5 kapasitet, men blir ofte etterspurt. If\u00f8lge Helsedirektoratets kalkulator for effekt av trening, kan man ansl\u00e5 at effekten for disse ca. 750 eldre med \u00e5 g\u00e5 fra fysisk inaktivitet til noe aktivitet, \u00e5 v\u00e6re totalt 4500 friske og funksjonsfriske leve\u00e5r (6 friske leve\u00e5r pr person) og 2250 ekstra leve\u00e5r (3 pr person, dvs. en betydelig effekt. Man kan anta at dette f\u00f8rer til klar utsettelse av hjelpebehov. \u2022 I tillegg har vi treningsgrupper og andre tilbud for kreftpasienter, som del av Pakkeforl\u00f8p hjem for kreftpasienter. Treningstilbudet og deler av andre deler av Pakkeforl\u00f8pet driftes av \u00abbasisteamet\u00bb, som n\u00e5 skal legges ned. Pakkeforl\u00f8pet pr. person inneb\u00e6rer kartlegging av personer etter kreftbehandling mht. behov for tilbud i kommunen, der tilbudet i stor grad er de tilbudene \u00abbasisteamet\u00bb i dag driver. Andre tilbud som ryker med: \u2022 De siste \u00e5rene har vi hatt mange kurs, anbefalt av Helsedirektoratet, innen psykisk helse for ungdom i videreg\u00e5ende skole og l\u00e6rlinger, samt l\u00e6rere, med hundrevis av deltakere \u00e5rlig, b\u00e5de fysisk og digitalt. Dette i samarbeid med Fylkeskommunen. Tiltaket ble presentert p\u00e5 nasjonal folkehelsekonferanse i 2023. \u2022 Vi har i 12-13 \u00e5r hatt kurs i mestring av belastninger (KIB), et omfattende kognitivt kurs (stress, angst, depresjon), der brukerne kommer etter blant annet henvisninger og anbefalinger fra fastlegene og psykiske helsetjenester- og med gode resultater. Kurset er kunnskapsbasert og utarbeidet for Frisklivsentraler, og effektivt for \u00e5 l\u00e6re \u00e5 mestre belastninger p\u00e5 en bedre m\u00e5te, og p\u00e5 den m\u00e5ten f\u00e5 bedre funksjon, mindre stress og nedstemthet og f\u00f8lger av dette. \u2022 Vi har i 7-8 \u00e5r hatt s\u00f8vnkurs flere ganger i \u00e5ret, fysisk og digitalt, som fastleger henviser til eller anbefaler. Ogs\u00e5 dette et kunnskapsbasert kurs, utarbeidet nasjonalt for frisklivssentraler, der de fleste f\u00e5r bedre s\u00f8vn uten medisiner. Det er for det meste folk litt opp i \u00e5rene som deltar. Pr 7.11 er 120 p\u00e5meldt neste kurs som starter senere i november. \u2022 Kurs i hverdagsglede er utviklet av R\u00e5det for psykisk helse, og har vist seg effektivt i forhold til b\u00e5de livskvalitet, egenvurdert helse og sykefrav\u00e6r. Frisklivssentralen har bidratt med kandidater til forskning ved Helsedirektoratet, Det holdes jevnlige kurs. \u2022 Frisklivssentralen har kommunens eneste ern\u00e6ringsfysiolog (s\u00e5 vidt jeg vet) som jobber med enkeltpersoner. B\u00e5de veiledning, kurs og praktisk matlaging, der brukerne er b\u00e5de personer med livsstilsykdom og andre med behov for veiledning. P\u00e5 blokka n\u00e5 st\u00e5r etablering av tilbud til personer med overspisingslidelse, med opplegg utarbeidet for frisklivssentraler. Tiltak for denne m\u00e5lgruppen er omtalt i kommunens plan for psykisk helse, men er ikke materialisert i noe konkret f\u00f8r n\u00e5. Det er sm\u00e5tt med andre tilbud til denne m\u00e5lgruppen. Hun har pr\u00f8vd en modell med kostholdskurs for diabetikere p\u00e5 et legekontor flere ganger. Dette har v\u00e6rt vellykket, men er ikke videref\u00f8rt p\u00e5 grunn av mangel p\u00e5 kapasitet. N\u00e5 i \u00e5r er holdt fagsamlinger for ansatte i SFO og barnehager, med stor oppslutning. \u2022 Fortsatt er det mange som r\u00f8yker, og som tar kontakt for \u00e5 f\u00e5 hjelp til \u00e5 slutte. Fastleger anbefaler her Frisklivssentralen. Erfaringer fra kursene er at de fleste slutter \u00e5 r\u00f8yke. Her er kursene n\u00e5 kun digitale. Ogs\u00e5 her er folk litt oppi \u00e5rene, siden det er de som n\u00e5 r\u00f8yker. \u2022 Av andre tiltak p\u00e5 blokka n\u00e5 nevner jeg samarbeid med NAV Arbeidslivssenter om tilbud til virksomheter med h\u00f8yt sykefrav\u00e6r. Det er blant annet bedt om at vi skal holde s\u00f8vnkurs for ansatte ved et av sykehjemmene. De \u00f8nsker generelt samarbeid, under paraplyen Helse i Arbeid, og p\u00e5 tankestadiet/planstadiet tenkt koblet p\u00e5 kommunens Strategi for rehabilitering og Kraftsenter for rehabilitering i kommunen. \u2022 Det har v\u00e6rt et mange\u00e5rig samarbeid med UiB/medisinerutdanningen om valgfaget Aktivitet og kost er medisin. Studentene er da p\u00e5 Frisklivssentralen og pr\u00f8ver seg p\u00e5 pasienter rekruttert derfra, med sammensatte utfordringer. Fokus skal da v\u00e6re \u00e5 utforske p\u00e5 hviken m\u00e5te fysisk aktivitet og kosthold kan v\u00e6re en del av den oppf\u00f8lgingen de som leger vil anbefale og \" forskrive\". S\u00e5 vidt jeg vet, er det bare Bergen som har dette opplegget. Jeg synes det er et fors\u00f8mt tema i utdanningen, og prisverdig at vi har det i Bergen. Desto mer meningsl\u00f8st om det skal forsvinne. Det er selvsagt Thomas Mildestvedt som er med fra UiB. \u2022 Det har ogs\u00e5 v\u00e6rt en ogs\u00e5 mange\u00e5rig deltakelse i programmet Brannsjansen. Brannsjansen er et arbeidstreningsprogram for unge i alderen 18 - 30 \u00e5r der fast arbeid eller utdanning er m\u00e5let. Deltakerne i programmet henvises fra NAV og deltar i et program der karrierekartlegging, karriereveiledning, livsmestringskurs, aktivisering og arbeidstrening inng\u00e5r. Frisklivssentralen inng\u00e5r med livsmestringskurs. Tiltaket organiseres av Etat for sosiale tjenester. Jeg vurderer dette som b\u00e5de nyttig og n\u00f8dvendig, og viktig i arbeidet med \u00e5 forhindre varig utenforskap i forhold til arbeidslivet. Frisklivssentralen har ogs\u00e5 jevnlig samarbeid med NAV om andre grupper, som innvandrere. S\u00f8rgelig hvis dette samarbeidet skal opph\u00f8re \u2022 I tillegg har de status som Utviklingssentral for Vestland fylke, dvs har oppdrag fra Helsedirektoratet om \u00e5 bist\u00e5 Frisklivssentralene i fylket, sammen med Helsedirektoratet og Fylkeskommunen, og \u00e5 drive utviklingsarbeid, blant annet med utvikling av digitale kurs. \u2022 Frisklivssentralen driver ogs\u00e5 andre aktiviteter, som kurs for andre kommunale enheter, foredrag, helseopplysing mm, alts\u00e5 med sm\u00e5 ressurser. Det er holdt tallrike foredrag i pensjonistforeninger under tema Hva man kan gj\u00f8re for sin egen helse. Dette skjer ogs\u00e5 i h\u00f8st. I tillegg til pensjonistforeninger er holdt foredrag i mange andre tilsvarende foredrag p\u00e5 andre arenaer, der man blir invitert. \u2022 P\u00e5 oppdrag av Enhet for aktivitet og mestring er laget 2 halvtimes treningsvideoer, i samarbeid med Redaksjonen, for hjemmeboende eldre. En vanlig treningsvideo og en om yoga. Disse er s\u00e5 vidt jeg forst\u00e5r, mye brukt, og var i fjor en av de mest sette videoene fra Bergen kommune. Den bidrar til b\u00e5de forebygging, helsefremming, mestring, og helsekompetanse. Og er etter mitt skj\u00f8nn et viktig bidrag i \u00e5 m\u00f8te eldreb\u00f8lgen, styrke psykisk helse b\u00e5de hos unge og voksne (ikke behandle), medikamentfri behandling sv s\u00f8vnvansker, bidra til gode forl\u00f8p for kreftpasienter etter endt behandling, utjevne sosiale helseforskjeller (sammen med Omr\u00e5desatsingen), og drive sekund\u00e6rforebygging ved ikke-smittsom sykdom. De er et godt supplement og samarbeidspartner for b\u00e5de fastlegene, NAV, Omr\u00e5desatsing, dels ogs\u00e5 Frivilligsentraler, dels ogs\u00e5 spesialisthelsetjenesten inklusive DPSene, og en samarbeidspartner i kommunens befolkningsrettede folkehelsearbeid. I flere sammenhenger har ogs\u00e5 blitt brukt til kompetanseheving i andre kommunale tjenester, i de siste \u00e5rene f\u00f8rst og fremst NAV. I tidligere \u00e5r ogs\u00e5 Tjenester til utviklingshemmede og avd. psykisk helse. Det gj\u00f8res alts\u00e5 av kun 6 personer, som driver effektiv og kunnskapsbasert helsehjelp for kun 5 mill. Jeg synes det er meningsl\u00f8st \u00e5 legge ned denne tjenesten. 235 kommuner i Norge har frisklivssentral, blant annet alle de store kommunene. Bergen blir i s\u00e5 fall den eneste av store kommuner som ikke har frisklivssentral. "
}