{
  "dokument_id": "eaa0e144-c6e2-5ab8-b163-d24dab1fa2d0",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Mikkel Gr\u00fcner (SV) og Katrine Berg N\u00f8dtvedt (MDG) om en storsatsing p\u00e5 fritidsklubber",
  "url": "https://bergen.kommune.no/politikere-utvalg/api/fil/bk360/10129677/Svar-pa-representantforslag-fra-Mikkel-Gr-ner-SV-og-Katrine-Berg-Nodtvedt-MDG-om-en-storsatsing-pa-fritidsklubber",
  "tekst": " BNKI - stab Til Intern korrespondanse Bystyrets kontor V\u00e5r referanse: 2024/42962-6 Saksbehandler: Gerd Nilsen Fra Dato: 7. august 2024 Byr\u00e5d for n\u00e6ring, kultur og idrett Svar p\u00e5 representantforslag fra Mikkel Gr\u00fcner (SV) og Katrine Berg N\u00f8dtvedt (MDG) om en storsatsing p\u00e5 fritidsklubber Forretningsutvalget har i m\u00f8te 19.03.2024 i sak 105/24 fattet f\u00f8lgende vedtak: 1. Representantforslag fra Mikkel Gr\u00fcner (SV) og Katrine Berg N\u00f8dtvedt (MDG) om en storsatsing p\u00e5 fritidsklubber, oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 4.9.24. 3. Utvalg for barnehage, skole og idrett avgir innstilling i saken. Representantene Mikkel Gr\u00fcner og Katrine Berg N\u00f8dtvedt har fremmet f\u00f8lgende representantforslag: Gode m\u00f8teplasser er essensielt for et godt oppvekstmilj\u00f8. Dessverre er det mange omr\u00e5der i Bergen der den sosiale infrastrukturen mangler, og et eksempel p\u00e5 dette er den store underdekningen av kommunale fritidsklubber. Barn og unges rett til lek, fritid og kulturopplevelser er lovfestet gjennom Kulturloven og FNs barnekonvensjon. Fritidsklubber spiller en viktig rolle i \u00e5 oppfylle disse rettighetene. Dagens fritidsklubber er mer enn bare et sted \u00e5 v\u00e6re. Fritidsklubber tilbyr et bredt spekter av aktiviteter, fra musikk og dans til teater, kunst og h\u00e5ndverk. Dette gir ungdom muligheten til \u00e5 utforske ulike kreative utrykk og finne sin lidenskap. Kompetente ansatte i fritidsklubber veileder og st\u00f8tter ungdom i deres kreative prosjekter. De kan ogs\u00e5 bidra til \u00e5 knytte kontakter med lokale kunstnere og kulturarbeidere. Fritidsklubber er en del av lokalsamfunnets kulturliv. De bidrar til \u00e5 forme identiteten til bydelen eller kommunen gjennom ungdommens kreative aktiviteter og utrykk. En m\u00f8teplass der trygge og kompetente voksne er til stede kan bety mye for ungdommer som st\u00e5r i en vanskelig livssituasjon eller sliter med psykiske plager. Ansatte p\u00e5 ungdomsklubber f\u00e5r en mulighet til \u00e5 komme i kontakt med ungdommer som ikke opps\u00f8ker hjelpeapparatet, og kan v\u00e6re et viktig bindeledd inn mot skole, skolehelsetjeneste og barnevernstjenesten. Derfor er fritidsklubbene viktige for \u00e5 forebygge utenforskap, mobbing, rasisme, rus, og psykisk uhelse. Kompetente ansatte og tilstrekkelig bemanning er avgj\u00f8rende for effektiv forebygging. Ansatte i fritidsklubber bygger relasjoner til ungdom over tid. Kontinuitet og stabilitet er viktig, spesielt for s\u00e5rbare ungdommer. Ikke minst er fritidsklubber viktige arenaer for mestring og fellesskap, som ikke bare er viktig for \u00e5 forebygge problemer, men for \u00e5 fremme livskvalitet for alle ungdommer. Bergen har i dag 16 kommunale ungdomsklubber, og kommunen sk\u00e5rer lavt sammenlignet med de andre storbyene i Norge n\u00e5r det kommer til antall \u00e5rsverk ansatt i fritidsklubber for barn og unge, og penger brukt p\u00e5 aktivitetstilbud for barn og unge (kilde: kommunens KOSTRA-tall). I \u00c5sane, Fyllingsdalen og \u00c5rstad bydeler, som alle har mellom 30 og 40 000 innbyggere, er det kun \u00e9n kommunal ungdomsklubb hver! Samtidig ser man utfordringer knyttet til rus og kriminalitet i deler av ungdomsmilj\u00f8et i Fana og Ytrebygda, og mange etterlyser flere tilbud ogs\u00e5 her. Forslag til vedtak: 1. Bystyret ber byr\u00e5det opprette nye kommunale fritidsklubber for ungdom slik at hver skolekrets har minst ett tilbud innen 2026. 2. Bystyret ber byr\u00e5det styrke kommunens fritidsklubber (inkludert ungdomshuset i sentrum) med \u00f8kt bemanning, lengre \u00e5pningstider og flere ressurser til \u00e5 sikre et mangfoldig aktivitetstilbud p\u00e5 ungdommenes premisser. 3. Bystyret ber byr\u00e5det \u00f8ke tilskuddene til fritidsklubber og ungdomshus i frivillig regi. 4. Bystyret ber byr\u00e5det sikre at ansatte i kommunens fritidsklubber blir involvert i tverrfaglig samarbeid om ungdom, for eksempel SLT-samarbeidet. Byr\u00e5dets vurdering av representantforslaget: Bergen kommune har i dag mange fritidsklubber for ungdom, og den 15., Gimle UNG, ble \u00e5pnet av byr\u00e5d Reidar Digranes i februar i \u00e5r. Det finnes per dags dato kommunalt drevne fritidsklubber for ungdom i alle byens bydeler. Det er 24 ungdomsskoler, eller skolekretser for ungdomstrinnet, i Bergen kommune. P\u00e5 kommunens fritidsklubber kan de som er i m\u00e5lgruppen m\u00f8te venner, spille spill, game og drive med musikk, dans og kreative prosjekter. De voksne klubblederne legger til rette for aktiviteter ut fra ungdommenes egne \u00f8nsker og initiativ. Tjenesten driftes av Kulturetaten. Ungdomsklubbene fungerer som et fint virkemiddel for \u00e5 motvirke utenforskap, en trygg m\u00f8teplass med tilstedev\u00e6rende og kompetente voksne, og en arena hvor skapergleden kan vokse. En gjennomgang fra 2023 viser at hver fritidsklubb i snitt benyttes av 13 bes\u00f8kende hver gang. Kapasiteten er veldig ulik fra sted til sted. Av ulike \u00e5rsaker er Fana, \u00c5sane, Fyllingsdalen og \u00c5rstad bydeler med st\u00f8rre behov for fritidsklubber. Fritidsklubbene er bare ett av flere av kommunens tilbud til barn og ungdom som bidrar til \u00e5 oppfylle barn og unges rett til lek, fritid og kulturopplevelser. Per innbyggertall kan det se ut til at det er f\u00e5 kommunale fritidsklubber for ungdom i Bergen. Samtidig har Bergen et rikt frivillig kulturliv, og det finnes mange fritidsklubber i regi av frivillige organisasjoner, menigheter og trossamfunn. Mange av disse mottar ogs\u00e5 tilskudd fra Bergen kommune. Disse har noe spredning i bydeler, flere har bydekkende tilbud, mens det er en overvekt i fysisk plassering Bergenhus/\u00c5rstad. Det er en \u00f8kende tendens til rus og kriminalitet blant ungdom i Bergen. Hensikten med fritidsklubbene s\u00e5 langt har v\u00e6rt \u00e5 skape trygge og sosiale m\u00f8teplasser hvor ungdom kan treffes og drive med hyggelige aktiviteter og kreative prosjekter med kompetente voksne tilstede. I tillegg til faglig kompetanse innen kunst og kultur innehar klubblederne en genuin interesse for \u00e5 arbeide med ungdom, de er engasjert i ungdomskultur, har gode kommunikasjonsevner, er gode motivatorer og har gode samarbeidsevner. Ansatte i kommunens fritidsklubber har sm\u00e5 stillinger (mellom 10 \u2013 20 % stillinger) som inneb\u00e6rer at det blir vanskelig \u00e5 innpasse dem i tverrfaglige samarbeid. Det er derimot flere ansatte i Kulturetaten som jobber med m\u00e5lgruppen ungdom som er involvert i tverrfaglig samarbeid, og som deltar p\u00e5 alle SLT-samarbeidsm\u00f8ter. Klubbledere har mottatt kurs i h\u00e5ndtering av vold og trusler, men det rapporteres at det er lite problematikk med rus eller kriminalitet i klubbene. Byr\u00e5dets konklusjon: Byr\u00e5det vurderer at det p\u00e5 n\u00e5v\u00e6rende tidspunkt ikke skal opprettes tilbud om kommunal fritidsklubb for ungdom i hver enkelte skolekrets, og viser til at man i dag har et kommunalt fritidsklubbtilbud i alle bydelene. Det er viktig \u00e5 understreke at Bergen har et rikt og mangfoldig tilbud av organisert idrett, kor, korps og andre kulturtiltak som sikrer et helhetlig aktivitetstilbud for barn og unge i kommunen, og at ungdomsklubber ikke er det eneste tiltaket som forebygger kriminalitet og fremmer livskvalitet. Interne unders\u00f8kelser viser at det er noe samhandling med fritidsklubber i frivillig regi, men ogs\u00e5 at det her ligger et potensiale for enda st\u00f8rre grad av koordinering, som kan styrke fritidsklubbtilbudet i bydelene. En eventuell storsatsing p\u00e5 kommunale fritidsklubber for ungdom vil m\u00e5tte vurderes opp mot det totale tilbudet til m\u00e5lgruppen i hver bydel eller skolekrets, og ogs\u00e5 en styrking eller endring av andre eksisterende tilbud til m\u00e5lgruppen kan ses p\u00e5 i sammenheng med frivillige, kommersielle og offentlige tilbud. Byr\u00e5det \u00f8nsker \u00e5 videreutvikle det gode samarbeid med frivillige organisasjoner gjennom tilskuddsordninger og god dialog med akt\u00f8rer som er aktuelle for \u00e5 ivareta varierte tilbud for byens unge. Eventuelle endringer i tilskuddsrammer til fritidsklubber for ungdom initiert av frivilligheten, m\u00e5 vurderes i forbindelse med det helhetlige budsjettarbeidet. Christine B. Meyer - Byr\u00e5dsleder Reidar Digranes - Byr\u00e5d for n\u00e6ring, kultur og idrett Dokumentet er godkjent elektronisk. "
}