{
  "dokument_id": "4c7d1eca-2c75-5878-81ec-69e9ea5c877f",
  "doc_type": "case_presentation",
  "kommune": 5501,
  "tittel": "Opprettelse av samisk ungdomstrinn ",
  "url": "https://innsyn.tromso.kommune.no/application/getMoteDokument?dokid=2001673441",
  "tekst": "Arkivsaksnr. 24/05857-1 Saksbehandler Marit Stensen Saksgang M\u00f8tedato Oppvekst- og utdanningsutvalget 05.04.2024 Opprettelse av samisk ungdomstrinn Kommunedirekt\u00f8rens innstilling til vedtak: 1.) Troms\u00f8 kommune oppretter h\u00f8sten 2024 en samiskklasse p\u00e5 8. \u2013 10. trinn for oppl\u00e6ring p\u00e5 samisk ved Gr\u00f8nn\u00e5sen ungdomsskole. 2.) Vedtakspunkt 7 i sak 171/18 \u00abRegulering av kretsgrenser for Troms\u00f8skolene\u00bb oppheves fra skolestart h\u00f8st 2025. Mari Enoksen Hult Kari Henriksen Konst. kommunedirekt\u00f8r Avdelingsdirekt\u00f8r for oppvekst, utdanning og kultur 1 Hva saken gjelder I et vedtak i Kommunestyret i sak 171/18 \u00abRegulering av skolekretsgrenser for skolene i Troms\u00f8 kommune\u00bb ble f\u00f8lgende vedtatt: Utdanning- og oppvekstkomit\u00e9en ber om en sak som vurderer mulighetene for \u00e5 etablere samisk klasse for ungdomsskolen. Det ble ogs\u00e5 vedtatt i punkt 7. at: Samisk klasse fra Prestvannet flyttes som helhet til Sommerlyst. Med den bakgrunn ble det skrevet en politisk sak med tanke p\u00e5 \u00e5 etablere en samisk klasse for ungdomsskolen. Oppvekst- og utdanningsutvalget behandlet saken i m\u00f8te 20.08.2021 i sak 22/21. Der ble det vedtatt at \u00abTroms\u00f8 kommune oppretter fra skolestart h\u00f8sten 2022 et samisk oppl\u00e6ringstilbud ved Gr\u00f8nn\u00e5sen ungdomsskole p\u00e5 samisk i to fag, hvis minst tre elever \u00f8nsker oppl\u00e6ringen. Forslaget er en pilot for tentativ opprettelse av en samisk klasse ved Gr\u00f8nn\u00e5sen skole innen 2024\u00bb. Det ble videre bestemt at \u00abDen samiske klassen etableres hvis 6 elever eller flere \u00f8nsker tilbudet, og opprettholdes gjennom elevenes hele utdanningsl\u00f8p uavhengig av frafall av elever der antallet blir lavere enn 6 stykker\u00bb. Vedtaket peker videre p\u00e5 at \u00abElevene som starter i dette tilbudet vil f\u00f8lge et oppl\u00e6ringsl\u00f8p i og p\u00e5 samisk, i en aldersblandet klasse fra 8. \u2013 10. trinn. Den samiske klassen vil i f\u00f8rste omgang v\u00e6re for elever som har samisk 1. De fleste av disse elevene har g\u00e5tt i den samiske klassen ved Prestvannet barneskole. Elever som kommer til og \u00f8nsker sitt oppl\u00e6ringstilbud p\u00e5 samisk ved Gr\u00f8nn\u00e5sen ungdomsskole kan f\u00e5 dette s\u00e5 lenge de oppfyller vilk\u00e5rene for \u00e5 kunne f\u00f8lge ei oppl\u00e6ring i/p\u00e5 samisk.\u00bb Det ble ogs\u00e5 bestemt i sak 22/21 at samisk ungdomstrinn skal ha 2 \u00e5rsverk med oppl\u00e6ringskompetanse samt 20 % faglederressurs. Elevene vil f\u00f8lge Kunnskapsl\u00f8ftet Samisk. Tofagsmodellen i samisk er allerede opprettet fra h\u00f8st -22, s\u00e5 denne politiske saken gjelder en plan for organisering av en samisk klasse ved Gr\u00f8nn\u00e5sen skole fra h\u00f8st 2024. Selve opprettelsen av en samiskklasse er allerede vedtatt i sak 22/21. Saksutredning De tre mest utbredte samiske spr\u00e5kene i Norge er nordsamisk, lulesamisk og s\u00f8rsamisk. Sameloven \u00a71-5 sl\u00e5r fast at samisk og norsk er likeverdige spr\u00e5k. Faktum er likevel at daglig bruk av de samiske spr\u00e5k er i tilbakegang i et langsiktig perspektiv.1 Det er fortsatt store utfordringer knyttet til \u00e5 bevare og utvikle samisk som levende bruks- og samhandlingsspr\u00e5k, ogs\u00e5 i framtiden. Oppl\u00e6ring i samisk skal bidra til at barn og unge kan innlemmes i samisk kultur og samfunnsliv, og hvor kulturforst\u00e5else, kommunikasjon, danning og identitetsutvikling blir sentrale elementer i oppl\u00e6ringen. Med m\u00e5l om \u00e5 styrke oppl\u00e6ringen i samisk spr\u00e5k og kultur i Troms\u00f8skolen og \u00f8ke andelen av elever med samisk spr\u00e5koppl\u00e6ring, m\u00e5 god tilrettelegging sikres. \u00c5 etablere et helhetlig oppl\u00e6ringstilbud p\u00e5 nordsamisk fra 1. \u2013 10. trinn vil bidra til at grunnskoleelever i Troms\u00f8 tilegner seg grunnleggende kunnskaper om samiske samfunnsforhold, spr\u00e5k og kultur i tr\u00e5d med gjeldende l\u00e6replanverk og lokale forhold i kunnskapsl\u00f8ftet samisk. Dette vil igjen v\u00e6re et sv\u00e6rt viktig bidrag til at samisk spr\u00e5k har tilstrekkelige aktive spr\u00e5kbrukere. En slik oppretting av samisk ungdomstrinn vil ikke ta bort andre elevers rettigheter til \u00e5 f\u00e5 oppl\u00e6ring i samisk p\u00e5 andre skoler.2 Oppl\u00e6ring i samisk som f\u00f8rstespr\u00e5k og andrespr\u00e5k vil m\u00e5tte fortsette p\u00e5 elevenes n\u00e6rskoler etter dagens ordning hvis elevene \u00f8nsker et slikt tilbud. Jf. oppl\u00e6ringsloven \u00a7 6-2 tredje ledd kan kommunen vedta \u00e5 legge oppl\u00e6ring i og p\u00e5 samisk til en skole. Elever med tilh\u00f8righet til andre skolen som benytter seg av et slikt tilbud vil da samles p\u00e5 den skole der klassen plasseres. For en ytterligere begrunnelse av hvorfor et gjennomg\u00e5ende oppl\u00e6ringstilbud 1.-10. er viktig for samisk spr\u00e5k vises det til sak 22/21. Der er det ogs\u00e5 i samme sak allerede vedtatt av kommunestyret at et tilbud om samisk klasse skal lokaliseres p\u00e5 Gr\u00f8nn\u00e5sen, men denne saken omhandler en n\u00e6rmere beskrivelse av organiseringen av en samisk ungdomsskoleklasse p\u00e5 Gr\u00f8nn\u00e5sen skole h\u00f8st 2024. 1 Regjeringen.no \u2013 Kommunal- og moderniseringsdepartementet, fakta om samisk spr\u00e5k. 2 Lov om grunnskolen og den vidareg\u00e5ande oppl\u00e6ringa, \u00a7 6-2 andre ledd Samisk oppl\u00e6ring i grunnskolen 2 Definisjon same i oppl\u00e6rings\u00f8yemed En same defineres som en som kan skrives inn i samemanntallet (sameloven \u00a7 2-6) og barn av dem som kan skrives inn jf. oppl\u00e6ringsloven \u00a7 6-1. Begrepet samisk er slik det er benyttet i oppl\u00e6ringsloven kapittel 6 en samlebetegnelse for alle de tre samiske spr\u00e5kene; nord-, s\u00f8r- eller lulesamisk. M\u00e5lgruppe for samisk ungdomstrinn Samisk ungdomstrinn har elever med samisk 1 som m\u00e5lgruppe, og elever med samisk 2 som behersker samisk skriftlig og muntlig p\u00e5 et niv\u00e5 som er tilstrekkelig for \u00e5 kunne f\u00f8lge oppl\u00e6ring p\u00e5 samisk p\u00e5 ungdomstrinnet. Dersom samisk 2- elever skal begynne skal dette skje i samr\u00e5d med aktuell samisk l\u00e6rer som gir eleven oppl\u00e6ring i samisk p\u00e5 barnetrinnet. Aktuell samiskl\u00e6rer skal i tr\u00e5d med relevant kartlegging og i samarbeid med elev og foresatte vurdere om samiskkunnskapen er tilstrekkelig for \u00e5 kunne begynne med oppl\u00e6ring p\u00e5 samisk p\u00e5 samisk ungdomstrinn. Det bes videre om at vedtaket i sak 171/18 om Regulering av kretsgrenser for Troms\u00f8skolene oppheves fra h\u00f8st 2025 med tanke p\u00e5 vedtaket om at \u00abSamisk klasse fra Prestvannet flyttes som helhet til Sommerlyst\u00bb. Dette vedtaket ble gjort fordi alle elever ved Prestvannet skole opp til i 2018 sognet til Sommerlyst, og de samiske elevene ville v\u00e6re sammen med sine norskspr\u00e5klige venner og andre samiske elver som allerede gikk p\u00e5 Sommerlyst. Imidlertid ble det vedtatt i sak 171/2018 at de fleste elvene fra Prestvannet n\u00e5 sogner til Gr\u00f8nn\u00e5sen skole. Situasjonen er alts\u00e5 annerledes n\u00e5 i 2024 med tanke p\u00e5 hvor elever fra Prestvannet g\u00e5r p\u00e5 ungdomsskolen. I tillegg er alle elevene som gikk p\u00e5 skolen i 2018 n\u00e5 ferdig p\u00e5 Sommerlyst. En eventuell videref\u00f8ring av dette vedtaket om at samiskklassen skal begynne p\u00e5 Sommerlyst vil vanskeliggj\u00f8re rekruttering av samiske elever til samisk ungdomsskole p\u00e5 Gr\u00f8nn\u00e5sen skole. Det er s\u00e6rlig kritisk med tanke p\u00e5 at det i utgangspunktet er et sv\u00e6rt lavt antall potensielle samiskspr\u00e5klige elever som kan s\u00f8ke p\u00e5 samisk ungdomstrinn p\u00e5 Gr\u00f8nn\u00e5sen, og det overveldende flertallet av slike potensielle s\u00f8kere best\u00e5r av elever fra samiskklassen 7. trinn p\u00e5 Prestvannet skole. I tillegg er det viktig for samisk elever fra Prestvannet \u00e5 v\u00e6re sammen med andre norskspr\u00e5klige elever fra Prestvannet, da disse eleven er venner og har en grunnleggende forst\u00e5else for samisk spr\u00e5k og kultur. De fleste elevene fra Prestvannet sogner n\u00e5 til Gr\u00f8nn\u00e5sen ungdomsskole i tr\u00e5d med gjeldende kretsgrenser. Det er med denne bakgrunn \u00f8nskelig \u00e5 fjerne den allmenne opptaksrettigheten p\u00e5 Sommerlyst for elever fra samiskklassen p\u00e5 Prestvannet. Dette vil medf\u00f8re at kun elever som tilh\u00f8rer Sommelyst krets i tr\u00e5d med n\u00e6rskoleprinsippet vil ha en automatisk rett til \u00e5 g\u00e5 p\u00e5 Sommerlyst ungdomsskole. Kretsgrenser er heller ikke omfattet av en forskrift i gjeldende Oppl\u00e6ringslov, s\u00e5 denne endringen kan gj\u00f8res uten \u00e5 opprette en ny kretsgrensesak med vedtaksrett i Kommunestyret. Barnets stemme \u2013 et overordnet hensyn i organisering av samisk oppl\u00e6ringstilbud Samiske barn har rett til samisk oppl\u00e6ring i grunnoppl\u00e6ringen uansett hvor i landet de bor. P\u00e5 barneskolen er det barn og foreldre/foresatte sammen som bestemmer om de skal ha oppl\u00e6ring i og p\u00e5 samisk. Fra og med 8. klasse kan elever bestemme dette selv. Alle barn har rett til \u00e5 bli h\u00f8rt i saker som vedr\u00f8rer dem. De har rett til \u00e5 si sin mening og meningen skal tillegges vekt. Dette gjelder uavhengig av alder eller forutsetninger. Saken ang\u00e5r potensielle elever i aller h\u00f8yeste grad, og det er derfor sv\u00e6rt viktig at elever f\u00e5r uttale seg. Derfor er elevenes stemme tillagt avgj\u00f8rende vekt n\u00e5r organisering av samisk ungdomstrinn skulle avgj\u00f8res. Et sentralt sp\u00f8rsm\u00e5l elevene har v\u00e6rt opptatt av er mulighet for \u00e5 danne vennskap ogs\u00e5 med den norske elevgruppa, og dette hensynet p\u00e5virker i s\u00e6rlig i stor grad omfanget av fag de skal ha sammen med norske elever. Selv om elevene bestemmer om de \u00f8nsker samisk oppl\u00e6ring fra 8.trinn har foresatte en viktig og stor rolle for barn og unges l\u00e6ringsutbytte, trivsel og spr\u00e5kutvikling. Foresattes syn er derfor ogs\u00e5 vektet tungt i utformingen av et samisk ungdomstrinn. 3 De strukturelle forutsetningene ved samiskundervisningen Det er tatt utgangspunkt i SAMOS rapporten bestilt av Sametinget, og da s\u00e6rskilt rapportens operasjonalisering av hva som tilsvarer sterke samiske spr\u00e5kmodeller. SAMOS rapporten legger til grunn f\u00f8lgende definisjon av hva man kan kalle en samisk klasse: \u00abSamisk barnehage / samisk skole / samisk klasse / samisk avdeling: Disse begrepene skal vise til barnehage- og skoletilbud der samisk er hovedspr\u00e5ket i kommunikasjonen og i undervisningen. Samisk barnehage, -klasse og -avdeling skal kun tilrettelegges etter sterke spr\u00e5kmodeller: i praksis betyr det etter befestningsmodellen eller tilegnelsesmodellen.\u00bb Det er lagt til grunn at samisk ungdomstrinn har elever som har en god og solid oppl\u00e6ring p\u00e5 samisk, og majoriteten av elevene vil v\u00e6re elever som har g\u00e5tt p\u00e5 Prestvannet sin samiskklasse p\u00e5 barnetrinnet, og flere vil ogs\u00e5 ha samisk som hjemmespr\u00e5k. SAMOS rapporten operasjonaliserer oppl\u00e6ringstilbudet for slike elever til \u00e5 kunne v\u00e6re i tr\u00e5d med en \u00abBefestningsmodell\u00bb. En \u00abTilegnelsesmodell\u00bb for barn som ikke kan samisk godt fra f\u00f8r vil m\u00e5tte v\u00e6re kvalitativt annerledes enn en modell som legger til grunn en \u00abBefestningsmodell\u00bb. Punkt 4.4 i SAMOS rapporten operasjonaliserer en Befestningsmodell slik: \u00abVi har valgt befestningsmodell -begrepet: form\u00e5let er \u00e5 befeste spr\u00e5kferdighetene hos barn, som har samisk som hjemmespr\u00e5k. I befestningsmodellen er samisk kommunikasjonsspr\u00e5ket. P\u00e5 skolen betyr dette at samisk er undervisningsspr\u00e5k i flere fag enn samisk, og at riksspr\u00e5ket er et obligatorisk fag. Samfunnets m\u00e5l er sterke samiske spr\u00e5k og det spr\u00e5klige resultatet skal v\u00e6re barn med produktive samiskferdigheter. Modellen passer bra i omr\u00e5der eller barnegrupper der barna har samisk som f\u00f8rstespr\u00e5k. Arbeidsgruppen oppfordrer til \u00e5 bruke befestningsmodellen i alle omr\u00e5der der det er barn som har samisk som hjemmespr\u00e5k. De skal ha mulighet til \u00e5 utvikle seg, vokse opp, og l\u00e6re p\u00e5 samisk. Deres ferdigheter i og bruk av samisk m\u00e5 st\u00f8ttes og styrkes i forhold til alder, slik at samisk blir et sterkt spr\u00e5k for kommunikasjon, l\u00e6ring, og samfunnspr\u00e5k.\u00bb. Spr\u00e5klig st\u00f8tte og utvikling av barnets spr\u00e5k er en vedvarende prosess, og SAMOS rapporten legger vekt p\u00e5 at det spr\u00e5klige tilbudet til barnet alltid burde v\u00e6re p\u00e5 et litt h\u00f8yere niv\u00e5 enn dets ferdigheter. Dersom barnet snakker produktivt samisk, best\u00e5r oppgaven i \u00e5 styrke og utvide den spr\u00e5klige kunnskapen og forst\u00e5elsen. Samisk klassen p\u00e5 Gr\u00f8nn\u00e5sen m\u00e5 driftes med utgangspunkt i krav til en sterk spr\u00e5kmodell forst\u00e5tt som en befestningsmodell. Det legges ogs\u00e5 til grunn SAMOS rapporten sin uttalelse om at \u00abde sterke spr\u00e5kmodellene har forskjellige niv\u00e5er, og m\u00e5 ses p\u00e5 som et kontinuum\u00bb. I organiseringen av samiskklassen m\u00e5 dette kontiniumet veies opp mot barnas stemme knyttet til behov for sosial kontakt med ogs\u00e5 de norske elevene. Dette er en avveiing som vil m\u00e5tte v\u00e6re annerledes om vi kun har 6 elever i klasen, eller om vi har 20-30 elever etter noen \u00e5rs drift, siden elevene da har flere \u00e5 spile p\u00e5 i sin egen samiskklasse. Derfor tilbudet om oppl\u00e6ring p\u00e5 samisk i ulike fag kunne utvides n\u00e5r elevgruppen \u00f8ker etter hvert. Elevunders\u00f8kelsen Som et ledd i arbeidet med \u00e5 planlegge for samiskklasse p\u00e5 ungdomstrinn i Troms\u00f8 kommune, ble det gjort en elevunders\u00f8kelse blant potensielle elever med oppl\u00e6ring p\u00e5 samisk eller oppl\u00e6ring i samisk 1 p\u00e5 7. trinn. Hovedfunn i denne unders\u00f8kelsen var at det var delte meninger om hvorvidt det burde v\u00e6re samiskklasse eller ikke. En del av usikkerheten hadde bunn i at elevene var redde for \u00e5 bli for adskilte fra klassen med de norske elevene. De hadde venner som ikke gikk i samiskklasse p\u00e5 barneskolen, og s\u00e5 frem til \u00e5 f\u00e5 v\u00e6re mer sammen med disse p\u00e5 ungdomsskolen. Flere elever var positive til et tilbud om to fag p\u00e5 samisk fremfor samiskklasse, men n\u00e5r de fikk sp\u00f8rsm\u00e5l om de trodde flere ville valgt samisk p\u00e5 ungdomsskolen om det var egen klasse, var det flere som svarte ja enn nei. Elevene ble spurt om hva som var viktig for de n\u00e5r de skulle begynne p\u00e5 ungdomsskolen, da var \u00abvennskap\u00bb det svaret som var viktigst for flest elever. Deretter kom gode karakterer, samisk spr\u00e5k og friminutt. 4 Etter samtaler med elever p\u00e5 7. trinn i samiskklassen ved Prestvannet skole, kom mye av det samme frem. Elevene er bekymret for \u00e5 v\u00e6re for mye alene i liten gruppe (som samiskklassen vil v\u00e6re s\u00e6rlig det f\u00f8rste \u00e5ret). De er videre bekymret for \u00e5 ikke f\u00e5 nok tid og muligheter til \u00e5 v\u00e6re sammen med vennene sine utenfor samiskklassen i l\u00f8pet av skoleuka. Elevene selv \u00f8nsker maks fire fag i samiskklasse. De uttrykker at det er vanskelig i fag der undervisningsmateriellet er p\u00e5 norsk, mens undervisningsspr\u00e5ket er samisk. For mer informasjon se vedlegg. Foreldreinnspill P\u00e5 foreldrem\u00f8te med foresatte til elever p\u00e5 samisk 7. trinn den 15.11.23 ble det pekt p\u00e5 flere forhold som ble ansett som viktig i etablering av samisk ungdomstrinn: Foresatte \u00f8nsker; o At elevene i stor grad skal v\u00e6re med \u00f8vrige elever p\u00e5 ungdomsskolen \u2013 at elevene skal v\u00e6re med / som de andre elevene o At realfagene er p\u00e5 norsk \u2013 kan ha mye \u00e5 si for videre skolegang (vgs og Universitet / h\u00f8yskole) s\u00e6rlig med tanke p\u00e5 begreper og begrepsl\u00e6ring. \u00c5 m\u00e5tte l\u00e6re begreper to ganger for \u00e5 f\u00e5 de p\u00e5 ulike spr\u00e5k er en vanskeligere prosess o Norsk som andrespr\u00e5k som eget fag \u2013 for \u00e5 sikre at en f\u00e5r jobbet med de l\u00e6replanm\u00e5lene som er i denne. o Fag som omhandler kultur, identitet, historie mv kan godt tilbys p\u00e5 samisk Tilbakemelding fra Sametinget Forslaget til denne organisering av samiskklassen er forelagt Sametinget i februar 2024, og de peker p\u00e5 at det er gode beskrivelser om hvordan samisk ungdomstrinn er tenkt oppbygget, organisert og ledet, og at de ogs\u00e5 fikk god informasjon p\u00e5 siste m\u00f8tet Sametinget hadde med kommunen i januar. Sametinget s\u00e5 heller ikke behov for p\u00e5 utl\u00f8se konsultasjonsretten p\u00e5 bakgrunn av foresl\u00e5tt organisering. Sametinget hadde ingen ytterligere innspill p\u00e5 notatet om \u00abStruktur samisk ungdomstrinn\u00bb. Sametinget p\u00e5pekte imidlertid ogs\u00e5 \u00abviktigheten av \u00e5 fortsatt involvere foreldrene og at elevene f\u00e5r medvirke i det videre, viktige arbeidet med opprettelse av samisk ungdomstrinn\u00bb. Beskrivelse av forslag til organisering Skyss Det legges til grunn at det gis offentlig skyss i form av busskort for elever som vil benytte seg av samisk ungdomstrinn ved Gr\u00f8nn\u00e5sen skole som bor mer enn fire kilometer fra skolen. Dette vil v\u00e6re i samsvar ved ordningen for skyss ved samisk klassen 1.-7. trinn p\u00e5 Prestvannet skole. Elevgrunnlag Etter s\u00f8knadsfristen kom det inn 9 s\u00f8knader til samisk ungdomstrinn h\u00f8st 2024. Dette er relativt sett et sv\u00e6rt heldig grunnlag for \u00e5 opprette et samisk ungdomstrinn. Organisering av oppl\u00e6ring p\u00e5 samisk i egen klasse og samisk st\u00f8tte i fag med norsk spr\u00e5k Det er allerede vedtatt at samisk ungdomstrinn skal lokaliseres p\u00e5 Gr\u00f8nn\u00e5sen skole. I ledelsen ved Gr\u00f8nn\u00e5sen skole er det ogs\u00e5 allerede vedtatt at en av faglederne skal ha 20% av sin stilling knyttet til oppf\u00f8lging av samiskklassen. I tillegg foresl\u00e5s det i denne saken \u00e5 legge inn en 5 teamlederressurs p\u00e5 10%, og at samisktalende pedagog skal v\u00e6re kontaktl\u00e6rer for samiskklassen. 10% teamlederressurs er p\u00e5 linje med andre teamledere p\u00e5 Gr\u00f8nn\u00e5sen skole, og vil v\u00e6re et naturlig og n\u00f8dvendig bindeledd mellom selve samiskklassen og ledelsen p\u00e5 skolen. Dette for \u00e5 sikre at samiskklassen blir godt integrert i overordnede strategier og beslutninger. Dette er en organisering som ogs\u00e5 ledelsen ved Alta samisk ungdomstrinn pekte p\u00e5 som en suksessfaktor i sin organisering av en samisk ungdomsskoleklasse p\u00e5 en ordin\u00e6r skole. Det foresl\u00e5s videre, i tr\u00e5d med elever og foresattes \u00f8nske, at det i det f\u00f8rste skole\u00e5ret med samiskklasse, skal undervises i fire fag p\u00e5 samisk. Disse fagene er samisk 1, samfunnsfag, norsk for elever med samisk som morsm\u00e5l samt duodji. \u00c5rsaken til at de fire fagene i samiskklassen ble valgt, er at det n\u00e5v\u00e6rende tilbudet i tofagsmodellen (der elever har undervisning i samfunnsfag og duodji p\u00e5 samisk) gradvis skal fases ut i takt med oppstart av samiskklasse. Med dette menes at de elever som har startet p\u00e5 oppl\u00e6ringsl\u00f8p i tofagsmodellen, skal f\u00e5 fullf\u00f8re l\u00f8pet. Ingen nye elever tas opp p\u00e5 tofagsmodellen. Videre vil dette bety at elever i samiskklassen, kan ha disse to fagene sammen med elever i tofagsmodellen i en overgangsperiode. Det vil da bli laget to\u00e5rsplaner for \u00e5 sikre at elevene l\u00e6rer det de skal i l\u00f8pet av disse to \u00e5rene med denne melloml\u00f8sningen. For \u00e5 sikre at elever f\u00e5r god begrepsl\u00e6ring p\u00e5 begge spr\u00e5k, samt for \u00e5 sikre at elever f\u00e5r mulighet til \u00e5 stille faglige sp\u00f8rsm\u00e5l \u2013 og \u00e5 f\u00e5 faglige svar p\u00e5 sitt morsm\u00e5l, er det besluttet \u00e5 ha tospr\u00e5klig fagoppl\u00e6ring i ytterligere fire fag. Disse fagene er matematikk, naturfag, RLE og engelsk. I de fire fagene hvor det er tospr\u00e5klig fagoppl\u00e6ring, vil det v\u00e6re en samisktalende pedagog inne i klassen sammen med fagl\u00e6rer. Denne pedagogen vil forberede arbeid knyttet til begreper som blir brukt i undervisningen, slik at elevene f\u00e5r jobbet grundig med faglige begreper p\u00e5 begge spr\u00e5k. Dette for \u00e5 bidra til at overgangen til videreg\u00e5ende oppl\u00e6ring senere vil bli s\u00e5 god som mulig med tanke p\u00e5 faglig arbeid. Dette betyr at det vil v\u00e6re behov for samiske l\u00e6rere i til sammen \u00e5tte fag p\u00e5 skolen. I tillegg til l\u00e6rerressurs til undervisning, er det tenkt at en av de samiske l\u00e6rerne f\u00e5r kontaktl\u00e6rerressurs i sin stilling, samt at en av de samiske l\u00e6rerne f\u00e5r teamlederressursen i sin stilling. En l\u00e6rer kan ha begge disse rollene, men vil da naturlig nok ha f\u00e6rre timer undervisning. Der det er elever med behov for tilrettelegging av skolehverdagen eller spesialundervisning, vil det v\u00e6re ytterligere behov for samiske l\u00e6rerressurser. Ved Gr\u00f8nn\u00e5sen skole skal elever tilknyttet samiskklassen g\u00e5 i 8A. N\u00e5r de f\u00e5r undervisning i samiskklassen, vil de ha et eget klasserom som er i n\u00e6rheten av trinnets \u00f8vrige klasserom. Det f\u00f8rste skole\u00e5ret med samiskklasse, vil det kun v\u00e6re elever p\u00e5 8. trinn. Dette betyr at elevgruppa er ganske liten og s\u00e5rbar. Det er derfor viktig at de ogs\u00e5 har gode sosiale relasjoner til storklassen (hovedklassen \u2013 der de er sammen med norskklassen). Dette er besluttet p\u00e5 bakgrunn av bekymringer fra elever og foresatte om \u00e5 bli for mye isolert fra \u00f8vrige elever p\u00e5 trinnet. Det er likevel et m\u00e5l om at det tilbys undervisning p\u00e5 samisk i flere fag etter hvert som samiskklassen blir st\u00f8rre. Administrativt skal Gr\u00f8nn\u00e5sen skole gradvis ta over ledelsen av samiskklassen. Det f\u00f8rste \u00e5ret videref\u00f8res arbeidsgruppa, slik at den kan bist\u00e5 Gr\u00f8nn\u00e5sen i oppstarten, samt ha ansvar for kontinuerlige evalueringer knyttet til ulike forhold ved samiskklassen. P\u00e5 den m\u00e5ten sikrer vi god nok informasjon til \u00e5 kunne gj\u00f8re n\u00f8dvendige justeringer i god tid f\u00f8r nytt skole\u00e5r. Administrasjon Gr\u00f8nn\u00e5sen skolen skal ha ansvar for \u00e5 administrere og organisere oppl\u00e6ringstilbudet i og p\u00e5 samisk for ungdomstrinnet. Gr\u00f8nn\u00e5sen ungdomsskole vil ha ansvaret for elevens oppl\u00e6ring og vurdering i kompetansem\u00e5lene i alle fag. Administrative og \u00f8konomiske konsekvenser Opprettelsen av merkostnadene til opprettelse av samisk ungdomstrinn skole\u00e5ret 24/25 vil kunne dekkes innenfor dagens \u00f8konomiske skoleramme, og n\u00e5r elevtallet \u00f8ker skole\u00e5ret 25/26 beregnes samisk ungdomstrinn \u00e5 v\u00e6re finansiert av statstilskudd. Det samme er tilfellet for skole\u00e5ret 26/27. 6 Den \u00f8konomiske konsekvensen av \u00e5 opprette en samisk klasse vil v\u00e6re avhengig av hvor mange elever som velger dette tilbudet. Opprettelse av en samisk klasse p\u00e5 ungdomstrinnet vil i tr\u00e5d med opprinnelig vedtak medf\u00f8re to l\u00e6rer\u00e5rsverk, samt en 20 % faglederstilling. I tillegg foresl\u00e5s det \u00e5 innf\u00f8re en 10 % teamlederstilling p\u00e5 linje med n\u00e5v\u00e6rende teamlederfunksjon p\u00e5 Gr\u00f8nn\u00e5sen. Til fradrag kommer redusert budsjett til de skolene som elevene flytter fra. Troms\u00f8 kommune vil ogs\u00e5 motta \u00f8kt samisktilskudd p\u00e5 grunn av at antall \u00e5rstimer til oppl\u00e6ring p\u00e5 samisk \u00f8ker. Hvor mye som kommer i fradrag vil v\u00e6re avhengig av antall elever som velger \u00e5 begynne i samiskklassen. Jo f\u00e6rre elever, jo h\u00f8yere kostnad vil man ha p\u00e5 grunn av at fagleder og l\u00e6rer\u00e5rsverk blir det samme uansett hvor mange elever som er i det samiske skoletilbudet. Utgiftene vil med foresl\u00e5tte organisering av samiskklassen fordeler seg slik de f\u00f8rste 2 \u00e5rene: Kostnader og inntekter samisk ungdomstrinn 9 elever (24/25) 18 elever (25/26) Kostnad samisk klasse - 2 l\u00e6rere 1 580 000 1 580 000 L\u00e6rerressurs tospr\u00e5klig fagoppl\u00e6ring 0 388 000 Fagleder 20 % 168 000 168 000 Teamleder 10 % 79 000 79 000 \u00c5rlig driftsbudsjett 420 000 165 000 Brutto budsjett til Gr\u00f8nn\u00e5sen skole 2 247 000 2 380 000 Forventet tilskudd fra staten -828 000 -1 209 000 Minus ordin\u00e6rt budsjett per elev -684 000 -1 368 000 Netto merkostnad (negativt bel\u00f8p = mindrekostnad) 735 000 -197 000 Skole\u00e5ret 2024-2025 er basert p\u00e5 at det kun er ett klassetrinn (8. trinn). Driftsbudsjett i oppstarts\u00e5ret inkluderer ogs\u00e5 engangsutgifter p\u00e5 270 000 til klargj\u00f8ring av klasserom. Skole\u00e5ret 2025/2026 er basert p\u00e5 et antatt elevtall, samt at det skal v\u00e6re to klassetrinn (8. og 9. trinn). Det er i dette skole\u00e5ret tatt hensyn til klassedelinger med hensyn til tospr\u00e5klig fagoppl\u00e6ring ut over de to l\u00e6rerstillingene til samisk som vil jobbe i samiskklassen. Skole\u00e5ret 26/27 sine kostnader vil avhenge av elevgrunnlag og hvilken organisering av oppl\u00e6ringstilbudet som velges n\u00e5r man har et mye st\u00f8rre antall elever enn i oppstarts\u00e5ret 24/25. Konklusjon Kommunedirekt\u00f8ren foresl\u00e5r opprettelse av en samiskklasse for ungdomskolen i tr\u00e5d med saksfremlegget. Jf. oppl\u00e6ringsloven \u00a7 6-2 tredje ledd kan kommunen vedta \u00e5 legge oppl\u00e6ring i og p\u00e5 samisk til en skole. Gr\u00f8nn\u00e5sen ungdomskolen er allerede vedtatt som mottakerskole for samiske elever som \u00f8nsker foresl\u00e5tte oppl\u00e6ringstilbud. En oppretting av samiskklasse vil ikke ta bort andre elevers rettigheter til \u00e5 f\u00e5 oppl\u00e6ring i samisk p\u00e5 andre skoler. Oppl\u00e6ring i samisk som f\u00f8rstespr\u00e5k og andrespr\u00e5k p\u00e5 elevenes n\u00e6rskoler vil fortsette etter dagens ordning hvis elevene \u00f8nsker et slikt tilbud. Arbeidet for \u00e5 styrke samisk spr\u00e5k krever en langsiktig og kontinuerlig innsats p\u00e5 de fleste sektoromr\u00e5dene, og det vil v\u00e6re en prosess som g\u00e5r over tid. Et helhetlig oppl\u00e6ringstilbud i og p\u00e5 samisk fra 1. \u2013 10. trinn vil bidra til at grunnskoleelever i Troms\u00f8 tilegner seg grunnleggende kunnskaper om samiske samfunnsforhold, spr\u00e5k og kultur i tr\u00e5d med gjeldende l\u00e6replanverk og lokale forhold. Med dette vil man sikre en styrkning av oppl\u00e6ringen i samisk spr\u00e5k og kultur i Troms\u00f8skolen i tr\u00e5d med NOU 2016: 18 \u2013 Hjertespr\u00e5ket og sametingsavtalen, der man p\u00e5 sikt vil kunne \u00f8ke andelen av elever med samisk spr\u00e5koppl\u00e6ring. 7 Vedtakskompetanse Oppvekst og utdanningsutvalget Vedlegg Forms resultater samiskklasse Referat fra form\u00f8te med foresatte i 7S Referat dr\u00f8ftingsm\u00f8te HTV Referat fra samarbeidsm\u00f8te med Sametinget Respons fra medlemmer i referansegruppe 8 "
}