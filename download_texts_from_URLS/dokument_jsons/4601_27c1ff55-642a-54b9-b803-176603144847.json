{
  "dokument_id": "27c1ff55-642a-54b9-b803-176603144847",
  "doc_type": "case_minutes",
  "kommune": 4601,
  "tittel": "Saksprotokoll Bystyret, 02102024, Sak 339/24, H\u00f8ringsuttalelse NOU 2024 12 - H\u00e5ndheving av mindre \nnarkotikaovertredelser",
  "url": "https://bergen.kommune.no/politikere-utvalg/api/fil/bk360/11263389/Innstilling-vedtak-Horingsuttalelse-NOU-2024-12-Handheving-av-mindre-narkotikaovertredelser-",
  "tekst": "H\u00f8ringsuttalelse NOU 2024 12 - H\u00e5ndheving av mindre narkotikaovertredelser Bergen bystyre behandlet saken i m\u00f8tet 02.10.2024 sak 339/24 og fattet f\u00f8lgende vedtak: Bergen kommune avgir h\u00f8ringsuttalelse til \u00abH\u00f8ring \u2013 NOU 2024: 12 \u2013 H\u00e5ndheving av mindre narkotikaovertredelser\u00bb slik den fremkommer av byr\u00e5dets forslag. Bergen bystyres behandling F\u00f8lgende representanter tok ordet: Bj\u00f8rn-Frode Schjelderup (H), Even S\u00f8rland (A), Christine Henriksen \u00d8degaard (MDG), Ole-Ansger Nepomuk Martini (V), Christian Haugen (FrP), Joel Ysteb\u00f8 (KrF), Tom-Ove Koteng Monsen (PP), Mailiss Solheim-\u00c5kerblom (R), Per Erik G\u00e5skjenn (KrF). Forslag fremsatt i bystyret: Ole-Ansger Nepomuk Martini (V) fremsatte p\u00e5 vegne av V f\u00f8lgende alternative forslag i 7 punkt: 1. Innledning Strafferettslige tiltak b\u00f8r v\u00e6re proporsjonale og hensiktsmessige, og helsevesenet b\u00f8r v\u00e6re den prim\u00e6re instansen for h\u00e5ndtering av rusproblemer. Rusproblematikk er f\u00f8rst og fremst en folkehelseutfordring. 2. Definisjon av rusavhengighet og straffeutm\u00e5ling \u2013 helseperspektiv fremfor straff Bergen kommune er kritisk til enhver tiln\u00e6rming som legger ansvaret for diagnostisering av rusavhengighet over p\u00e5 politiet, og st\u00f8tter derfor synet om at rusavhengighet er en medisinsk diagnose som kun kan settes av helsepersonell. Personer med rusproblemer, uavhengig av diagnose og alvorlighetsgrad av slik diagnose, b\u00f8r m\u00f8tes med et forebyggende og helsefremmende tilbud. 3. Bruk av tvangsmidler som spyttpr\u00f8ver og ransaking Bergen kommune stiller seg kritisk til utvalgets forslag om \u00e5 gi politiet st\u00f8rre adgang til bruk av tvangsmidler som ransaking og spyttpr\u00f8ver i mindre alvorlige narkotikasaker. Selv om spyttpr\u00f8ver er et mindre inngripende tiltak enn blod- eller urinpr\u00f8ver, mener Bergen kommune at terskelen for bruk av slike midler b\u00f8r v\u00e6re h\u00f8y. Det fremg\u00e5r av samtlige akt\u00f8rinnspill at politiet ikke b\u00f8r gis hjemmel til \u00e5 gjennomf\u00f8re kroppslig unders\u00f8kelse av personer som mistenkes for mindre alvorlige narkotikalovbrudd. Bergen kommune st\u00f8tter Riksadvokatens vurdering om at ransaking ofte er uforholdsmessig i mindre narkotikalovbrudd, og at slike tvangsmidler i liten grad bidrar til \u00e5 avdekke alvorlig kriminalitet. Bergen kommune mener at bruk av slike inngripende tiltak ikke st\u00e5r i forhold til det samfunnsmessige utbyttet de gir, og at de svekker tilliten mellom politiet og s\u00e5rbare grupper. Tvangsmidler som ransaking og spyttpr\u00f8ver skaper un\u00f8dvendig frykt og mistillit, s\u00e6rlig blant unge, og f\u00f8rer til en un\u00f8dvendig kriminalisering av personer som trenger hjelp, ikke straff. 4. Oppf\u00f8lging av unge lovbrytere Bergen kommune er enig i at ungdom som p\u00e5gripes for bruk av narkotika b\u00f8r f\u00e5 et tilbud om oppf\u00f8lging, men mener samtidig at denne oppf\u00f8lgingen b\u00f8r skje gjennom r\u00e5dgivning og helsehjelp, ikke gjennom strafferettslige tiltak. Bergen kommune st\u00f8tter en utvidelse av r\u00e5dgivende enheter, hvor fokuset er p\u00e5 forebygging og hjelp. Kommunen er positiv til at det legges opp til flere obligatoriske m\u00f8ter for \u00e5 sikre tett oppf\u00f8lging. Dette m\u00e5 imidlertid skje uten at politiet f\u00e5r en un\u00f8dvendig stor rolle i oppf\u00f8lgingen. 5. Sivilrettslig hjemmel for unge under 18 \u00e5r Bergen kommune st\u00f8tter en sivilrettslig hjemmel hvor politiet kan gi p\u00e5legg om r\u00e5dgivning for unge under 18 \u00e5r, basert p\u00e5 mistanke om rusbruk. En slik tiln\u00e6rming vil bidra til at flere unge f\u00e5r tilgang til forebyggende tiltak uten \u00e5 m\u00e5tte g\u00e5 gjennom straffesystemet. Bergen kommune er imidlertid skeptisk til at slik hjemmel gis i straffeprosessloven og mener det heller b\u00f8r utvikles virkemidler utenfor det strafferettslige rammeverket. 6. Sammensetning av utvalget Bergen kommune registrerer at utvalget utelukkende har best\u00e5tt av jurister. Kommunen mener at Rush\u00e5ndhevingsutvalgets sammensetning burde inkludert brukere og representanter med helsefaglig bakgrunn. Dette ville gitt utvalget en bredere og mer balansert tiln\u00e6rming til problematikken rundt rusbruk og straff. Det er viktig at utformingen av fremtidens ruspolitikk baseres p\u00e5 et samarbeid mellom helsepersonell, det sivile samfunnet, og brukere, slik at de menneskelige og sosiale aspektene f\u00e5r st\u00f8rre plass enn det som er tilfelle i dagens lovverk. 7. Oppsummering a. Bergen kommune st\u00e5r fast ved at rusbrukere skal m\u00f8tes med forebygging og helsehjelp, ikke straff. b. Bergen kommune er skeptisk til en tiln\u00e6rming der politiet f\u00e5r utvidet adgang til \u00e5 bruke tvangsmidler. Bj\u00f8rn-Frode Schjelderup (H) fremsatte p\u00e5 vegne av H, FrP og Sp f\u00f8lgende tilleggsforslag: Side 2, 2. avsnitt, endres til: Bergen kommune mener at politi og p\u00e5tale ikke skal diagnostisere, og at likhet for loven er et overordnet prinsipp. Kommunen stiller seg derfor kritiske til utvalgets mandat om \u00e5 utrede sp\u00f8rsm\u00e5l om den rettslige avgrensingen av begrepet rusmiddelavhengig, med hensikt om \u00e5 lovfeste at reaksjonen til gjerningsperson vil v\u00e6re basert p\u00e5 avhengighet. Even S\u00f8rland (A) fremsatte p\u00e5 vegne av A f\u00f8lgende alternative forslag: Bergen kommune st\u00f8tter utvalgets forslag til rettslig avgrensning av begrepet rusmiddelavhengighet. Forslaget til ny straffelov \u00a7 232 a, tredje ledd tydeliggj\u00f8r b\u00e5de at dette er en objektiv vurdering og at det m\u00e5 foreligge noe mer enn sannsynlighetsovervekt for at personen er rusmiddelavhengig. Bergen kommune mener at retningslinjene i loven gir et godt utgangspunkt for utviklingen av det strafferettslige begrepet rusmiddelavhengighet som rettslig standard, og at de n\u00e6rmere detaljer m\u00e5 overlates til rettspraksis. Merknader fremsatt i bystyret: Even S\u00f8rland (A) fremsatte p\u00e5 vegne av A og MDG f\u00f8lgende merknader: Merknad 1 2 Bystyret stiller seg kritisk til byr\u00e5dets m\u00e5te \u00e5 fremstille problematikken p\u00e5. Utvalget mener at rusmiddelavhengighet som fenomen er mer komplekst enn det som kommer frem i byr\u00e5dets argumentasjon, og at deres fremstilling kan bidra til \u00e5 forenkle eller skape misforst\u00e5elser. Forslaget til ny straffelov \u00a7232 a, tredje ledd tydeliggj\u00f8r at dette er en objektiv vurdering, og at det m\u00e5 foreligge noe mer enn sannsynlighetsovervekt for at personen er rusmiddelavhengig. Merknad 2 Utvalget mener det b\u00f8r stilles kritiske sp\u00f8rsm\u00e5l ved byr\u00e5dets m\u00e5te \u00e5 fremstille problematikken p\u00e5. Utvalget mener at rusmiddelavhengighet som fenomen er mer komplekst enn det som kommer frem i byr\u00e5dets argumentasjon, og at deres fremstilling kan bidra til \u00e5 forenkle eller skape misforst\u00e5elser. Forslaget til ny straffelov \u00a7232 a, tredje ledd tydeliggj\u00f8r at dette er en objektiv vurdering, og at det m\u00e5 foreligge noe mer enn sannsynlighetsovervekt for at personen er rusmiddelavhengig. Christine Henriksen \u00d8degaard (MDG) fremsatte p\u00e5 vegne av MDG f\u00f8lgende merknad: Bystyret understreker viktigheten av \u00e5 f\u00e5 gjennomf\u00f8rt rusreformen og sikre at s\u00e5rbare mennesker med rusavhengighet f\u00e5r hjelp og ikke straff Votering: Alternativt forslag punkt 1-7 fra V, fremsatt av Ole-Ansger Nepomuk Martini (V) fikk 17 stemmer (SV, MDG, V, R) og var dermed falt. Alternativt forslag fra A, fremsatt av Even S\u00f8rland (A) fikk 27 stemmer (A, SV, MDG, R) og var dermed falt. Innstillingen ble vedtatt med 50 stemmer (H, A, FrP, BL, INP, KrF, Sp, PP). Tilleggsforslag fra H, fremsatt av Bj\u00f8rn-Frode Schjelderup (H) fikk 32 stemmer (H, FrP, V, KrF, Sp) og var dermed falt. Merknad 1 og 2 fra A og MDG, fremsatt av Even S\u00f8rland (A) fikk 27 stemmer (A, SV, MDG, R) og var dermed falt. Merknad fra MDG, fremsatt av Christine Henriksen \u00d8degaard (MDG) fikk 33 stemmer (A, SV, MDG, V, INP, R) og var dermed falt. Utvalg for finans, kultur og n\u00e6ring behandlet saken i m\u00f8tet 18.09.2024 sak 138/24 og avga f\u00f8lgende innstilling: Utvalgets innstilling og bystyrets vedtak er likelydende. Utvalg for helse og sosial hadde saken til orientering i m\u00f8tet 18.09.2024 sak 111/24: Utvalg for helse og sosial tok saken til orientering. Utvalg for finans, kultur og n\u00e6ring innstiller til bystyret. Byr\u00e5det behandlet saken i m\u00f8tet 05.09.2024 sak 271/24 Byr\u00e5det innstiller til bystyret \u00e5 fatte f\u00f8lgende vedtak: Byr\u00e5dets og utvalgets innstilling er likelydende. 3 "
}