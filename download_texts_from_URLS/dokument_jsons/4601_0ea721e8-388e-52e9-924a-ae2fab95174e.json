{
  "dokument_id": "0ea721e8-388e-52e9-924a-ae2fab95174e",
  "doc_type": "case_attachment",
  "kommune": 4601,
  "tittel": "Notat fra Advokatfirmaet F\u00f8yen AS om l\u00e5neopptak i interkommunale selskaper, datert 14. februar 2023",
  "url": "https://bergen.kommune.no/politikere-utvalg/api/fil/bk360/8600087/Notat-fra-Advokatfirmaet-Foyen-AS-om-laneopptak-i-interkommunale-selskaper-datert-14-februar-2023",
  "tekst": "NOTAT Til: Nasjonalt kommunesamarbeid for 110-sentralene IKS v/ Trond Brenden Fra: Advokatfirmaet F\u00f8yen AS v/Advokat Marianne Killengreen Ansvarlig advokat: Marianne Killengreen Dato: 14.02.2023 V\u00e5r ref.: 513376 110-SENTRALENE IKS \u2013 L\u00c5NEOPPTAK I INTERKOMMUNALE SELSKAPER 1. INNLEDNING Nasjonalt kommunesamarbeid for 110-sentralene IKS (\u00abNKS110\u00bb) eies av en rekke deltakere med ulik selskapsstruktur, herunder kommuner, kommunale foretak, og interkommunale selskaper. NKS110 p\u00e5drar seg kostnader som deltakerne dekker gjennom tjenestekj\u00f8p fra NKS110. I tillegg til l\u00f8pende kostnader som kreves dekket av NKS110, har NKS110 investeringskostnader til blant annet investering i nytt oppdragsh\u00e5ndteringsverkt\u00f8y, infrastruktur og andre varige investeringer. I dette notatet ser vi p\u00e5 hvilken adgang NKS110 har til \u00e5 ta opp l\u00e5n, gjenoppl\u00e5ne innenfor en eksisterende l\u00e5neramme samt adgangen til \u00e5 utvide denne (punkt 2), hvem som har beslutningskompetanse til \u00e5 vedta l\u00e5neopptak (punkt 3), og hvilke konsekvenser et l\u00e5neopptak vil ha for selskapsdeltakerne (punkt 4 og 5). 2. ADGANGEN TIL \u00c5 TA OPP L\u00c5N 2.1. Hovedregel: IKS-loven \u00a7 22 Interkommunale selskapers adgang til \u00e5 ta opp l\u00e5n er regulert i IKS-loven \u00a7 22. Etter hovedregelen i \u00a7 22 f\u00f8rste ledd kan selskapet bare ta opp l\u00e5n dersom dette er fastsatt i selskapsavtalen. Dette betyr at selskapet ikke kan ta opp l\u00e5n med mindre selskapsavtalen gir adgang til det. Det inneb\u00e6rer ogs\u00e5 at selskapets representantskap (som bl.a. fastsetter Advokatfirmaet F\u00f8yen AS Dronning Eufemias gate 8 Tlf.: +47 21 93 10 00 foyen.no Postboks 7086 St. Olavs plass, Fax: +47 21 93 10 01 Org nr.: NO 885 719 392 MVA 0130 Oslo E-post: post@foyen.no selskapets budsjett) ikke kan vedta et budsjett som baserer seg p\u00e5 l\u00e5neopptak dersom ikke selskapsavtalen tillater det. Det stilles ogs\u00e5 krav om at selskapsavtalen fastsetter et tak for selskapets samlede l\u00e5neopptak. Det er alts\u00e5 ikke nok at selskapsavtalen gir adgang til \u00e5 gj\u00f8re l\u00e5neopptak \u2013 dersom selskapet skal kunne ta opp l\u00e5n m\u00e5 det ogs\u00e5 settes en \u00f8vre grense for hvor mye l\u00e5n selskapet til enhver tid kan ha. Denne grensen m\u00e5 inntas i selskapsavtalen. Selskapsavtalen til NKS110 fremg\u00e5r det av punkt 6.5 \u00abSelskapet kan ta opp l\u00e5n. Selskapets samlede l\u00e5neopptak begrenses oppad til 20 000 000 kr.\u00bb Bestemmelsen sl\u00e5r fast b\u00e5de at det kan tas opp l\u00e5n og at l\u00e5neopptaket er begrenset. 2.2. L\u00e5n kan bare tas opp for \u00e5 oppfylle bestemte form\u00e5l IKS-loven \u00a7 22 bestemmer ogs\u00e5 for hvilke form\u00e5l selskapet kan ta opp l\u00e5n. I regelens annet ledd er det gitt en utt\u00f8mmende liste over hvilke form\u00e5l som tillater l\u00e5neopptak. Etter annet ledd f\u00f8rste punktum kan selskapet ta opp l\u00e5n \u00abfor \u00e5 finansiere investeringer i bygninger, anlegg og varige driftsmidler til eget bruk, og for \u00e5 konvertere eldre l\u00e5negjeld\u00bb. N\u00e5r det gjelder vilk\u00e5ret om at driftsmiddelet m\u00e5 v\u00e6re til \u00abeget bruk\u00bb og hvorvidt dette ogs\u00e5 inneb\u00e6rer at driftsmiddelet m\u00e5 v\u00e6re i eget eierskap, har Kommunal- og distrikts departementet uttalt at det ikke er anledning for et IKS \u00e5 ta opp l\u00e5n til tilskudd til andres investeringer, med andre ord m\u00e5 det v\u00e6re til egen bruk. En viktig presisering er videre at det ikke er anledning til \u00e5 ta opp l\u00e5n til investeringer n\u00e5r det er risiko for at investeringen kan g\u00e5 tapt. Dette inneb\u00e6rer at l\u00e5neopptak for \u00e5 investere i for eksempel aksjer i noen tilfeller kan tenkes \u00e5 falle utenfor de opplistede tillatte form\u00e5lene.1 Ogs\u00e5 andre risikofylte investeringer kan falle utenfor lovens form\u00e5l, men dette m\u00e5 vurderes konkret i hvert enkelt tilfelle. En annen viktig presisering f\u00f8lger av \u00a7 22 annet ledd annet punktum. Den bestemmer at det ikke kan tas opp l\u00e5n for et av de nevnte form\u00e5lene for den delen av anskaffelseskost som tilsvarer rett til kompensasjon for merverdiavgift etter merverdiavgiftskompensasjonsloven. Opptak av l\u00e5n til finansiering av bygninger, anlegg og varige driftsmidler m\u00e5 derfor avgrenses til netto anskaffelseskostnad \u2013 det vil si anskaffelseskostnaden fratrukket eventuell kompensasjon for merverdiavgift. Loven gir ogs\u00e5 adgang til \u00e5 ta opp likviditetsl\u00e5n eller inng\u00e5 avtale om likviditetstrekkrettighet. For ordens skyld kan det nevnes at s\u00e5 lenge man holder seg innenfor det som er tillatt etter \u00a7 22, st\u00e5r selskapet fritt til \u00e5 fastsette en snevrere adgang til l\u00e5neopptak i 1 Dette f\u00f8lger ikke direkte av loven, men av forarbeidene (Prop. 119 L (2011-2012) s. 31). Side 2 av 5 selskapsavtalen \u2013 for eksempel at det kun er tillatt \u00e5 ta opp l\u00e5n til n\u00e6rmere bestemte form\u00e5l, eller p\u00e5 n\u00e6rmere bestemte vilk\u00e5r. Selskapsavtalen m\u00e5 imidlertid fortsatt holde seg innenfor rammene av det som er tillatt etter \u00a7 22 annet ledd. Slik selskapsavtalen til NKS110 i dag lyder, er det ikke angitt noen begrensning med hensyn til hva et l\u00e5neopptak skal benyttes til. F\u00f8lgelig er det IKS-lovens bestemmelser som m\u00e5 legges til grunn. Oppsummert kan vi si at IKS-selskapet kan ta opp l\u00e5n dersom: i) selskapsavtalen \u00e5pner for det, ii) selskapsavtalen fastsetter et \u00f8vre tak for selskapets samlede l\u00e5neopptak, og iii) l\u00e5net tas opp for \u00e5 finansiere et av de n\u00e6rmere angitte form\u00e5lene i IKS-loven \u00a7 22. 2.3. Gjenoppl\u00e5ne innenfor eksisterende l\u00e5neramme IKS-loven \u00a7 22 regulerer ikke sp\u00f8rsm\u00e5let om hvorvidt det er adgang til \u00e5 l\u00e5ne opp innenfor en eksisterende l\u00e5neramme. Det antas at s\u00e5 lenge vilk\u00e5rene for l\u00e5neopptak etter \u00a7 22 er oppfylt og den totale l\u00e5nerammen ligger innenfor taket fastsatt i selskapsavtalen, er det ingenting i veien for \u00e5 l\u00e5ne opp innenfor en eksisterende, ubenyttet, l\u00e5neramme. 2.4. Utvidelse av l\u00e5neramme Dersom selskapet \u00f8nsker \u00e5 utvide en allerede eksiterende l\u00e5neramme, vedtas dette p\u00e5 samme m\u00e5te som ved l\u00e5neopptak ellers (se n\u00e6rmere under punkt 3). Dersom en \u00f8kning av l\u00e5nerammen medf\u00f8rer at taket for selskapets samlede l\u00e5neopptak fastsatt i selskapsavtalen overskrides, m\u00e5 selskapsavtalen endres. 3. BESLUTNINGSKOMPETANSE Dersom selskapsavtalen \u00e5pner for \u00e5 gj\u00f8re l\u00e5neopptak innenfor et definert tak og l\u00e5net ivaretar form\u00e5lskravene i \u00a7 22 annet ledd, er neste sp\u00f8rsm\u00e5l hvem som har kompetanse til \u00e5 vedta l\u00e5neopptak. Som selskapets \u00f8verste myndighet er det representantskapet som behandler selskapets regnskap, budsjett og \u00f8konomiplan og andre saker som etter loven eller selskapsavtalen skal behandles i representantskapet (IKS-loven \u00a7 7). Det er dermed representantskapet som vurderer behovet for l\u00e5nopptak, og eventuelt fatter vedtak om dette. Deretter er det styrets oppgave \u00e5 forvalte selskapet, og \u00e5 p\u00e5se at virksomheten drives i samsvar med selskapets form\u00e5l, selskapsavtalen, selskapets \u00e5rsbudsjett og andre vedtak og retningslinjer fastsatt av representantskapet (\u00a7 13). Det er ogs\u00e5 styret som representerer selskapet utad, jf. \u00a7 16. Det siste inneb\u00e6rer at signaturretten ligger hos styret, og det er dermed styret som kan forplikte selskapet utad i forbindelse med blant annet s\u00f8knad om l\u00e5neopptak. Side 3 av 5 Kompetansen til \u00e5 forplikte selskapet utad har styret mulighet til \u00e5 delegere videre til styremedlem eller daglig leder, jf. \u00a7 16 annet ledd. Og det kan ogs\u00e5 bestemmes at de som er gitt slik signaturrett m\u00e5 ut\u00f8ve den i fellesskap. Selskapet plikter \u00e5 melde inn opplysninger om hvem som har signaturrett til Foretaksregisteret. For \u00e5 ha st\u00f8rre kontroll med styrets beslutninger kan det fastsettes i selskapsavtalen at visse typer saker som ellers vil h\u00f8re under styret (slik som \u00e5 representere selskapet utad eller \u00e5 delegere signaturrett), m\u00e5 godkjennes av representantskapet (\u00a7 7 annet ledd). Dermed kan representantskapet forbeholde seg retten til \u00e5 godkjenne styrets beslutninger, med den konsekvens at beslutningen ikke kan gjennomf\u00f8res f\u00f8r representantskapet har gitt sin godkjennelse. Det er viktig \u00e5 huske p\u00e5 at en slik regel om representantskapets godkjennelse m\u00e5 inntas i selskapsavtalen for \u00e5 v\u00e6re gyldig. For deltakerkommuner og -fylkeskommuner som er oppf\u00f8rt p\u00e5 ROBEK-listen gjelder det viktige begrensninger. Disse gjennomg\u00e5s n\u00e6rmere under punkt 5. 4. KONSEKVENSER FOR SELSKAPSDELTAKERNE Konsekvensen av l\u00e5neopptak er, i tr\u00e5d med hovedregelen om deltakeransvaret i IKS-loven \u00a7 3, at den enkelte deltaker hefter ubegrenset for en prosent- eller br\u00f8kdel av selskapets forpliktelser. Den enkelte deltakers ansvar for selskapsforpliktelser svarer til deltakerens eierandel i selskapet. Deltakerne blir derfor ansvarlig for selskapets gjeld etter gjeldende eierandel. Det er likevel adgang til \u00e5 avtale en annen ansvarsfordeling i selskapsavtalen. 5. S\u00c6RSKILTE KONSEKVENSER FOR DELTAKENDE KOMMUNER I ROBEK-REGISTERET Enkelte av deltakerne i NKS110 er oppf\u00f8rt i ROBEK-registeret. ROBEK (Registeret om betinget godkjenning og kontroll) er et register over kommuner og fylkeskommuner som er i \u00f8konomisk ubalanse. Det er Kommunal- og distriktsdepartementet som har ansvar for \u00e5 f\u00f8re ROBEK- registeret, og hvilke situasjoner som krever innmelding i registeret er n\u00e6rmere definert i kommuneloven \u00a7 28-1. N\u00e5r det gjelder sp\u00f8rsm\u00e5l om l\u00e5neopptak i et IKS, gjelder enkelte s\u00e6rregler for deltakende ROBEK-kommuner og -fylkeskommuner: Dersom en av selskapsdeltakerne i et IKS er oppf\u00f8rt p\u00e5 ROBEK-listen, f\u00f8lger det av IKS-loven \u00a7 22 tredje ledd at IKS-selskapets vedtak om \u00abopptak av l\u00e5n eller vedtak om langsiktig avtale om leie av bygninger, anlegg og varige driftsmidler som kan p\u00e5f\u00f8re selskapet utgifter utover de fire neste budsjett\u00e5r\u00bb, skal godkjennes av departementet. IKS-selskaper med deltakere oppf\u00f8rt p\u00e5 ROBEK-listen m\u00e5 med andre ord ha Kommunal- og distriktsdepartementets godkjenning f\u00f8r det kan fatte vedtak om l\u00e5neopptak. Denne oppgaven er delegert til statsforvalteren (tidligere fylkesmannen) gjennom en delegasjonsforskrift. Dersom \u00e9n eller flere av deltakerkommunene og/eller -fylkeskommunene er underlagt samme statsforvalter, vil det v\u00e6re den aktuelle statsforvalteren som treffer avgj\u00f8relsen (dvs. godkjenner eller underkjenner selskapets vedtak) p\u00e5 vegne av departementet. Om det er flere Side 4 av 5 deltakere oppf\u00f8rt i ROBEK-registeret, og som er underlagt forskjellige statsforvaltere, skal hver statsforvalter involveres. I praksis l\u00f8ses dette gjennom samarbeid mellom de aktuelle embetene, der disse i fellesskap kommer til enighet om godkjennelse (ev. underkjennelse) av IKS-selskapets vedtak om l\u00e5neopptak. Kravet om statsforvalterens godkjennelse dersom en eller flere av deltakerne er oppf\u00f8rt i ROBEK-registeret, gjelder for alle selskapsvedtak som dreier seg om opptak av l\u00e5n. Advokatfirmaet F\u00f8yen AS Marianne Killengreen Advokat Marianne.Killengreen@foyen.no Side 5 av 5 "
}