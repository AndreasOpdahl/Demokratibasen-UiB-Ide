{
  "dokument_id": "113081d4-e356-5ff3-b01b-63282800b8d0",
  "doc_type": "case_attachment",
  "kommune": 4601,
  "tittel": "Tilbakemelding fra NFU til saken\n",
  "url": "https://bergen.kommune.no/politikere-utvalg/api/fil/bk360/11059184/Tilbakemelding-fra-NFU-til-saken-",
  "tekst": "NFU Bergen lokallag NFU Bergen lokallag p\u00e5 Facebook Bergen 29.08.2024 Byr\u00e5dsavdeling for eldre, helse og omsorg Potsmottak.helse.sosial@bergen.kommune.no Marit Hagevik Kopi: Cathrine Akse Nordkvist Innspill til Bergen kommune til sak om ferietilbud for voksne med utviklingshemming 1. Invitasjon: Bruker- og p\u00e5r\u00f8rendeorganisasjoner for mennesker med utviklingshemming er invitert til \u00e5 komme med skriftlige innspill til sak som gjelder evaluering innen 1. september 2024 basert p\u00e5 vedtakene der f\u00f8lgende inng\u00e5r: \u2022 Vurdere videref\u00f8ring av eksisterende tilbud. \u2022 Vurdere muligheten til \u00e5 etablere et organisasjonsbasert ferietilbud hvor organisasjoner kan s\u00f8ke tilskudd for \u00e5 organisere og arrangere feriereiser. \u2022 Vurdere og evaluere eventuell videref\u00f8ring av den individuelle tilskuddsordningen innf\u00f8rt for 2024. \u2022 Vurdere en varig ordning som ivaretar hele brukergruppen. \u2022 Vurdere et ferietilbud som b\u00e5de ivaretar brukernes \u00f8nske om ferier i fellesskap med andre, samtidig som vi ivaretar p\u00e5r\u00f8rendes \u00f8nske om en mer kollektiv organisering. \u2022 Vurdere mulige tiltak for at tilbudet kan ivareta flere brukere. \u2022 Det hele forutsatt gjeldende kriterier og \u00f8konomisk ramme. I m\u00f8tet NFU hadde med administrasjonen 27.08.2024 forsto vi det slik at arbeidet gjaldt forst\u00e5else og iverksetting av Bystyrets vedtak i sak 5/24 - Ferietilbud for personer med utviklingshemming. Bergen bystyre behandlet saken i m\u00f8tet 31.01.2024 og fattet f\u00f8lgende vedtak: 1. Bystyret ber byr\u00e5det om videref\u00f8ring av eksisterende tilbud. 2. Bystyret ber byr\u00e5det om \u00e5 evaluere ordningen, og g\u00e5 i dialog med aktuelle brukerorganisasjoner med m\u00e5l om \u00e5 finne en varig ordning som ivaretar hele brukergruppen. Sak om dette fremmes tidlig i Bystyrets h\u00f8stsemesteret 2024. 3. Bystyret ber i den forbindelse byr\u00e5det ogs\u00e5 se p\u00e5 muligheten til \u00e5 etablere et organisasjonsbasert ferietilbud for voksne personer med utviklingshemming hvor organisasjoner kan s\u00f8ke tilskudd for \u00e5 organisere og arrangere feriereiser. 4. Bystyret ber byr\u00e5det sikre videref\u00f8ring av sommerleir for skoleelever uten utviklingshemming som befinner seg i en vanskelig sosio\u00f8konomisk livssituasjon. 5. Bystyret ber byr\u00e5det om \u00e5 vurdere mulige tiltak for at tilbudet kan ivareta flere brukere. Vi har i hovedsak organisert v\u00e5rt innspill etter bestillingen fra Byr\u00e5dsavdelingen: 2. Sommerferietilbudene er viktige Sommerferietilbudene for mennesker med utviklingshemming har en over 30 \u00e5r lang historie i Bergen. De har v\u00e6rt arrangert av Bergen kommune i samarbeid med samarbeidspartnere utenfor Bergen. Sommerleir for barn og unge har v\u00e6rt arrangert ved H\u00e5landsdalen leirskole som Bergen kommune selv eier og driver. For den gruppen av innbyggere som NFU organiserer, har sommerferie i form av for eksempel turene til B\u00f8mlo og Skj\u00e6rgardsheimen v\u00e6rt s\u00e6rdeles viktige velferdstilbud. Tilbakemeldinger NFU har f\u00e5tt over flere \u00e5r er at tilbudene kommunen har gitt har v\u00e6rt godt tilrettelagt. De er popul\u00e6re blant deltakerne. De gir deltakerne en opplevelse av mestring, selvstendighet og glede som er en verdifull investering for hverdagene resten av \u00e5ret. Sommerferietilbudet gir ogs\u00e5 avlastning for slitne p\u00e5r\u00f8rende. Det er lettere \u00e5 avvikle ferie for de ansatte i bofellesskapene i en tid der det er utfordrende \u00e5 skaffe vikarer. Det er ogs\u00e5 lettere for p\u00e5r\u00f8rende \u00e5 planlegge og avvikle egen ferie. 3. Vurdere videref\u00f8ring av eksisterende tilbud. Bystyret har gjort et entydig vedtak punkt 1. Bystyret ber byr\u00e5det om videref\u00f8ring av eksisterende tilbud. NFU mener Byr\u00e5det ikke fulgte lojalt opp Bystyrets vedtak. a. Ferietilbudet p\u00e5 B\u00f8mlo folkeh\u00f8gskole ble kuttet fra 3 til 2 opphold. b. Vel 20 s\u00f8kere fikk overraskende avslag p\u00e5 sine s\u00f8knader til tross for at de over mange \u00e5r hadde deltatt med samme diagnose som de hadde i 2024. c. Kommunen hadde etter det vi erfarer ikke g\u00e5tt i dialog med Skjergardsheimen om anbud for \u00e5 videref\u00f8re tilbudet der. d. Kommunelegens praktisering av diagnose som silingskriterium var diskriminerende og framsto skjematisk. De individuelle vurderingene var mangelfulle, eller manglet helt. Bystyrets kontor stilte bl.a. sp\u00f8rsm\u00e5l i sin forberedelse til behandling av klage hvorfor egen fastleges vurdering ikke var vurdert i saken. Dette er en sv\u00e6rt uheldig saksbehandling som framst\u00e5r som at man p\u00e5 forh\u00e5nd har bestemt seg, uten \u00e5 ville vurdere andre sider av saken. e. Kriteriene for deltakelse ble endret underveis, fra s\u00f8knadsfrist til vedtak og f\u00f8r klagebehandling. Dette er ikke god forvaltningsskikk, og gir inntrykk av en lukket prosess hvor den enkelte ikke har mulighet til \u00e5 ivareta sine interesser slik man har krav p\u00e5 etter forvaltningsloven. Vi ber om at Bystyrets vedtak punkt 1. blir lojalt fulgt opp i 2025. 4. Vurdere muligheten til \u00e5 etablere et organisasjonsbasert ferietilbud hvor organisasjoner kan s\u00f8ke tilskudd for \u00e5 organisere og arrangere feriereiser NFU er positiv til et initiativ overfor frivillige organisasjoner som har kompetanse og kapasitet til \u00e5 gi et slikt tilbud. Vi er imidlertid sterkt imot at et slikt initiativ skal erstatte velfungerende tiltak som Bergen kommune har hatt i 2024 og i 2023. B\u00f8mloleirene har v\u00e6rt et sv\u00e6rt veldrevet tilbud. Vi har ogs\u00e5 f\u00e5tt gode tilbakemeldinger fra tilbudet p\u00e5 Skj\u00e6rg\u00e5rdshaien og Merket i Valdres. For en liten frivillig organisasjon som NFU i Bergen er det uaktuelt \u00e5 ha ansvar for et slikt omfattende tilbud. For oss er det utfordringer nok \u00e5 v\u00e6re interesseorganisasjon som skal jobbe opp mot en kommune som disponerer vel 1.7 mrd. kroner til Etat for utviklingshemmede. Vi merker oss ogs\u00e5 utsagnet fra CP-foreningen i referat fra m\u00f8te 19.08.2024 som viser at det er krevende for en organisasjon \u00e5 st\u00e5r for et slikt arrangement: \u00abOgs\u00e5 CP-foreningen har tidligere hatt tilbud i egen regi, men har n\u00e5, etter vurdering av risiko og ansvar, konkludert med \u00e5 avslutte dette tilbudet da det ikke lenger ble ansett forsvarlig. Foreningen viste til \u00e5 ha hatt store vansker med \u00e5 f\u00e5 rekruttert fagkompetent personell til tilbudet.\u00bb 5. Vurdere og evaluere eventuell videref\u00f8ring av den individuelle tilskuddsordningen innf\u00f8rt for 2024. NFU mener tilskuddsordningen er en god start. Men det er lett \u00e5 innvende at tilskuddet p\u00e5 NOK 2750 for ledsager var for lavt og dekker kanskje bare en natt p\u00e5 hotell. Vi antar den ogs\u00e5 gir stort merarbeid for administrasjonen, selv om alle s\u00f8knadene ble innvilget. 6. Samlet innspill p\u00e5 f\u00f8lgende sp\u00f8rsm\u00e5l: \u2022 Vurdere en varig ordning som ivaretar hele brukergruppen \u2022 Vurdere et ferietilbud som b\u00e5de ivaretar brukernes \u00f8nske om ferier i fellesskap med andre, samtidig som vi ivaretar p\u00e5r\u00f8rendes \u00f8nske om en mer kollektiv organisering. \u2022 Vurdere mulige tiltak for at tilbudet kan ivareta flere brukere. Dette er NFU sitt konstruktive forslag som kan ivareta sp\u00f8rsm\u00e5lene som er stilt over: a. Ferietilbudet p\u00e5 B\u00f8mlo blir videref\u00f8rt med 3 turer som tidligere \u00e5r, noe som samsvarer med bystyrets vedtak om videref\u00f8ring av eksisterende tilbud. Byr\u00e5det ber om tilleggsanbud for at et antall gruppeledere f\u00e5r tilbud om medisinkurs. Dersom det er n\u00f8dvendig, gj\u00f8r byr\u00e5det en avtale med B\u00f8mlo kommune om rimelig beredskap for helsehjelp. NFU anser tilbudet om helsehjelp som enhver som oppholder seg i B\u00f8mlo kommune har rett p\u00e5, dekker eventuelle hendelser som kan skje for enkeltpersoner under oppholdet. b. Byr\u00e5det inviterer Skjergardsheimen og andre aktuelle organisasjoner til anbud for \u00e5 videref\u00f8re tidligere tilbud for mennesker med utviklingshemming som trenger ekstra bistand. Tilbudet skal gjelde for sommer 2025. c. Byr\u00e5det inviterer aktuelle frivillige organisasjoner til \u00e5 organisere et nytt tilbud som et supplement til eksisterende tilbud. Siktem\u00e5let m\u00e5 v\u00e6re et nytt tilbud fra sommer 2025. d. Byr\u00e5det evaluerer tilskuddsordningen som ble innf\u00f8rt for sommeren 2024 b\u00e5de n\u00e5r det gjelder retningslinjer, st\u00f8rrelse og hvordan tilskuddsordningen oppn\u00e5r \u00e5 gi andre som ikke kan reise p\u00e5 organiserte turer et tilbud. 7. Det hele forutsatt gjeldende kriterier og \u00f8konomisk ramme. Vi noterer oss at dette fremkommer i en merknad til bystyrets vedtak. Slik vi ser det er det ikke mulig \u00e5 innfri Bystyrets vedtak punkt 1 og samtidig innfri de \u00f8vrige punktene i vedtaket med samme \u00f8konomiske ramme som ble satt av i 2024. 8. Vi h\u00e5per p\u00e5 bedre saksbehandling i 2024-2025 NFU har v\u00e6rt mer enn forundret over administrativ og politisk saksbehandling. Vi har v\u00e6rt sv\u00e6rt takknemlig for at et bredt politisk flertall vedtok \u00e5 videref\u00f8re ferietilbudet. Imidlertid har vi v\u00e6rt sterkt kritiske til: 1. Manglende forberedelser av anbudsrunde h\u00f8st 2023. 2. Saken ble lagt fram til politisk behandling i desember 2023 og vedtatt i bystyret 31.01.2024, noe som var alt for sent for planlegging av ferie i 2024. 3. En saksfremstilling til Bystyrets politiske organ som ensidig understreker risiko og gir et ensidig negativt bilde av mennesker med utviklingshemming. Omtalen og manglende faglig og saklig balanse i saksfremstilling er sv\u00e6rt tendensi\u00f8s og diskriminerende. 4. Saken heter Ferietilbud til personer med utviklingshemming, men inneholdt tilbudet til flere grupper. Det gjorde saken vanskelig \u00e5 lese, og negative erfaringer fra noen grupper ble overf\u00f8rt til ogs\u00e5 \u00e5 gjelde personer med utviklingshemming. 5. Selv om bystyret fattet vedtak om videref\u00f8ring av eksisterende tilbud og med det gav marsjordre til byr\u00e5det, opplevde vi at ferietilbudet p\u00e5 B\u00f8mlo ble kuttet fra 3 til 2 turer. Vel 20 s\u00f8kere fikk overraskende avslag p\u00e5 sine s\u00f8knader til tross for at de over mange \u00e5r hadde deltatt med samme diagnose som de har i 2024. Kommunen hadde etter det vi erfarer ikke g\u00e5tt i dialog med Skjergardsheimen om anbud for \u00e5 videredef\u00f8re tilbudet der. 6. Kommunelegens praktisering av diagnose som silingskriterium var diskriminerende og framsto skjematisk og de individuelle vurderingene var mangelfulle, eller manglet helt. Bystyrets kontor stilte bl.a. ogs\u00e5 sp\u00f8rsm\u00e5l i sin forberedelse til behandling av klage hvorfor egen fastleges vurdering ikke var vurdert i saken. Dette er en sv\u00e6rt uheldig saksbehandling som framst\u00e5r som at man p\u00e5 forh\u00e5nd har bestemt seg, uten \u00e5 ville vurdere andre sider av saken. 7. Kriteriene for deltakelse ble endret underveis, fra s\u00f8knadsfrist til vedtak og f\u00f8r klagebehandling. Dette er ikke god forvaltningsskikk, og gir inntrykk av en lukket prosess hvor den enkelte ikke har mulighet til \u00e5 ivareta sine interesser slik man har krav p\u00e5 etter forvaltningsloven. 8. Manglende saklig balanse i Byr\u00e5dets saksfremstilling til v\u00e5re demokratiske organer, noe ogs\u00e5 Bystyrets kontor som sekretariat for den kommunale klagenemnden p\u00e5pekte i sin behandling av klagene som kom som f\u00f8lge av avslagene, og betydelig m\u00e5lforskyvning i iverksetting av Bystyrets vedtak har bidratt til at NFU har manglet tillit til Byr\u00e5dets saksbehandling. Avsluttende kommentar: NFU Bergen lokallag \u00f8nsker \u00e5 bidra konstruktivt til videref\u00f8ringen og utvidelsen av ferietilbud for Bergens innbyggere som har en utviklingshemming. Vi takker derfor for at vi f\u00e5r delta i evalueringsprosessen og ber ogs\u00e5 om \u00e5 bli h\u00f8rt i fbm. den politiske saken. Med hilsen Kari Elster Moen Tom Skauge leder, NFU Bergen lokallag medlem Kopi: Byombudet Kommunalt r\u00e5d for mennesker med nedsatt funksjonsevne Etat for tjenester til utviklingshemmede, Olivera Kostovska "
}