{
  "dokument_id": "87f53540-c165-5daf-bf08-ecb5f8d14c1b",
  "doc_type": "case_presentation",
  "kommune": 4601,
  "tittel": "\u00c5sane, gnr 186 bnr 1 \u00d8stre Tertnes\u00e5sen. Klage vedr. avslag p\u00e5 dispensasjoner for fremtidig fradeling og bygging av tomannsbolig",
  "url": "https://bergen.kommune.no/politikere-utvalg/api/fil/bk360/9360198/Framstilling-Asane-gnr-186-bnr-1-Ostre-Tertnesasen-Klage-vedr-avslag-pa-dispensasjoner-for-fremtidig-fradeling-og-bygging-av-tomannsbolig",
  "tekst": " BYR\u00c5DET Byr\u00e5dssak /23 Saksframstilling V\u00e5r referanse: 2023/234045-5 \u00c5sane, gnr 186 bnr 1 \u00d8stre Tertnes\u00e5sen. Klage vedr. avslag p\u00e5 dispensasjoner for fremtidig fradeling og bygging av tomannsbolig Hva saken gjelder: Saken gjelder s\u00f8knad om dispensasjoner for fremtidig fradeling/bygging av tomannsbolig p\u00e5 en tomt som er regulert til fellesareal/lekeareal. For dette kreves dispensasjon fra form\u00e5let i reguleringsplanen jf. pbl \u00a7 12-4, samt fra KPA2018 \u00a7 3.1 (plankrav), siden gjeldende reguleringsplan er av eldre dato. Dispensasjon fra arealform\u00e5let vil v\u00e6re p\u00e5krevet for b\u00e5de fradeling og fremtidig bygging, men det kreves ikke dispensasjon fra plankravet i forbindelse med fradelingen etter KPA \u00a7 3.1. S\u00f8knaden ble avsl\u00e5tt i vedtak datert 29.08.2023 med hjemmel i pbl \u00a7 19-2. Avslaget er p\u00e5klaget den 15.09.2023 av Norgeshus AS v/Marianne Laanke Losen p\u00e5 vegne av tiltakshaver Aarvik Eiendomsutvikling AS. Eiendommen er regulert til fellesareal/lekeareal av plan for \u00c5sane. Tertnes, \u00d8vre Tertnes Hageby fra 1963 (planID 50290000). I KPA2018 er eiendommen vist som Bebyggelse og anlegg - Ytre fortettingssone, og ligger innenfor hensynssone Vei st\u00f8y \u2013 gul sone. Dersom dispensasjonene innvilges, m\u00e5 tiltakshaver f\u00f8rst s\u00f8ke om fradelingen f\u00f8r en ev. s\u00f8knad om byggetillatelse. I en slik s\u00f8knad m\u00e5 det bl.a. vises til at tilknytning og rettigheter til infrastruktur er sikret jf. pbl kap. 27 mm, f\u00f8r en kan rekvirere oppm\u00e5ling. Ansvarlig s\u00f8ker opplyser at det er foretatt nabovarsling i samsvar med bestemmelsene i plan- og bygningsloven \u00a7 21-3, og det er mottatt merknad 5 merknader: \u00c5del Clemetsen (\u00d8stre Tertnes\u00e5sen 7): Viser til at veien til eiendommen er d\u00e5rlig, og at aktivitet i byggeperioden vil forverre allerede utglidning av vei mot egen eiendom. Modestas Baika (\u00d8stre Tertnes\u00e5sen 13): \u00d8nsker ikke h\u00f8ye boliger som \u00f8delegger solforhold p\u00e5 egen eiendom. Svein Mj\u00e5tveit (\u00d8stre Tertnes\u00e5sen 19): Viser til at kommunen b\u00f8r overta ansvaret for den private veien som skal brukes, da denne blir ytterliggere belastet. Ansvarlig s\u00f8ker viser til at vegen er privat, og at sp\u00f8rsm\u00e5let dermed ikke blir relevant for denne s\u00f8knaden. Monica S\u00e6thre (\u00d8stre Tertnes\u00e5sen 11): \u00d8nsker ikke at oms\u00f8kte tiltak skal f\u00e5 tillatelse, uten at merknaden er ytterligere begrunnet. Rune Bergaas (Tertnesvegen 30): Holder p\u00e5 med egne byggeplaner og \u00f8nsker samarbeid om VA-anlegg. Ansvarlig s\u00f8ker informerer om at utbygger tar dette til orientering i prosessen. Bymilj\u00f8etaten har i uttalelse datert 07.07.2023 frar\u00e5det dispensasjon, da tiltaksomr\u00e5det sammen med tilgrensende areal b\u00e5de har funksjon som en gr\u00f8nn lunge i et ellers bebygd omr\u00e5de og bidrar til \u00e5 ivareta en viktig \u00f8kologisk korridor. Arealet bidrar til by\u00f8kologi, overvannsh\u00e5ndtering, ivaretar \u00f8kosystemtjenester og gir rom for lek og rekreasjon. Det er begrenset med gr\u00f8ntareal i omr\u00e5det generelt, og belastningen p\u00e5 disse omr\u00e5dene er h\u00f8y. 1 Rett \u00f8st for tiltaksomr\u00e5det er en \u00f8kologisk korridor vist i bl\u00e5gr\u00f8nt temakart til KPA som bidrar til \u00e5 danne en relativt sammenhengende gr\u00f8nn forbindelse mellom de st\u00f8rre gr\u00f8ntomr\u00e5dene \u00c5stveitskogen og Haukeberget. Idet andre parti av korridoren gjennom dette bebygde omr\u00e5det er sv\u00e6rt smal, er partiet viktig for \u00e5 bevare korridorens funksjon, med mer og tettere vegetasjon for \u00e5 sikre at dyr og planter kan forflytte og spre seg p\u00e5 naturlig vis. Klagers anf\u00f8rsler: Klager viser til avholdt forh\u00e5ndskonferanse hvor det var ingenting i samtalen som tydet p\u00e5 at s\u00f8knaden skulle bli en umulig oppgave \u00e5 f\u00e5 igjennom. Det ble i referatet vist til hva som var n\u00f8dvendig \u00e5 ha med i de ulike s\u00f8knadene, men det ble ikke gitt en anbefaling i referatet. Selv om forh\u00e5ndskonferanser ikke binder kommunen mener klager at veiledningsplikten til kommunen er brutt etter fvl \u00a7 11, da det er \u00e5penbart at klager burde blitt formidlet at det ville bli en vanskelig saksgang \u00e5 f\u00e5 igjennom s\u00f8knaden. Klager viser til at dersom de hadde v\u00e6rt kjent med dette, hadde de ikke startet prosessen i utgangspunktet. Klager ber om at det tas en ny vurdering og befaring av omr\u00e5det, og legger ved en uttale fra grunneiere av 186/1, Kjell Tertnes. Det p\u00e5pekes at dette er en av f\u00e5 egnede tomter de har igjen som kan bebygges, der man hadde h\u00e5pet p\u00e5 realisme og velvillighet i stedet for oppkonstruerte problemstillinger fra kommunen. Denne tomten kan p\u00e5 ingen m\u00e5ter sies \u00e5 v\u00e6re verken viktig eller egnet til barns lek. Den har i alle \u00e5r blitt brukt til \u00e5 dumpe hageavfall fra omkringliggende boliger, og er blitt et gjengrodd og utilgjengelig omr\u00e5de. Like i n\u00e6rheten ligger idrettsanlegget p\u00e5 \u00c5stveit med omkringliggende skog og naturstier, og \u00c5stveitskogen med flere hundre m\u00e5l uber\u00f8rt natur. Det vises ogs\u00e5 til at grunneierne tidligere har m\u00e5ttet avst\u00e5 betydelige arealer til friomr\u00e5der i kommunen, f.eks. i Monsamarken og \u00c5stveitv\u00e5gen. Det vises for \u00f8vrig til klagen i sin helhet. Fagetatens vurdering og anbefaling: Plan- og bygningsetaten som fagetat opprettholder avslaget. Det vises innledningsvis til at reguleringsplanen sitt arealform\u00e5l fellesareal gjelder, og st\u00e5r ikke i motstrid til bebyggelse og anlegg, da dette er en overordnet arealkategori. N\u00e5r det gjelder anf\u00f8rslene knyttet til manglende veiledning, kan fagetaten ikke se at det foreligger noen feil. Det vises bl.a. til at referatet fra forh\u00e5ndskonferanse er omfattende da det omhandlet dispensasjonssp\u00f8rsm\u00e5let for 3 tomter, og at veiledningen er tilpasset ansvarlig s\u00f8ker og tiltakshaver, som begge er profesjonelle parter, jf. fvl \u00a7 11 annet ledd. Referatet tar opp alle forhold som kan v\u00e6re relevant ved s\u00f8knaden, og gir ikke noen forh\u00e5ndsavklaringer p\u00e5 resultatet i saken, som bygningsmyndigheten skal v\u00e6re tilbakeholden med, da s\u00f8knaden skal vurderes konkret ut fra alle de momentene som kommer inn, med \u00e5penhet for at det kan foreligger s\u00e6rlig gode grunner for dispensasjoner. Fagetaten kan derfor ikke se at manglende informasjon om at det ikke kan forventes \u00e5 f\u00e5 dispensasjoner utgj\u00f8r et brudd p\u00e5 veiledningsplikten. Eventuelt begrenses dette til at kommunen kan komme i erstatningsansvar, som ikke skal v\u00e6re en del av vurderingen av et byggesaksvedtak. Eventuelle feil vil derfor ikke p\u00e5virke resultatet i saken jf. fvl \u00a7 41. I vedtaket er det p\u00e5pekt at omr\u00e5der for rekreasjon og friluftsliv skal i st\u00f8rst mulig grad ivaretas i plan- og byggesaksbehandling, jf. KPA \u00a7 11, og at det er sv\u00e6rt viktig \u00e5 ivareta byens natur- og kulturlandskap, sammenhengende bl\u00e5gr\u00f8nne strukturer, naturmangfold og omr\u00e5der som er forbeholdt rekreasjon og som sikrer gode oppvekstmilj\u00f8 for barn og unge. Det vises til at Bymilj\u00f8etaten er kritisk til at omr\u00e5det nedbygges og peker p\u00e5 at tomten utgj\u00f8r en gr\u00f8nn lunge i det bebygde omr\u00e5det som tjener flere funksjoner. Omr\u00e5det har v\u00e6rt en skog siden reguleringsplanen ble vedtatt i 1963, og det aktuelle omr\u00e5det rundt best\u00e5r av rekkehus og eneboliger. Gr\u00f8ntarealer i omr\u00e5det har blitt redusert siden reguleringsplanen ble vedtatt, og behovet for slike arealer er ikke mindre siden den gang. Det vises til at denne skogsflekken er den eneste av en viss st\u00f8rrelse utenom \u00e5 m\u00e5tte krysse bilveier for \u00e5 komme 2 til andre omr\u00e5der, og vil v\u00e6re godt egnet for lek, selv om det ikke er opparbeidet. Idrettsanlegget ved \u00c5stveit anses ikke som et tilbud som kan erstatte fellesarealer/lekeareal for nabolaget. Dersom slike omr\u00e5der skal bygges ned, skal de iht. til KPA \u00a7 13.4 erstattes av omr\u00e5der av tilsvarende kvaliteter og ligge i gangavstand og ha en god og trygg tilgjengelighet. Fagetaten anser at disse vilk\u00e5rene vil bli vanskelig \u00e5 innfri. Av disse grunner vurderes dispensasjonene til \u00e5 vesentlig tilsidesette de hensyn bestemmelsene skal ivareta, og fordelene vil ikke vil v\u00e6re klart st\u00f8rre enn ulempene etter pbl \u00a7 19-2. Det vises til fagnotatet i sin helhet. \u00d8konomiske konsekvenser: Ingen relevans. Byr\u00e5dets vurdering og anbefaling/konklusjon: Byr\u00e5det har vurdert klagen og er enig i fagetaten sine vurderinger og konklusjon. Byr\u00e5det har forst\u00e5else for at arealet regulert til fellesareal/lekeareal i reguleringsplanen fra 1963, i dag kan fremst\u00e5 \u00e5 ha en h\u00f8yere verdi som boligtomt enn for det regulerte form\u00e5let. Behovet for \u00e5 bevare slike gjenv\u00e6rende gr\u00f8nne lunger vil imidlertid bli stadig \u00f8kende i en tett by. Byr\u00e5det anser seg forpliktet til \u00e5 f\u00f8lge lovens krav om \u00e5 vektlegge langsiktighet, og med dette vurdere arealdisponeringen og potensialet for bruk ogs\u00e5 for kommende generasjoner, jf. pbl \u00a7 1. Hva arealet brukes til i dag, er derfor av underordnet betydning. Byr\u00e5det vil fremheve at terskelen for \u00e5 benytte slike ubebygde gr\u00f8ntarealer skal v\u00e6re h\u00f8y av hensyn til by\u00f8kologien og behovet for \u00f8kt beskyttelse av natur og naturmangfoldet. I vurderingen av arealets betydning for lek, vil byr\u00e5det fremheve at dette hensynet ikke st\u00e5r alene, da arealet tjener flere andre viktige funksjoner som et fellesareal, som del av den sammenhengende gr\u00f8nne infrastrukturen i omr\u00e5det. Arealet har dermed en egenverdi ved siden av andre gr\u00f8ntarealer i umiddelbar n\u00e6rhet. Betydningen av \u00e5 finne erstatningsarealer for lek som avb\u00f8tende tiltak, vil i s\u00e5 m\u00e5te v\u00e6re begrenset. Byr\u00e5det \u00f8nsker derfor at dette lille skogsomr\u00e5det ogs\u00e5 for fremtiden skal bevares som et gr\u00f8ntareal, og anser at presedensvirkningene for dette bevarings\u00f8nsket kan bli uheldige dersom det \u00e5pnes for bebyggelse p\u00e5 en tomt med byggerestriksjoner. Byr\u00e5det er derfor enig i vurderingene av at en dispensasjon vil vesentlig tilsidesette de hensyn som arealform\u00e5let skal ivareta, og fordelene vil ikke vil v\u00e6re klart st\u00f8rre enn ulempene etter pbl \u00a7 19-2. P\u00e5 denne bakgrunn anbefales det at vedtaket opprettholdes. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Plan- og bygningsetatens vedtak datert 29.08.2023 opprettholdes. Klagen tas ikke til f\u00f8lge Dato: 20. desember 2023 3 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagnotat datert 20.09.2023 med f\u00f8lgende vedlegg: 1. Oversiktskart 2. Oversiktsfoto 3. Situasjonsplan 4. Klage datert 15.09.2023 5. Vedtak datert 29.08.2023 6. Uttale fra Bymilj\u00f8etaten datert 07.07.2023 7. Dispensasjonss\u00f8knad datert 25.05.2023 8. Nabomerknader 9. Tegninger av fremtidig tiltak 4 "
}