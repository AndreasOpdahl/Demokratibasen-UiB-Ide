{
  "dokument_id": "58cffeb4-3519-536d-bc13-ee86f588a0ce",
  "doc_type": "case_attachment",
  "kommune": 4601,
  "tittel": "Stadfesting - 149-4-0-0 Sj\u00f8krigsskoleveien 15. Klage p\u00e5 tillatelse til bruksendring.pdf",
  "url": "https://bergen.kommune.no/politikere-utvalg/api/fil/bk360/10095305/Stadfesting-149-4-0-0-Sjokrigsskoleveien-15-Klage-pa-tillatelse-til-bruksendring-pdf",
  "tekst": " V\u00e5r dato: V\u00e5r ref: 11.03.2024 2023/17668 Dykkar dato: Dykkar ref: 14.08.2023 VESTLAND FYLKESKOMMUNE INFRASTRUKTUR OG Saksbehandlar, innvalstelefon VEG BERGEN Stine Ross Ids\u00f8, 5764 3148 Postboks 7900 5020 BERGEN Bergen kommune gnr. 149 bnr. 4, Sj\u00f8krigsskoleveien 15. Bruksendring industri. Vi viser til oversending av klagesak fr\u00e5 Bergen kommune 22.11.2023 og klage datert 14.08.2023. Vi er leie for lang sakshandsamingstid. Vedtak Statsforvaltaren stadfestar Bergen kommune sitt vedtak datert 02.08.2023, ref.nr. BYGG- 2023/12171-22. Bakgrunn for saka Bergen kommune gav den 02.08.2023, ref.nr.: BYGG-2023/12171-22 mellombels rammel\u00f8yve p\u00e5 maksimalt 42 m\u00e5nadar (3,5 \u00e5r) og mellombelse dispensasjonar med varigheit p\u00e5 maksimalt 3 \u00e5r fr\u00e5 KPA \u00a7\u00a7 3.1, plankrav, 6.1, byggegrense mot sj\u00f8 og 32.2.2, forbod mot inngrep og faste installasjonar i sj\u00f8, for: - bruksendring av delar av eksisterande bygg, her BRA 9 560 m2, fr\u00e5 st\u00e5lbearbeidingsanlegg til verksemd for handsaming av forureina massar inkl. jordvaskeanlegg p\u00e5 gbnr.149/4. - bruksendring av delar av eksisterande bygg, her BRA 400 m2, til lagerverksemd - leidningar til sj\u00f8 for vaskeanlegg, tur og retur, med ein lengde p\u00e5 omtrent 660 meter - bruksendring av delar av areal til utomhus til eksklusiv bruk for verksemda, unnateke areal for parkering Utsnitt fr\u00e5 situasjonsplan datert 09.03.2023. E-postadresse: Postadresse: Bes\u00f8ksadresse: Telefon: 57 64 30 00 sfvlpost@statsforvalteren.no Nj\u00f8savegen 2 Nj\u00f8savegen 2, Leikanger www.statsforvaltaren.no/vl Sikker melding: 6863 Leikanger Solheimsgaten 13, Bergen www.statsforvaltaren.no/melding Fjellvegen 11, F\u00f8rde Org.nr. 974 760 665 Side: 2/10 I forkant av vedtaket blei det gjeve uttalar fr\u00e5 kommunale etatar og statelege og regionale myndigheiter. Statens vegvevesen, Vestland fylkeskommune, Plan- og bygningsetaten ved Byplanavdelinga og Bymilj\u00f8etaten-Naturforvaltning r\u00e5dde fr\u00e5 \u00e5 gje dispensasjon i saka. Dette var i hovudsak grunngjeve med at krysset mellom fv. 5206 Gravdalsvegen og kommunal veg 4959 Sj\u00f8krigsskulevegen m\u00e5 utbetrast f\u00f8r det blir gjeve l\u00f8yve til auka bruk av avk\u00f8yrselen. Vidare kom det fram at ein dispensasjon vil undergrave behovet for \u00e5 halde fram med den p\u00e5g\u00e5ande planprosessen i omr\u00e5det.1 Bymilj\u00f8etaten \u2013 Vegforvaltning viste p\u00e5 si side til at sj\u00f8lv om det er eit sterkt behov for \u00e5 forbetre avk\u00f8yrslane i det vidare planarbeidet kunne dei akseptere mellombels endra bruk av eksisterande avk\u00f8yrslar fram til endeleg l\u00f8ysing er avklart i plansaka.2 Bergen Havn og Milj\u00f8retta helsevern ved Etat for helsetenester gav ogs\u00e5 uttale i saka.3 Det f\u00f8religg l\u00f8yve etter forureiningslova til drift av avfallsanlegget p\u00e5 eigedomen.4 I vedtaket er det sett fleire vilk\u00e5r for drifta som gjeld blant anna driftstid, utsleppsavgrensingar, st\u00f8v, lukt, lys, st\u00f8y og omsyn til n\u00e6rmilj\u00f8. Det f\u00f8religg ogs\u00e5 l\u00f8yve til varmebehandling av jord med framande artar p\u00e5 n\u00e6rare fastsette vilk\u00e5r. 5 De har p\u00e5klaga kommunen sitt vedtak av 02.08.2023 i brev datert 14.08.2023. Det blir i hovudsak gjort gjeldande at vilk\u00e5ra for dispensasjon ikkje er oppfylte ved at fordelane ikkje er klart st\u00f8rre enn ulempene. De aksepterer ikkje auka bruk av det trafikkfarlege krysset mellom fv. 5206 Gravdalsvegen og kommunal veg 4959 Sj\u00f8krigsskolevegen f\u00f8r krysset og strekninga er utbetra. Dette er ein skuleveg kor det spesielt m\u00e5 takast omsyn til skulebarn og trygg skuleveg. Harris Advokatfirma AS v/Ingrid S\u00e6vold Moe har kommentert klagen p\u00e5 vegner av tiltakshavar i brev datert 08.09.2023. Det blir her i hovudtrekk gjort gjeldande at Vestland fylkeskommune feilaktig legg til grunn at bruksendring fr\u00e5 blekkvalseverk til Envir si verksemd automatisk forverrar trafikktryggleiken i omr\u00e5det, trass i at trafikkrapportane syner at det ikkje er trafikken fr\u00e5 Sj\u00f8krigsskulevegen som er \u00e5rsaka til utfordringane. Fylkeskommunen har sj\u00f8lv verkemiddel til \u00e5 forbetre trafikktryggleiken straks, som til d\u00f8mes gjennom fartsreduserande tiltak i kryssomr\u00e5det. Bergen kommune v/Utval for milj\u00f8 og byutvikling handsama klagen i m\u00f8te den 09.11.2023. Klagen blei ikkje teken til f\u00f8lgje. Saka er oversendt til Statsforvaltaren for endeleg handsaming. N\u00e5r det gjeld bakgrunnen for saka elles, viser vi til dokumenta i saka. Vi f\u00f8reset at partane er kjende med desse. 1 Sj\u00e5 utsegner datert h\u00f8vesvis 01.06.2023, 06.06.2023, 30.05.2023 og 27.06.2023. 2 Sj\u00e5 utsegn datert 26.06.2023. 3 Sj\u00e5 utsegner datert 21.06.2023 og 26.06.2023. 4 Sj\u00e5 vedtak fr\u00e5 Statsforvaltaren i Vestland v/milj\u00f8avdelinga ,sist endra 26.01.2023. 5 Sj\u00e5 vedtak fr\u00e5 Statsforvaltaren i Vestland v/milj\u00f8avdelinga av 26.01.2023. Side: 3/10 Regelverk Statsforvaltaren er delegert mynde til \u00e5 avgjere klager som gjeld enkeltvedtak etter plan- og bygningslova, sj\u00e5 plan- og bygningslova \u00a7 1-9 femte ledd og rundskriv T-2/09 fr\u00e5 Kommunal- og distriktsdepartementet. Statsforvaltaren kan under klagehandsaminga pr\u00f8ve alle sider ved vedtaket, ogs\u00e5 dei skj\u00f8nnsmessige vurderingane som kommunen har gjort, jf. forvaltningslova \u00a7 34. Regler om dispensasjon Det g\u00e5r fram av plan- og bygningslova \u00a7 11-6 at kommuneplanen er bindande for nye eller utviding av eksisterande tiltak. Tiltak i strid med plan eller f\u00f8resegner i plan- og bygningslova kan berre godkjennast dersom det samstundes vert gjeve dispensasjon fr\u00e5 f\u00f8resegna tiltaket strid mot, jf. plan- og bygningslova kapittel 19. Med heimel i plan- og bygningslova \u00a7\u00a7 19-2 og 19-3 kan kommunen dispensere fr\u00e5 f\u00f8resegner gjevne i eller i medhald av plan- og bygningslova. Kommunen kan ikkje dispensere dersom omsyna bak f\u00f8resegna det vert dispensert fr\u00e5, eller omsyna i form\u00e5lsf\u00f8resegna i lova, vert sett vesentleg til side. I tillegg m\u00e5 fordelane ved \u00e5 dispensere vere klart st\u00f8rre enn ulempene etter ei samla vurdering. Vilk\u00e5ra i plan- og bygningslova \u00a7 19-2 er rettslege vurderingstema, ikkje eit kommunalt skj\u00f8nn. Det er derfor ikkje h\u00f8ve til \u00e5 legge nemneverdig vekt p\u00e5 omsynet til det lokale sj\u00f8lvstyret. Dispensasjon krev grunngjeven s\u00f8knad. Etter forvaltningspraksis skal grunngjevinga for \u00e5 dispensere vere spesiell og gjelde s\u00e6rleg for tiltaket, og kommunen skal ikkje dispensere ut fr\u00e5 meir generelle vurderingar. Planstatus Eigedommen er regulert til industriareal.6 Det ble i august 2022 halde oppstartsm\u00f8te for ny reguleringsplan for omr\u00e5det.7 I varslingsbrev av 16.02.2022 er det vist til at hensikta med planarbeidet er \u00e5 legge til rette for blant anna industri og n\u00e6ring, og ivareta og vidareutvikle dagens verksemder innanfor eksisterande anlegg og bygning. F\u00f8rem\u00e5let med planen er vidare \u00e5 legge til rette for omorganisering av logistikk-/trafikkm\u00f8nster. I kommuneplanen er eigedommen p\u00e5 land avsett til bebyggelse og anlegg og ligg i hovudsak i ytre fortettingssone og delvis i \u00f8vrig byggesone. Eigedommen ligg ogs\u00e5 delvis innanfor omsynssona funksjonell strandsone. I sj\u00f8 er eigedommen avsett til arealform\u00e5let bruk og vern av sj\u00f8 og vassdrag med tilh\u00f8yrande strandsone. 8 Det g\u00e5r fram av kommuneplanen sin arealdel pkt. 3.1. at: \u00abTiltak etter pbl \u00a7 20-1 bokstav a, d, g, k, og l skal inng\u00e5 i reguleringsplan vedtatt med hjemmel i plan- og bygningsloven av 1985 eller nyere lov.\u00bb 6 PlanID. 4601_40260000, Laksev\u00e5g. Gnr 149 og gnr 150, Nyg\u00e5rd \u2013 Nyg\u00e5rdsvik, Gledesnes, Regulerings- og bebyggelsesplan. I kraft fra 24.07.1964. 7 Reguleringsplan 71130000 for Gnr 149 Bnr 4, Simonsviken N\u00e6ringspark 8 PlanID. 4601_65270000, Bergen. Kommuneplanens arealdel 2018-2030. I kraft fra 19.06.2019. Side: 4/10 Av KPA pkt. 6.1 f\u00f8lger det at det er byggegrense p\u00e5 25 meter fra sj\u00f8 i ytre fortettingssone og i regulerte omr\u00e5der i \u00f8vrig byggesone. Etter KPA \u00a7 32.2.2. er det forbod mot inngrep og faste installasjonar i sj\u00f8omr\u00e5de avsett til arealform\u00e5let bruk og vern av sj\u00f8 og vassdrag med tilh\u00f8yrande strandsone. Om ytre fortettingssone f\u00f8lgjer det av KPA \u00a7 26.4.1 at: \u00abYtre fortettingssone kan videreutvikles med bolig- og n\u00e6ringsform\u00e5l. N\u00e6ringsvirksomheter som medf\u00f8rer st\u00f8y, forurensning, vesentlig \u00f8kt trafikkbelastning eller andre vesentlige ulemper for omgivelsene tillates ikke.\u00bb Om \u00f8vrig byggesone f\u00f8lgjer det av KPA \u00a7 26.5.2 at: \u00abMindre n\u00e6ringsvirksomheter som ikke medf\u00f8rer st\u00f8y, forurensning, trafikkbelastning eller andre ulemper for omgivelsene kan tillates. Det tillates ikke nyetablering eller bruksendring for tiltak med h\u00f8y arbeidsplass- eller bes\u00f8ksintensitet.\u00bb Statsforvaltaren si vurdering Statsforvaltaren finn at saka er tilstrekkeleg opplyst til \u00e5 gjere vedtak i saka, jf. forvaltningslova \u00a7 33. Videre legger vi til grunn at Vestland fylkeskommune har klagerett i saka, og at det er klaga til rett tid, jf. forvaltningslova \u00a7\u00a7 28 og 29. Massehandteringsverksemda som det er s\u00f8kt om bruksendring til, har vore i drift p\u00e5 eigedomen sidan 2017. Eigedommen er i utgangspunktet godkjent til verksemd for st\u00e5lbearbeiding, som var i drift p\u00e5 eigedomen fram til 2008. Den p\u00e5g\u00e5ande verksemda krev difor bruksendringsl\u00f8yve som det no er s\u00f8kt om. Det er p\u00e5 det reine i saka at bruksendringane krev dispensasjon fr\u00e5 reguleringsplankravet i kommuneplanen og fr\u00e5 byggegrensa p\u00e5 25 meter fr\u00e5 sj\u00f8. Etablering av sj\u00f8leidningane krev dispensasjon fr\u00e5 forbodet mot inngrep og faste installasjonar i sj\u00f8. N\u00e5r nokon s\u00f8ker om eit tiltak i strid med det som f\u00f8lger av lov- og plangrunnlag, er utgangspunktet at s\u00f8knaden skal bli avsl\u00e5tt, med mindre dei rettslege vilk\u00e5ra for \u00e5 dispensere er oppfylt, og at kommunen etter ei konkret vurdering finn \u00e5 kunne innvilge slik dispensasjon. Dispensasjon kan bli gjeve varig eller mellombels, jf. pbl. \u00a7 19-2 f\u00f8rste ledd. 1.1 Byggegrense mot sj\u00f8 og forbod mot faste inngrep og faste installasjonar i sj\u00f8 Omsynet bak byggegrensa mot sj\u00f8, og forbodet mot faste installasjonar i sj\u00f8omr\u00e5de, er delvis overlappande. Byggeforbodet p\u00e5 land har som form\u00e5l \u00e5 verne mot byggetiltak og terrenginngrep for \u00e5 sikre natur- og kulturmilj\u00f8, friluftsliv, landskap og \u00e5lmentas interesser. Forbodet mot faste installasjonar i sj\u00f8 har p\u00e5 same vis til omsyn \u00e5 sikre at naturmangfaldet i sj\u00f8 blir verna om, og \u00e5 sikre ferdsel og \u00e5lmentas interesser i sj\u00f8. Som kommunen har vist til vil b\u00e5de bruksendringa og utlegginga av vassleidningane skje i eit omr\u00e5de som er regulert og nytta til industri over lang tid. Omr\u00e5det er difor ikkje eigna til \u00e5lmenn ferdsel og friluftsliv. Vi kan heller ikkje sj\u00e5 at tiltaket vil p\u00e5verke dei andre omsyna bak byggegrensa mot sj\u00f8 som natur- og kulturmilj\u00f8 eller landskapsomsyn i vesentleg grad. Side: 5/10 N\u00e5r det gjeld vassinntaksleidningane i sj\u00f8 vil desse strekke seg ut i sj\u00f8 langs havbotnen, og s\u00e5leis ikkje p\u00e5verke ferdsel og bruk av sj\u00f8omr\u00e5det. Det er ikkje registrert gyteomr\u00e5de, spesielle artar eller s\u00e6rskilte naturtypar i det aktuelle sj\u00f8omr\u00e5det som kan verte p\u00e5verka av tiltaket. Statsforvaltaren kan p\u00e5 bakgrunn av dette ikkje sj\u00e5 at tiltaket vil setje omsyna bak nemnde f\u00f8resegner vesentleg til side. 1.2 Plankrav Statsforvaltaren legg til grunn at omsyna bak plankravet er \u00e5 sikre at utbygging skjer p\u00e5 ein heilskapleg m\u00e5te der tiltaket sj\u00e5ast i samanheng, i tillegg til at ein unng\u00e5r u\u00f8nskte verknader for omr\u00e5det. Plankravet har vidare til hensikt \u00e5 ivareta at alle sp\u00f8rsm\u00e5l av betydning blir tilstrekkeleg utgreidde f\u00f8r vedtak blir gjort, og at myndigheiter, grunneigarar og andre det gjeld, f\u00e5r h\u00f8ve til \u00e5 setje fram sine synspunkt i planprosessen. Blant anna tek kravet sikte p\u00e5 \u00e5 sikre viktige avklaringar med tanke p\u00e5 overordna forhold som bumilj\u00f8, infrastruktur, trafikk med meir. Dess st\u00f8rre verknad eit tiltak vil ha p\u00e5 omgjevnadene, dess meir vektige blir omsyna som taler for ein planprosess, og dermed ogs\u00e5 omsyna som talar mot dispensasjon. Av form\u00e5lsparagrafen i plan- og bygningsloven g\u00e5r det fram at plan og vedtak skal sikre openheit, f\u00f8reseielegheit og medverknad. Det skal leggast vekt p\u00e5 langsiktige l\u00f8ysingar og konsekvensar for milj\u00f8 og samfunn skal skildrast. Vidare skal blant anna omsynet til barn og unge sine oppvekstvilk\u00e5r bli ivareteke i planlegginga og krava til den enkelte byggesak. Ein f\u00f8resetnad for \u00e5 kunne dispensere fr\u00e5 eit plankrav et at det ikkje er plikt til konsekvensutgreiing for tiltaket det s\u00f8kast om. Vi viser her til forarbeidsuttale om at \u00abdet vil v\u00e6re adgang til \u00e5 dispensere fra plankrav i den utstrekning det ikke er slik samanheng mellom plankravet og et ev. krav om konsekvensutredning at det er til hinder for dispensasjon.\u00bb9 I dette tilfellet kan ikkje Statsforvaltaren sj\u00e5 at tiltaket det er s\u00f8kt om fell inn under dei oppstilte tiltaka som er underlagt konsekvensutgreiingsplikta i forskrifta om konsekvensutgreiing.10 Vidare er Statsforvaltaren si oppfatning at terskelen for \u00e5 dispensere fr\u00e5 plankravet blir s\u00e6rleg h\u00f8g dersom det er sannsynleg at tiltaket det s\u00f8kast om vil kunne f\u00e5 konsekvensar for milj\u00f8, helse, viktig infrastruktur, materielle verdiar m.v, og dette i liten grad er avklara i saka. Dette er grunna i at ROS-analyse plikta som blir utl\u00f8yst ved utarbeiding av planar for utbygging jf. pbl. \u00a7 4-3 ikkje blir utl\u00f8yst ved ein dispensasjon fr\u00e5 eit reguleringsplankrav. Det blir difor ved ein dispensasjon ikkje i like stor grad sikra ei avklaring av risiko- og s\u00e5rbarheitsforhold som har betydning for om arealet er eigna til utbyggingsform\u00e5l. Vi p\u00e5peiker likevel at plan- og bygningsloven kap. 28 har f\u00f8resegner som ogs\u00e5 har til form\u00e5l \u00e5 s\u00f8rgje for tilstrekkeleg tryggleik p\u00e5 byggetomta og nabotomter ved det enkelte byggetiltak. Omfanget av ein ROS-analyse vil i f\u00f8rste omgang vera \u00e5 avklare risikoforhold som ville kunne f\u00e5 konsekvensar for verdiane som f\u00f8lgjer av pbl. \u00a7 3-1 f\u00f8rste ledd bokstav h, her \u00abtap av liv, skade p\u00e5 helse, milj\u00f8, viktig infrastruktur, materielle verdier mv.\u00bb Statsforvaltaren kan i dette tilfellet ikkje sj\u00e5 at det er ein stor risiko for at tiltaket vil f\u00e5 konsekvensar for milj\u00f8, helse, viktig infrastruktur, materielle verdiar m.v ut over det tilviste og i stor grad avklara i s\u00f8knaden, som gjeld st\u00f8y, forureining og trafikkforhold. Vi viser her til trafikkanalyse og st\u00f8yrapport vedlagt i s\u00f8knaden. Forureinings- og st\u00f8ytilh\u00f8va er det ogs\u00e5 utgreidd for i samband med s\u00f8knad og l\u00f8yve til drift etter forureiningslova. Tiltakseigedommen er elles allereie i stor grad utbygd og bruksendringa gjeld hovudsakleg endring av bruken av eksisterande bygning. Vi kan difor ikkje sj\u00e5 at terskelen i dette tilfellet blir h\u00f8gare enn elles for \u00e5 dispensere fr\u00e5 plankravet. 9 Ot.prp. nr. 32 (2007-2008) s. 228. 10 Forskrift 21. juni 2017 nr. 854 om konsekvensutredninger. Side: 6/10 - S\u00e6rleg om fortolking av KPA \u00a7\u00a7 26.4.1 og 26.5.2 Slik vi oppfattar kommunen legg dei til grunn at tiltaket ikkje krev dispensasjon fr\u00e5 KPA \u00a7\u00a7 26.4.1 og 26.5.2, om forbod mot n\u00e6ringsverksemd grunna ulemper for omgjevnadane. Kommunen viser til at verksemda er ei vidaref\u00f8ring av industriverksemd p\u00e5 eigedommen, og at f\u00f8resegnene opnar opp for ei vidaref\u00f8ring av slik verksemd. Statsforvaltaren er samd med kommunen i at f\u00f8resegnene KPA \u00a7\u00a7 26.4.1 og 26.5.2 opnar opp for ei vidaref\u00f8ring av eksisterande n\u00e6ringsverksemd. Etter v\u00e5r vurdering krev likevel f\u00f8resegnene ei uttrykkeleg vurdering av i kva grad den nye verksemda medf\u00f8rer ulemper som nemnd i f\u00f8resegnene. Dei to f\u00f8resegnene oppstiller forbodet noko ulikt. Etter \u00a7 26.4.1, som gjeld for ytre fortettingssone, sl\u00e5r forbodet mot n\u00e6ringsverksemd inn f\u00f8rst n\u00e5r det f\u00f8religg vesentlege ulemper. Vi viser her til ordlyden kor det g\u00e5r fram at det ikkje tillatast n\u00e6ringsverksemd som f\u00f8rer til st\u00f8y, forureining, vesentleg auka trafikkbelastning eller andre vesentlege ulemper. Etter \u00a7 26.5.2, som gjeld for \u00f8vrig byggesone, er det sett opp som ein f\u00f8resetnad for at mindre n\u00e6ringsverksemd kan godkjennast at den ikkje f\u00f8rer til st\u00f8y, forureining, trafikkbelastning eller andre ulemper. Det er i denne f\u00f8resegna ikkje oppstilt eit vesentlegheitskrav for dei oppstilte ulempene. Tiltakseigedommen ligg i hovudsak i ytre fortettingssone og det er difor \u00a7 26.4.1 som i hovudsak gjer seg gjeldande. Omsynet bak forboda i f\u00f8resegnene som er \u00e5 hindre at det vert etablert n\u00e6ringsverksemd med vesentlege ulemper/ ulemper for omgjevnadane er delvis overlappande med omsyna bak plankravet. Vurderinga etter f\u00f8resegnene kan difor gjerast i samanheng med dispensasjonsvurderinga fr\u00e5 plankravet. Dersom tiltaket medf\u00f8rer slike vesentlege ulemper som er oppstilte etter \u00a7 26.4.1 drar dette ogs\u00e5 i klar retning av at omsynet bak plankravet blir vesentleg sett til side. - Blir omsyna bak plankravet, pbl. \u00a7 1-1 eller regionale interesser vesentleg sett til side? I dette tilfellet er det p\u00e5 det reine at fleire forhold ved tiltaket allereie er avklart. Omr\u00e5det er bygd ut og tiltaket elles er i stor grad i samsvar med gjeldande kommuneplan. Omr\u00e5det er regulert til industri i den eldre reguleringsplanen, og vidare bruk av omr\u00e5det til industrif\u00f8rem\u00e5l m\u00e5 difor til ein viss grad vera p\u00e5rekneleg. Isolert sett drar dette i retning av at det kan bli gjeve dispensasjon. Momenta er likevel av avgrensa vekt i dispensasjonsvurderinga fr\u00e5 plankravet, jf. sivilombodspraksis.11 Omsynet bak plankravet er samstundes \u00e5 sikre en heilskapleg og grundig vurdering av infrastrukturen i omr\u00e5det, her trafikale forhold og eventuelt auka trafikkbelastning. Dykkar klage rettar seg direkte mot dette. Vidare m\u00e5 det som nemnd over, i tillegg til infrastruktur og trafikkbelastning, vurderast i kva grad tiltaket vil medf\u00f8re vesentleg st\u00f8y, forureining eller andre vesentlege ulemper for omgjevnadene. N\u00e5r det gjeld trafikkforholda er det b\u00e5de i klagen og av Statens vegvesen p\u00e5peikt at s\u00e6rleg krysset mellom fv. 5206 Gravdalsvegen og kommunal veg 4950 Sj\u00f8krigsskolevegen er trafikkfarleg, og at det m\u00e5 utbetrast med tanke p\u00e5 mjuke trafikantar og skulebarn. 11 Sj\u00e5 blant anna SOM- 2019-4292. Side: 7/10 Trafikkforholda er ogs\u00e5 p\u00e5peika i nabomerknadane i saka kor det blir vist til at tungtrafikken til og fr\u00e5 Sj\u00f8krigsskulevegen vert opplevd problematisk, og at inn og utk\u00f8yringa av lastebilar i krysset Gravdalsvegen/Sj\u00f8krigsskulevegen er utfordrande. Utfordringane med trafikksituasjonen i omr\u00e5det og behovet for ei utbetring av det aktuelle krysset er stadfesta i trafikkanalysen som er sendt inn i s\u00f8knaden.12 Det g\u00e5r her fram at radarm\u00e5lingar har vist ein generell \u00c5DT (\u00e5rsd\u00f8gntrafikk) i Sj\u00f8krigsskulevegen p\u00e5 2500 k\u00f8yret\u00f8y per d\u00f8gn og rundt 3000 i YDT (yrkesd\u00f8gntrafikk = gjennomsnittleg trafikk p\u00e5 m\u00e5ndag til fredag). Vidare g\u00e5r det fram at tungtransporten gir nokre utfordringar n\u00e5r det gjeld milj\u00f8 og trafikktryggleik gjennom belastninga av dei lokale tilkomstvegane fr\u00e5 Rv. 555 til planomr\u00e5det (Lyderhornsvegen, Gravdalsvegen og Sj\u00f8krigsskulevegen). Dette gjeld s\u00e6rleg i kryssomr\u00e5det Gravdalsvegen/Sj\u00f8krigsskulevegen. Det er gjort ei gangtelling som viser ei betydeleg mengde kryssande fotgjengarar i krysset mellom Gravdalsvegen og Sj\u00f8krigsskulevegen. \u00c5tferdsstudiane viser at kryssinga skjer i stor grad mot dagens busstopp, og at det vert opplevd utrygt \u00e5 krysse gata p\u00e5 grunn av relativt stor trafikk og h\u00f8vesvis h\u00f8g k\u00f8yrefart for biltrafikken. Sj\u00f8lv om ulukkesstatistikken er l\u00e5g, med ingen registrerte personskadar dei siste 15 \u00e5ra, er konklusjonen ved trafikkm\u00e5lingane og \u00e5tferdsstudiane at det er behov for eit tryggare kryssingspunkt. N\u00e5r det gjeld p\u00e5verknaden p\u00e5 trafikksituasjonen av verksemda det er s\u00f8kt om, g\u00e5r det fram av trafikkanalysen at det er berekna ein \u00c5DT per i dag i lastebiltrafikk til/fr\u00e5 tiltakseigedommen som f\u00f8lgje av verksemda p\u00e5 60 lastebilar per d\u00f8gn og 100 YDT, med ein framtidig auke til 62 i \u00c5DT og 103 i YDT. Det f\u00f8lgjer vidare av analysen at det er usikkert om bruksendringa f\u00f8rer til meir eller mindre trafikk samanlikna med den tidlegare blekkvalseverkdrifta. Trafikkmengda i den tidlegare situasjonen er ikkje rekna ut. I analysen er det likevel vurdert at det er grunn til \u00e5 tru at Envir si drift gjev vesentleg l\u00e5gare trafikk samanlikna med den tidlegare situasjonen og d\u00e5 s\u00e6rleg for talet p\u00e5 arbeidsreiser. Blekkvalsverket hadde ca. 250 tilsette, medan Envir har 15-20 tilsette. Samstundes er det p\u00e5peika i analysen at sj\u00f8lv om det er eit generelt behov for oppgradering av krysset er det vurdert at det er liten direkte samanheng mellom behovet for trafikksikrings- og mobilitetstiltak i krysset og bruksendringa det er s\u00f8kt om. Trafikken til og fr\u00e5 Simonsviken g\u00e5r i hovudsak utanfor konfliktomr\u00e5det, og kryssar ingen gangaksar. Det er derfor vurdert at trafikken har avgrensa innverknad p\u00e5 trafikktryggleiken i krysset Gravdalsvegen/Sj\u00f8krigsskulevegen. N\u00e5r det gjeld st\u00f8y, forureining og andre eventuelle vesentlege ulemper som f\u00f8lgje av tiltaket er det i nabomerknadane p\u00e5peika at det er opplevd mykje st\u00f8y fr\u00e5 verksemda som f\u00f8lgje av transport og av- og p\u00e5-lossing av stein og massar, i tillegg til luftforureining i form av damp og st\u00f8v. Ansvarleg s\u00f8kar har til dette vist til st\u00f8yrapport utarbeida av Sweco som viser at st\u00f8ybelastningane ikkje vil overskride lovp\u00e5lagte grenseverdiar mot nokon av dei n\u00e6rliggande bustadhusa eller deira uteomr\u00e5de. Nye installasjonar som det er s\u00f8kt om forventast \u00e5 gi noko redusert st\u00f8ybelastning mot nabolaget ved endra k\u00f8yrem\u00f8nster p\u00e5 tiltakseigedommen, betre moglegheit for \u00e5 lukke porter ved av- og p\u00e5lossing og mindre behov for \u00e5 sende forureina massar med b\u00e5t. St\u00f8y fr\u00e5 vaskeprosessen vil ogs\u00e5 bli minimalisert ved at transportbanda er gummierte og drivne elektrisk. Damputslepp vil if\u00f8lgje ansvarleg s\u00f8kar ogs\u00e5 bli betydeleg redusert med det nye anlegget. Endra k\u00f8yrem\u00f8nster og nytt vaskeanlegg vil ogs\u00e5 medf\u00f8re mindre st\u00f8v sett opp mot dagens verksemd. 12 Sj\u00e5 trafikkanalyse notata datert 16.05.2023 og 03.07.2023. Side: 8/10 Etter nemnde opplysningar oppfattar Statsforvaltaren det p\u00e5 det reine at verksemda vil medf\u00f8re ulemper for omgjevnadane i form av st\u00f8y, st\u00f8v og damp. Vidare oppfattar vi at ulempene vil verte mindre enn dei har vore fram til no, og at dei vil halde seg innanfor grenseverdiar for st\u00f8y med dei forbetringsl\u00f8ysingane av verksemda det er s\u00f8kt om. Det vil bli trafikkauke omtrent lik med dagens trafikkmengd til og fr\u00e5 verksemda, men med meir tungtransport sett opp mot blekkvalseverket, og f\u00e6rre arbeidsreiser sett opp mot blekkvalseverket. Vidare oppfattar vi at trafikken ikkje direkte vil p\u00e5verke det s\u00e6rleg problematiske omr\u00e5det for mjuke trafikantar i omr\u00e5det ved at trafikken ikkje kryssar gangaksar. N\u00e5r det gjeld trafikkmengda til og fr\u00e5 blekkvalseverket som samanlikningsgrunnlag for trafikkmengda til og fr\u00e5 Envir ser vi at det kan bli noko kunstig \u00e5 samanlikne desse to situasjonane. Dette er ettersom det ikkje har vore blekkvalsedrift p\u00e5 tiltakseigedommen sidan 2008. Utgangspunktet ved ein s\u00f8knad om bruksendring er likevel at det er den sist godkjente situasjonen som er den faktiske tillate bruken av tiltakseigedommen. Eit byggel\u00f8yve som inneber l\u00f8yve til bruk av bygning til ei viss n\u00e6ringsdrift fell ikkje bort sj\u00f8lv om drifta opph\u00f8yrer over lengre tid. Etter systemet til plan- og bygningsloven blir det difor rett \u00e5 nytte trafikkmengda til og fr\u00e5 blekkvalseverket som samanlikningsgrunnlag. S\u00e5 framt verksemda held seg innanfor gjeldande grenseverdiar og innanfor vilk\u00e5ra sett i forureingsl\u00f8yva vurderer Statsforvaltaren at ulempene for omkringliggande omgjevnader i form av st\u00f8v, st\u00f8y og auka trafikkbelastning ikkje er av ein slik grad at dei kan karakteriserast som vesentlege ulemper etter KPA \u00a7 26.4.1 si forstand. Sj\u00f8lv om vi vurderer at ulempene ikkje er av vesentleg karakter etter \u00a7 26.4.1, er det samstundes klart at forholda med d\u00e5rleg infrastruktur, tungtransport og st\u00f8y og st\u00f8v for omkringliggande omgjevnader er forhold som taler i klar retning av at tiltaket likevel b\u00f8r avklarast i ein heilskapleg og grundig planprosess. At det er kome fleire uttalar fr\u00e5 regionale myndigheiter og naboar som p\u00e5peikar dette behovet, taler ogs\u00e5 i retning av at omsyna bak plankravet vert sett til side ved dispensasjonen det er s\u00f8kt om. I dette tilfellet er det likevel ein p\u00e5g\u00e5ande planprosess i omr\u00e5det som nettopp har til form\u00e5l \u00e5 blant anna legge til rette for omorganisering av logistikk/- trafikkm\u00f8nster og \u00e5 legge til rette for industri og n\u00e6ring. Det nemnde behovet for ein heilskapleg planlegging og avklaring for vidare bruk av omr\u00e5det til n\u00e6ringsverksemd, vil difor bli ivareteke ved realisering av denne planen. Det avgjerande for om omsyna bak plankravet vert vesentleg sett til side etter dette er, slik vi vurderer det, difor i kva grad dispensasjon fr\u00e5 plankravet vil f\u00f8re til ein risiko for at det p\u00e5g\u00e5ande planarbeidet vil stanse opp. Statsforvaltaren oppfattar at kommunen i rammel\u00f8yvet er oppteken av behovet for ein heilskapleg planprosess for omr\u00e5det, og har teke h\u00f8gde for at rammel\u00f8yvet- og dispensasjonsl\u00f8yvet m\u00e5 utformast p\u00e5 ein slik m\u00e5te at risikoen for at det p\u00e5g\u00e5ande planarbeidet stansar opp, er minimal. Vi viser her til kommunen si tilvising i rammel\u00f8yvet til at: \u00abSom angitt i uttalelse fra Vestland fylkeskommune, er det flere forhold vedr\u00f8rende trafikksituasjonen i omr\u00e5det som ikke er tilfredsstillende. Og det vil v\u00e6re av stor betydning at disse forholdene blir l\u00f8st s\u00e5 langt som mulig i det p\u00e5g\u00e5ende planarbeidet. Side: 9/10 Det anses derfor som av stor betydning at det p\u00e5g\u00e5ende planarbeidet blir gjennomf\u00f8rt fortl\u00f8pende og uten opphold. Midlertidig dispensasjonen er derfor ogs\u00e5 gitt p\u00e5 f\u00f8lgende vilk\u00e5r: Den midlertidige dispensasjonen gjelder frem til endelig vedtak av p\u00e5g\u00e5ende reguleringsplan p\u00e5 eiendommen eller i maksimalt 3 \u00e5r. Dispensasjonen utl\u00f8per likes\u00e5 dersom planprosessen avsluttes uten endelig vedtak etter pbl. \u00a7 12-12 eller det oppst\u00e5r ugrunnet opphold i to \u00e5r.\u00bb Slik vi les vedtaket med sine tidsavgrensingar og vilk\u00e5r er v\u00e5r oppfatning at dispensasjonen i dette tilfellet ikkje vil motverke at bruken av omr\u00e5det, trafikksituasjonen, og andre forhold blir avklara i ein planprosess, men tvert imot legge p\u00e5trykk og incentiv til framdrift i planprosessen. Vi viser her ogs\u00e5 til kommunen si tilvising til at eit mellombels rammel\u00f8yve og mellombelse dispensasjonar i dette tilfellet vil kunne medf\u00f8re ein raskare gjennomf\u00f8ring av rekkef\u00f8lgjekrav etter at den p\u00e5g\u00e5ande reguleringsplanen er vedteke, enn eit avslag p\u00e5 s\u00f8knaden og opph\u00f8yr av Envir si drift p\u00e5 eigedommen vil kunne gjere. P\u00e5 denne bakgrunnen er vi kome til at omsyna bak plankravet, barn og unges oppvekstvilk\u00e5r og regionale interesser i dette tilfellet ikkje blir vesentleg tilsidesett ved ei mellombels dispensasjon med dei tidsavgrensingane og vilk\u00e5ra som g\u00e5r fram av kommunens vedtak. 2. Fordelane og ulempene ved \u00e5 dispensere Vurderingstemaet iht. plan- og bygningsloven \u00a7 19-2 andre ledd er kva fordelar og ulemper det gir \u00e5 fr\u00e5vike byggegrensa mot sj\u00f8, forbodet mot faste installasjonar i sj\u00f8 og plankravet, og om desse fordelane er klart st\u00f8rre enn ulempene. Etter ordlyden er det fordelane og ulempene \u00abved \u00e5 gi dispensasjon\u00bb som skal avvegast mot kvarandre. Det er f\u00f8rst og fremst fordelar og ulemper knyta til areal- og ressursdisponeringsomsyn som kan vektleggast, jf. blant anna Ot.prp. nr. 56 (1984\u20131985) side 10. I Prop. 169 L (2020\u20132021) side 55 er dette formulert slik: \u00abVed vurderingen vil det v\u00e6re relevant \u00e5 vektlegge fordeler og ulemper b\u00e5de for samfunnet, tiltakshaver eller tredjeparter. Det gj\u00f8res ingen endringer i fordelsbegrepet. Fortsatt skal fordelene begrenses til forhold som ivaretar generelle areal- og ressursdisponeringshensyn.\u00bb S\u00e5 framt at verksemda vert driven i tr\u00e5d med vilk\u00e5ra fastsett i ramme- og dispensasjonsl\u00f8yvet fr\u00e5 kommunen, og vilk\u00e5ra fastsett i l\u00f8yva etter forureiningslova, st\u00e5r ulempene ved dispensasjonen fram som f\u00f8rst og fremst avgrensa til den auka tungtransporttrafikken bruksendringa vil medf\u00f8re. I tillegg er det som nemnt ei ulempe at tiltaket p\u00e5 dette tidspunktet ikkje er blitt vurdert gjennom ein heilskapleg og grundig planprosess, der blant anna p\u00e5verknaden p\u00e5 omgjevnadane kan avklarast og l\u00f8ysast i st\u00f8rre grad. Elles kan vi ikkje sj\u00e5 at det kjem opplysningar i saka som tilseier at det f\u00f8religg vesentlege ulemper av verksemda samanlikna med det som elles m\u00e5 p\u00e5reknast ved tilsvarande drift i eit industriomr\u00e5de. Fordelane ved \u00e5 dispensere er av kommunen oppgjeve til \u00e5 vera at Envir si drift med handsaming av forureina massar p\u00e5 den aktuelle eigedommen vil redusere behovet for \u00e5 transportere store mengder forureina massar ut av Bergen kommune for handsaming. I s\u00f8knaden er det anteke at det vil bli handsama 150 000 tonn forureina massar per \u00e5r. Vidare er det lagt til grunn at vaskeanlegget ogs\u00e5 vil medf\u00f8re at ein i st\u00f8rre grad vil kunne gjenbruka forureina massar som ein antek ogs\u00e5 reduserer behovet for deponering av massar. Side: 10/10 Statsforvaltaren kan til ein viss grad slutte seg til at det er relevante fordelar ved dispensasjonen og tiltaket at det blir drive ei massehandteringsdrift som gagnar samfunnet som heilskap. P\u00e5 overordna niv\u00e5 er det ogs\u00e5 av samfunnsmessig fordel at tiltaket er plassert relativt sentralt slik at ein forhindrar transport over lengre avstandar. Etter v\u00e5rt syn vil det ogs\u00e5 vera ein fordel \u00e5 f\u00e5 nytta eit omr\u00e5de som allereie i stor grad er godt tilrettelagt til industriverksemd generelt. Statsforvaltaren er av den oppfatning at dei nemnde ulempene i saka med redusert trafikktryggleik og manglande overordna planavklaringar veg tungt. P\u00e5 den andre sida er dei samfunnsmessige og areal- og ressursdisponerings fordelane ved dispensasjonen i dette tilfellet ogs\u00e5 vesentlege. Etter v\u00e5r vurdering er det avgjerande ved vektinga i dette tilfellet at dispensasjonen er mellombels og forholdsvis kortvarig. Vidare vurderer vi at dispensasjonen legg eit trykk p\u00e5 framdrifta i det p\u00e5g\u00e5ande reguleringsplanarbeidet. Dette er forhold som etter v\u00e5rt syn bidreg til \u00e5 redusere ulempene ved dispensasjonane. Vi f\u00f8reset i vurderinga at det ikkje vil bli gjeve eventuelle forlenga mellombels rammel\u00f8yve eller dispensasjonar ved opph\u00f8yr av h\u00f8vesvis d 3,5 \u00e5rs lengd og 3 \u00e5rs lengd, slik at p\u00e5trykket som f\u00f8lgje av at l\u00f8yva er mellombelse, er reell. P\u00e5 denne bakgrunn vurderer vi at fordelane ved dispensasjonane i dette tilfellet er klart tyngre enn ulempene. Vi har etter dette kome til at vilk\u00e5ra for \u00e5 gje mellombelse dispensasjonar fr\u00e5 byggegrensa mot sj\u00f8, forbodet mot faste installasjonar i sj\u00f8 og plankravet er oppfylt. Oppsummering Statsforvaltaren stadfestar Bergen kommune sitt vedtak datert 02.08.2023, ref.nr. BYGG- 2023/12171-22, om mellombels rammel\u00f8yve med varigheit p\u00e5 maksimalt 42 m\u00e5nadar (3,5 \u00e5r) fr\u00e5 vedtaksdatoen til Bergen kommune sitt vedtak av 02.08.2023, og mellombelse dispensasjonar med maksimal varigheit p\u00e5 3 \u00e5r fr\u00e5 vedtaksdatoen 02.08.2023. Klagen har ikkje f\u00f8rt fram. Vedtaket er endeleg og kan ikkje klagast p\u00e5, jf. forvaltningslova \u00a7 28 tredje ledd. Med helsing Gunnar O. H\u00e6reid Anne Kristin Kayser Eitungjerde ass. statsforvaltar Seksjonsleiar Dokumentet er elektronisk godkjent Kopi til: Bergen kommune Postboks 7700 5020 BERGEN HARRIS ADVOKATFIRMA AS AVD BERGEN Postboks 4115 Sandviken 5835 BERGEN MIDGARD GRUPPEN AS M\u00f8llendalsveien 65C 5009 BERGEN "
}