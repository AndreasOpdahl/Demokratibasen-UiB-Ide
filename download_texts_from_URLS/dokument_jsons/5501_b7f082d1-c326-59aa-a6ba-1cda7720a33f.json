{
  "dokument_id": "b7f082d1-c326-59aa-a6ba-1cda7720a33f",
  "doc_type": "case_presentation",
  "kommune": 5501,
  "tittel": "Lovlighetsklage p\u00e5 kommunestyrets behandling av sak 11/24 - orientering om Romssa-erkl\u00e6ringen i Troms\u00f8 kommune",
  "url": "https://innsyn.tromso.kommune.no/application/getMoteDokument?dokid=2001658054",
  "tekst": "Arkivsaksnr. 24/04806-1 Saksbehandler Gry Caroline Dons Saksgang M\u00f8tedato Kommunestyret 20.03.2024 35/24 Lovlighetsklage p\u00e5 kommunestyrets behandling av sak 11/24 - orientering om Romssa-erkl\u00e6ringen i Troms\u00f8 kommune Kommunedirekt\u00f8rens innstilling til vedtak: Vedtak i kommunestyresak 11/24 omgj\u00f8res. Nytt vedtak i saken: Kommunestyret tar Romssa-erkl\u00e6ringa til orientering. Mari Enoksen Hult Konst. kommunedirekt\u00f8r 1 Hva saken gjelder Kommunestyrerepresentantene Markus Akselbo (H), Bj\u00f8rn-Gunnar J\u00f8rgensen (Frp) og Sebastian Henriksen (H) har levert lovlighetsklage p\u00e5 kommunestyrets behandling av sak 11/24 \u2013 orientering om Romssa-erkl\u00e6ringen i Troms\u00f8 kommune. Tre eller flere av kommunestyrets medemmer kan sammen kreve at departementet kontrollerer om et vedtak er lovlig. Et slikt krav m\u00e5 fremmes inne tre uker fra vedtak ble truffet. Vedtaket det klages over ble truffet i m\u00f8te den 14. februar 2024 og brev er mottatt hos kommunens postmottak den 22. februar 2024. Kravet er fremmet innenfor fristen, og kommunedirekt\u00f8ren vurderer at \u00f8vrige vilk\u00e5r i kommunelovens kapittel 27 om lovlighetskontroll er oppfylt. Kravet skal settes frem for det organet som traff vedtaket. Hvis organet opprettholder vedtaket, skal saken sendes til departementet. Saken fremmes derfor for kommunestyret for behandling. Saksutredning Bakgrunn for saken Romssa-erkl\u00e6ringen er samarbeidsavtale mellom flertallspartiene i Troms\u00f8 og beskrives som en \u00abPolitisk plattform for Troms\u00f8 kommune perioden 2023-2027 utarbeidet i samarbeid mellom Arbeiderpartiet, Sosialistisk Venstreparti, R\u00f8dt, Milj\u00f8partiet De Gr\u00f8nne og Senterpartiet\u00bb. Erkl\u00e6ringen er underskrevet av representanter fra samarbeidspartiene den 3. oktober 2023. Samarbeidsavtalen inneholder klare f\u00f8ringer og prioriteringer for samarbeidspartienes politikk i innev\u00e6rende periode og har konkrete m\u00e5lsetninger p\u00e5 flere omr\u00e5der. Samarbeidspartiene har \u00f8nsket \u00e5 fremme Romssa-erkl\u00e6ringen til politisk behandling og kommunedirekt\u00f8rens innstilling i saken var \u00e5 ta den politiske plattformen Romssa-erkl\u00e6ringen til orientering. Kommunestyret fattet f\u00f8lgende vedtak i saken: 1. Kommunestyret tar Romssa-erkl\u00e6ringa til orientering 2. Kommunestyret ber kommunedirekt\u00f8ren inkludere f\u00f8ringene i Romssa-erkl\u00e6ringa i arbeidet i kommunen 3. F\u00f8lgende blir vedlagt protokollen som et tillegg til Romssa-erkl\u00e6ringa: Den internasjonale byen Troms\u00f8 Troms\u00f8 skal v\u00e6re en trygg og god kommune for alle. Alle skal m\u00f8tes med respekt og inkludering, uansett hvem man er og hvilken bakgrunn en har. I dag bor det over 140 ulike nasjonaliteter i Troms\u00f8. V\u00e5r historie som freds- og solidaritetsby skal fortsatt kjempes for og vernes, og vi skal sikre at alle innbyggere skal v\u00e6re likeverdige og ha trygge, mangfoldige og aktive lokalmilj\u00f8. Derfor vil samarbeidspartiene: o skape et internasjonalt hus som kulturell m\u00f8teplass for internasjonale lag og foreninger og som sted for dialog for Troms\u00f8s befolkning o jobbe for en livssyns\u00e5pen kommune, der alle skal f\u00e5 lov til \u00e5 ut\u00f8ve sitt livssyn o lage en strategi- og handlingsplan mot rasisme og diskriminering o styrke integreringsutvalgets mandat og rammer bevare og videreutvikle samarbeid med vennskapsbyene o styrke Troms\u00f8 som fredsby og arbeide for internasjonale menneskerettigheter Klagernes anf\u00f8rsler I kravet om lovlighetskontroll vises det til at partiet H\u00f8yre hadde bedt kommunedirekt\u00f8ren om en vurdering knyttet til det \u00e5 behandle den politiske plattformen i kommunestyret. 2 Kommunedirekt\u00f8ren kom med en skriftlig redegj\u00f8relse som ble lagt ved saken da den kom til behandling. I lovlighetsklagen vises det til kommunedirekt\u00f8rens vurdering hvor blant annet f\u00f8lgende fremkommer: Kommunedirekt\u00f8ren legger til grunn at de faktiske og rettslige konsekvensene av et slikt vedtak, dersom det blir vedtatt med denne ordlyden - er at kommunestyret tar Rommsa- erkl\u00e6ringen til orientering. Et slikt vedtak anses ikke som problematisk. Dersom et flertall i kommunestyret derimot skulle legge fram et forslag til vedtak i saken med en annen ordlyd, som for eksempel vil kunne ha den virkning at det vil medf\u00f8re en form for forh\u00e5ndsbinding av forvaltningsmyndighet, vil kommunaldirekt\u00f8ren etter sin plikt i kommuneloven \u00a7 13-1 m\u00e5tte gi uttrykk at man mener at det er rettslig relevante mangler ved forslaget til vedtak eller den saksforberedelsen som har g\u00e5tt forut for dette. Det sentrale her er at det f\u00f8lger av sikker ulovfestet rett at dersom en forh\u00e5ndsbinding av forvaltningsmyndighet skal v\u00e6re gyldig, m\u00e5 den v\u00e6re undergitt en forsvarlig saksbehandling, tilstrekkelig kontradiksjon og en balansert saksforberedelse. Kommunedirekt\u00f8ren vurderer at disse kravene ikke er oppfylt her. I klagen anf\u00f8res det at vedtakets punkt 2 som ble gjort i kommunestyresaken medf\u00f8rer en forh\u00e5ndsbinding av forvaltningsmyndigheten til kommunen uten tilstrekkeliig saksforberedelse. Det hevdes at vedtaket svekker tilliten til kommuneadministrasjonens uavhengighet og fremtidige forslag som legges frem av kommunedirekt\u00f8ren. Det vises til at en representant fra samarbeidspartiene under kommunestyrets debatt la til grunn at gjennom dette vedtaket, ville det ikke v\u00e6re n\u00f8dvendig \u00e5 fremme forslag fra plattformen som egne forslag fra partiene. Det anf\u00f8res i klagen at dette bekrefter at vedtaket er en intensjon om \u00e5 forh\u00e5ndsbinde administrasjonen. Det vises ogs\u00e5 til at kommunedirekt\u00f8ren kom med en muntlig orientering i forbindelse med behandling av saken. Kommunedirekt\u00f8rens vurdering I kommuner med formannskapsmodell skal kommunedirekt\u00f8ren lede den samlede kommunale administrasjonen, med de unntak som f\u00f8lger av lov, og innenfor de de instrukser, retningslinjer eller p\u00e5legg kommunestyret gir. Kommunedirekt\u00f8ren skal ogs\u00e5 p\u00e5se at saker som legges fram for folkevalgte organner, er forsvarlig utredet. Kommunedirekt\u00f8rens mydighet og oppgaver er nedfelt i kommuneloven \u00a7 13-1. Dette m\u00e5 forst\u00e5s slik at kommunedirekt\u00f8ren plikter \u00e5 f\u00f8lge kommunestyrets vedtatte instrukser, retningslinjer og p\u00e5legg, men disse m\u00e5 v\u00e6re innenfor lovens rammer. Kommunens oppgaver reguleres av en mengde s\u00e6rlover, men det er s\u00e6rlig kommuneloven og plan- og bygningsloven som har regler om kommunens m\u00e5l og prioriteringer. Etter plan og bygningsloven (pbl) skal kommunen ha en samlet kommuneplan som omfatter samfunnsdel med handlingsdel og arealdel. Om virkningen av kommuneplanens samfunnsdelst\u00e5r det i pbl \u00a7 11-3 andre ledd: \u00abKommuneplanens handlingsdel skal gi grunnlag for kommunens prioritering av ressurser, planleggings- og samarbeidsoppgaver og konkretiserer tiltakene innenfor kommunens \u00f8konomiske rammer\u00bb. Kommunens \u00e5rsbudsjett er ogs\u00e5 styrende for kommunedirekt\u00f8rens prioriteringer. Etter kommunedirekt\u00f8rens syn er det kommuneplan, handlingsprogram og budsjett som legger f\u00f8ringer for kommunedirekt\u00f8rens prioriteringer og arbeidet i kommunen. Det vil v\u00e6re vanskelig for kommunedirekt\u00f8ren \u00e5 forh\u00e5ndsbinde forvaltningsmyndigheten til \u00e5 inkludere f\u00f8ringene i Romssa-erkl\u00e6ringen i arbeidet i kommunen. Dette vil s\u00e6rlig bli satt p\u00e5 spissen n\u00e5r det m\u00e5 3 gj\u00f8res prioriteringer av \u00f8konomiske og samfunnesmessige hensyn hvor konkrete f\u00f8ringer i Romssa-erkl\u00e6ringen m\u00e5 settes til side. Utad er Romssa- erkl\u00e6ringen en samarbeidsavtale mellom flertallspartiene som synliggj\u00f8r prioriteringer og hva partiene \u00f8nsker \u00e5 realisere i innev\u00e6rende periode. Innbyggerne har store forventninger til denne og flertallepartiene f\u00f8ler et stort ansvar for \u00e5 innfri l\u00f8fter. Kommunedirekt\u00f8ren mener at det er samarbeidspartiene selv som har ansvar for \u00e5 se til at punktene i samarbeidsavtalen blir oppfylt. Dette m\u00e5 partiene f\u00f8lge opp innenfor de rammer som lovgiver legger til rette for. Etter kommunedirekt\u00f8rens skj\u00f8nn blir det ogs\u00e5 problematisk at kommunestyret vedtar tilleggspunkter til samarbeidsavtalen mellom flertallspartiene slik det er gjort i vedtakspunkt 3. En politisk plattform mellom flertallspartiene gjelder ikke kommunens virksomhet og faller utenfor lovens virkeomr\u00e5de, jfr kommunelovens \u00a7 1-2. Kommunedirekt\u00f8ren er av den oppfatning at vedtakspunktene 2 og 3 i kommunestyresak 11/24 vil v\u00e6re vanskelig \u00e5 iverksette. Kommunedirekt\u00f8ren har gjort kommunestyret oppmerksom p\u00e5 dette ved notat i saken og ved muntlig orientering. I den forbindelse vises det til kommuneloven \u00a7 13-1, fjerde ledd andre pkt: Hvis kommunedirekt\u00f8ren blir oppmerksom p\u00e5 faktiske eller rettslige forhold som har sentral betydning for iverksettingen av vedtaket, skal han eller hun gj\u00f8re det folkevalgte organet oppmerksom p\u00e5 dette p\u00e5 en egnet m\u00e5te. Kommunedirekt\u00f8ren tar ikke stilling til om dette er et lovlig vedtak. Det m\u00e5 i s\u00e5 fall gj\u00f8res gjennom lovlighetskontroll dersom kommunestyret beslutter \u00e5 opprettholder vedtaket. Konklusjon Kommunedirekt\u00f8ren anbefaler at kommunestyret omgj\u00f8r vedtaket i sak 11/24 ved \u00e5 slette vedtakspunktene 2 og 3 slik at Romssa-erkl\u00e6ringen tas til orientering. Vedtakskompetanse Kommunestyret Vedlegg 4 "
}