{
  "dokument_id": "72869402-af05-5d70-99bf-df54d694b637",
  "doc_type": "case_attachment",
  "kommune": 4601,
  "tittel": "Fagnotat av 30. juli 2024 \u2013 Klage p\u00e5 vedtak for gnr 164 bnr 1448",
  "url": "https://bergen.kommune.no/politikere-utvalg/api/fil/bk360/10600480/Fagnotat-av-30-juli-2024-Klage-pa-vedtak-for-gnr-164-bnr-1448",
  "tekst": " Ansattservice Til Fagnotat BFIN - Seksjon for administrasjon V\u00e5r referanse: 2024/27317-12 Saksbehandler: Sondre V\u00e5genes Michelsen Fra Dato: 30. juli 2024 Ansattservice Unntatt offentlighet: Fagnotat av 30. juli 2024 \u2013 Klage p\u00e5 vedtak for gnr 164 bnr 1448 Hva saken gjelder: Saken gjelder klage p\u00e5 opphevet fritak for eiendomsskatt for eiendom: \u27a2 Gnr 164 bnr 1448 \u2013 Dokkeboder 1 P\u00e5 eiendommen st\u00e5r et industribygg/terminalbygg p\u00e5 1 630 kvm (BRA), som er tilknyttet bossnettet til BIR. Tidligere var bygningen, prosessutstyr i bygget og selve bossnettet eid av BIR Infrastruktur (f\u00f8r BIR Nett AS), mens grunnen var eid av BIR AS. I forbindelse med en omorganisering i BIR i 2022 ble bygningen overf\u00f8rt til BIR AS, som n\u00e5 eier b\u00e5de bygg og grunn. 1 - Bilde av eiendommen, hentet fra Google StreetView Eiendommen har siden 2017 hatt fritak for eiendomsskatt etter eiendomsskatteloven \u00a7 7 a (sak 297/17). Bestemmelsen \u00e5pner for at kommunestyret helt eller delvis kan frita eiendommer tilh\u00f8rende stiftelser eller institusjoner som \u00abtek sikte p\u00e5 \u00e5 ganga ein kommune, eit fylke eller staten\u00bb for eiendomsskatt. I vedtak om fritak fra 2017 ble f\u00f8lgende setning inntatt: \u00abDersom andelen n\u00e6ringsavfall overstiger 10 % av den totale avfallsmengde i nettet, skal fritaket kun omfatte den andel som kan henf\u00f8res til privatmarkedet.\u00bb Da saken ble behandlet i 2017, var eiendommen taksert som \u00abverk og bruk\u00bb. Skatteobjektet var hele bossnettet, inkludert terminalbygningen, r\u00f8rnettet og nedkastene. Skattetakst var kr 151 320 000 og \u00e5rlig eiendomsskatt var kr 756 600. Fra skatte\u00e5ret 2019 ble kategorien \u00abverk og bruk\u00bb fjernet fra eiendomsskatteloven. Endringen innebar at verk og bruk skal takseres som n\u00e6ringseiendommer, uten anledning til \u00e5 ta med produksjonsutstyr og produksjonsinstallasjoner i skattegrunnlaget. I 2020 ble det derfor fastsatt ny skattetakst for eiendommen, som kun omfatter industribygget som huser terminalen. Produksjonsutstyr, installasjoner, r\u00f8rnett og nedkast er dermed ikke lenger objekt for eiendomsskatt. Skattetakst er n\u00e5 kr 13 040 000 og \u00e5rlig eiendomsskatt kr 65 200. Bystyret opphevet fritaket for eiendomsskatt med virkning fra 01.01.24 i sak 23/24 punkt 2 a). Fra saksframlegget til bystyret, f\u00f8lger det at begrunnelsen for opphevingen av fritaket var: Selskapet er et AS eid av et AS eid av flere kommuner. Statsforvalteren hadde lovlighetskontroll av tilsvarende sak - Brann Stadion - og konkluderte med at denne type indirekte eierskap ikke kunne f\u00e5 fritak etter \u00a7 7 a eiendommer eid av en organisasjon eller stiftelse. Videre driver BIR AS/BIR NETT AS en konkurrende virksomhet p\u00e5 n\u00e6ringsavfall med andre renovasjonsselskaper. Det skal heller ikke svares eiendomsskatt for bossnettet \u2013 regelen om eiendomsskatt p\u00e5 \u00abverk og bruk\u00bb industrielle anlegg ble avviklet i 2018 med virkning fra 1.1.2019. En ny skattetakst for eiendommen vil kun omfatte grunn og bygg. Skattetaksten er dermed endret fra 151 320 000 kroner til 13 040 000 kroner. BIR AS ble f\u00f8rst orientert om at fritaket var opphevet den 9. februar 2024, etter at saken var behandlet i bystyret. Ved en inkurie var det ikke sendt ut forh\u00e5ndsvarsel om at saken skulle til behandling. Den 1. mars 2024 mottok kommunen klage p\u00e5 vedtaket fra BIR Infrastruktur AS. Klagen ble supplert med tilleggsopplysninger 5.april 2024. BIR Infrastruktur AS er ikke eier av eiendommen, men har rettslig klageinteresse da de drifter terminalen p\u00e5 eiendommen og er fakturamottaker for kravene om eiendomsskatt. Klagen med tilleggsopplysninger er vedlagt fagnotatet. Vi viser til klagen for fullstendig argumentasjon, og gir her en oppsummering av de sentrale anf\u00f8rslene. \u27a2 Det gir lite mening \u00e5 sammenligne fritak for BIR med Statsforvalterens lovlighetskontroll om fritak for Brann stadion AS. Finansdepartementet har i ulike uttalelser lagt til grunn at ogs\u00e5 aksjeselskap kan gis fritak for eiendomsskatt, s\u00e5 lenge de andre vilk\u00e5rene i eiendomsskatteloven \u00a7 7 a er oppfylt. I saken om Brann Stadion, var forholdet at selv om Sportsklubben Brann kunne vurderes \u00e5 drive en virksomhet som er til fordel for kommunen, er eieren av eiendommen \u2013 Brann Stadion AS \u2013 sitt form\u00e5l \u00e5 \u00ab...eie, drive og utvikle fast eiendom\u00bb, og dermed oppfyller ikke Brann Stadion AS vilk\u00e5rene for skattefritak etter lovens \u00a7 7 a. BIR er tildelt enerett p\u00e5 innsamling av husholdningsavfall og utf\u00f8rer en lovp\u00e5lagt oppgave for Bergen kommune, og driver med dette en virksomhet som er til fordel for kommunen. \u27a2 I forbindelse med drift av bossnettet driver ikke BIR konkurrerende virksomhet p\u00e5 n\u00e6ringsavfall med andre renovasjonsselskaper. For bossnettet er det valgt en samarbeidsmodell der de private avfallsakt\u00f8rene kan selge inn bossnettet som en foretrukket l\u00f8sning, til erstatning for tradisjonelle avfallsl\u00f8sninger. Samarbeidsmodellen medf\u00f8rer at BIR Infrastruktur blir en leverand\u00f8r av en transporttjeneste til avfallsselskapene, private og offentlige, og at det er selskapene selv om fortsatt \u00abeier\u00bb kundene. Bossnettet er \u00e5 s\u00e5 m\u00e5te \u00e5 anse som en konkurransen\u00f8ytral infrastruktur, hvor alle private akt\u00f8rer har en lik prismodell fra BIR Infrastruktur \u00e5 forholde seg til. Avtaler inng\u00e5s p\u00e5 likelydende vilk\u00e5r og ikke- diskriminerende betingelser. I de \u00e5rlige statusrapporter som BIR utarbeider og som behandles av bystyret fremkommer det hvor stor andel av transportert mengde som har sin opprinnelse fra husholdning og n\u00e6ring. Andelen varierer fra \u00e5r til \u00e5r, og ved \u00e5rsskiftet 2023/24 er det 9758 husholdningskunder og 401 n\u00e6ringskunder som benytter bossnettet. En direkte sammenligning med transporterte mengder slik det er redegjort for i bystyresak av 31.01.2024 fremst\u00e5r i den sammenhengen mindre relevant. Bossnettet har som et av sine b\u00e6rende prinsipp; Tilgang til infrastrukturen. Andel n\u00e6ring utgj\u00f8r med dette om lag 4% av total kundemasse. Likeledes er BIR Infrastruktur sine inntekter fra n\u00e6ring under 10% av selskapets totale \u00e5rlige inntekter. \u27a2 Det er ikke noe i grunnlag eller forutsetninger som har endret seg siden 2018. BIR AS, med Bergen kommune som st\u00f8rste eier og BIR Infrastruktur AS som driftsselskap, driver en virksomhet som er til fordel for kommunen. Det p\u00e5pekes i den sammenheng at det er Bergen kommune ved Bergen bystyre som i sak 245/08 vedtok at bossnettet skulle v\u00e6re hovedl\u00f8sningen for opp- og innsamling av avfall i Bergen sentrum, og derved la grunnlaget for utbygging av bossnettet i regi av BIR. Eiendomsskatt p\u00e5 denne infrastrukturen lokalisert i Bergen vil v\u00e6re en indirekte skattlegging av innbyggerne i BIRs eierkommuner, ved at dette kostnadselementet m\u00e5 dekkes gjennom renovasjonsgebyrene Bergen kommune etter forurensningslovens \u00a7 30 er ansvarlig for innsamling av husholdningsavfall i kommunen, og at dersom kommunen hadde utf\u00f8rt oppgaven i egenregi, ville et slikt anlegg bli fritatt etter eiendomsskatteloven \u00a7 5 d. Fagetatens vurdering: Om saksbehandling - forh\u00e5ndsvarsling Det f\u00f8lger av forvaltningsloven \u00a7 16 at part som ikke allerede ved s\u00f8knad eller p\u00e5 annen m\u00e5te har uttalt seg i saken, skal varsles f\u00f8r vedtak treffes og gis anledning til \u00e5 uttale seg innen en n\u00e6rmere angitt frist. I denne saken ble ikke BIR varslet om at saken om oppheving av fritak skulle til behandling i bystyret, og fikk dermed ikke anledning til \u00e5 uttale seg. Etter eiendomsskattekontorets vurdering b\u00f8r vedtaket i sak 23/24 punkt 2 a) oppheves, og Bystyret b\u00f8r gj\u00f8re en ny vurdering av saken, n\u00e5 som BIR har f\u00e5tt uttalt seg. Om eierskap og Statsforvalterens lovlighetskontroll (Brann stadion) BIR p\u00e5peker at sakene ikke er sammenlignbare, og viser til at BIR utf\u00f8rer en lovp\u00e5lagt oppgave som er til fordel for kommunen, og dermed kvalifiserer for fritak selv om de er et AS. Det som er relevant med Statsforvalterens sak, er at den presiserer at vurderingen av fritak m\u00e5 ta utgangspunkt i om eier av eiendommen oppfyller vilk\u00e5rene for fritak. Det er ikke tilstrekkelig at for eksempel et morselskap, et datterselskap eller et driftsselskap oppfyller vilk\u00e5rene, dersom selskapet som eier eiendommen ikke gj\u00f8r det. I denne saken blir derfor sp\u00f8rsm\u00e5let om BIR AS oppfyller vilk\u00e5rene for fritak. BIR AS har som vedtektsfestet form\u00e5l \u00e5: Eie og forvalte selskaper som skal s\u00f8rge for innsamling, transport og behandling av husholdnings- og n\u00e6ringsavfall. Selskapet kan ogs\u00e5 etablere innsamling, transport og behandling av produksjons-, n\u00e6rings- og farlig avfall. For\u00f8vrig kan selskapet ta p\u00e5 seg alle oppgaver som naturlig h\u00f8rer sammen med de oppgaver som er nevnt i f\u00f8rtse avsnitt. Selskapet kan inng\u00e5 samarbeidsavtaler eller delta i andre foretak dersom dette er hensiktsmessig for \u00e5 oppfylle form\u00e5let. Ved fremtidig vedtak om avfallsbehandlingsmetode og tilh\u00f8rende anlegg vil vertskommunen (aksjeeierne) v\u00e6re besluttende organ i henhold til plan og bygningslovens regelverk. BIR eier selskaper som leverer lovp\u00e5lagte renovasjonstjenester, konkurranseutsatte selskaper med enerett og selskaper som leverer tjenester i fri konkurranse. F\u00f8lgende illustrasjon viser organiseringen: 1 - Hentet fra BIRs \u00e5rsrapport 2023 Den delen av virksomheten som gjelder lovp\u00e5lagte renovasjonstjenester til eierkommunene, vil i stor grad v\u00e6re virksomhet som er til gode for kommunene, og som kommunene ellers m\u00e5tte ha h\u00e5ndtert selv. P\u00e5 den andre siden, vil de konkurranseutsatte selskapene og virksomheten som retter seg mot bedrift, typisk falle utenfor lovens krav om \u00e5 v\u00e6re til gode for kommune, fylke eller stat. Virksomheten til de konkurranseutsatte selskapene med enerett, ligger et sted imellom. Selskapene er av allmennyttig karakter og leverer tjenester og infrastruktur som er nyttig for kommunene. Samtidig er de konkurranseutsatt, og kan drive forretningsmessig virksomhet ved ledig kapasitet. De kan ogs\u00e5 betale utbytte fra den forretningsmessige delen av virksomheten. Samlet sett, oppfyller BIR AS til en viss grad lovens krav for \u00e5 kunne innvilges fritak, men et eventuelt fritak b\u00f8r begrenses til \u00e5 gjelde den delen av virksomheten som er til gode for kommune, fylke eller stat. Om konkurrerende virksomhet Et eventuelt fritak kan ikke ha en konkurransevridende effekt, noe som taler mot \u00e5 innvilge fritak for eiendommer og skatteobjekter som benyttes i BIRs forretningsmessige virksomhet. N\u00e5r det gjelder n\u00e6ringsavfall i bossnettet, argumenterer BIR med at bossnettet er en konkurransen\u00f8ytral infrastruktur, der BIR Infrastruktur AS blir en leverand\u00f8r av en transporttjeneste til avfallsselskapene, uten \u00e5 eie kundene. Slik eiendomsskattekontoret oppfatter det, er dette likevel en del av BIRs forretningsmessige virksomhet, i konkurranse med andre alternative transportmetoder for n\u00e6ringsavfall. Videre p\u00e5peker BIR at andelen n\u00e6ringsavfall i bossnettet kun utgj\u00f8r 4% av total kundemasse og under 10% av selskapets (BIR Infrastruktur AS) totale \u00e5rlige inntekter. Selv om andelen n\u00e6ringskunder er lav sammenlignet med privatkunder, h\u00e5ndterer bossnettet n\u00e6ringsavfall og benyttes i BIRs forretningsmessige virksomhet. Det var p\u00e5 bakgrunn av dette at det i opprinnelige fritaket fra 2017 ble tatt inn en setning om at dersom andelen n\u00e6ringsavfall skulle overstige 10%, s\u00e5 skulle fritaket begrenses til \u00e5 gjelde andelen som kunne henf\u00f8res til privatmarkedet. Det er ogs\u00e5 verdt \u00e5 merke at selv om andelen n\u00e6ringskunder er relativt lav, s\u00e5 utgj\u00f8r n\u00e6ringsavfall omkring 27% av transportert mengde avfall i bossnettet, if\u00f8lge Statusrapport 2022 Bossnettet i Bergen sentrum fra BIR Infrastruktur. Til forskjell fra i 2017, skrives det ikke lenger ut eiendomsskatt for selve bossnettet. Det er n\u00e5 kun bygningen p\u00e5 eiendommen som er objekt for eiendomsskatt. Bygningen er taksert som et ordin\u00e6rt industribygg. Produksjonsutstyr og installasjoner i bygget er ikke ilagt eiendomsskatt. Det samme gjelder r\u00f8rnettet og nedkastene. Oppsummering P\u00e5 bakgrunn av manglende forh\u00e5ndsvarsel, anbefaler eiendomsskattekontoret at vedtaket i sak 23/24 punkt 2 a) oppheves, og at bystyret vurderer saken p\u00e5 ny, med virkning fra 01.01.2025. Etter en ny vurdering, mener eiendomsskattekontoret fortsatt at fritaket for eiendommen (gnr 164 bnr 1448) b\u00f8r oppheves. Selv om BIR AS delvis oppfyller lovens krav om \u00e5 drive virksomhet som er \u00abtil gagn\u00bb for kommune, fylke eller stat, s\u00e5 driver de ogs\u00e5 med forretningsmessig virksomhet. Bossnettet og den tilh\u00f8rende terminalen benyttes til \u00e5 transportere b\u00e5de privat- og n\u00e6ringsavfall. Det er uansett slik at selve bossnettet, med produksjonsinstallasjoner, produksjonsutstyr, r\u00f8r og nedkast er ikke lenger objekter for eiendomsskatt. Eiendomsskattekontoret mener derfor at det ikke er grunnlag for \u00e5 frita selve bygningen for eiendomsskatt. Det skrives ut eiendomsskatt p\u00e5 andre lager-, industri- og kontorbygg som BIR eier. \u00d8konomiske konsekvenser Eiendommen har en skattetakst p\u00e5 kr 13 040 000, Med dagens skattesats for n\u00e6ring, utgj\u00f8r det en \u00e5rlig eiendomsskatt p\u00e5 kr 65 200. Fagetatens anbefaling: Vedtak i sak 23/24 punkt 2 a) oppheves, grunnet manglende forh\u00e5ndsvarsling. Innvilget fritak i sak 297/17 for BIR AS/BIR NETT AS sin eiendom Gnr. 164 bnr. 1448, Dokkeboder 1, oppheves med virkning fra 01.01.2025. Ansattservice Sondre V\u00e5genes Michelsen Jan Tenold Saksbehandler Direkt\u00f8r - Ansattservice Dokumentet er godkjent elektronisk. Vedlegg: Klage fra BIR Infrastruktur AS, datert 01.03.24 Bekreftelse p\u00e5 mottatt klage, ettersp\u00f8r tilleggsopplysninger, datert 15.03.24 Tilleggsopplysninger til klage, datert 05.04.24 "
}