{
  "dokument_id": "0e51dca0-789f-56c7-8593-5bfd69319549",
  "doc_type": "case_presentation",
  "kommune": 4601,
  "tittel": "Bergenhus gnr 165 bnr 363 C. Sundts gate 65 Klage over avslag p\u00e5 s\u00f8knad om nybygg bolig - Bygg 2",
  "url": "https://bergen.kommune.no/politikere-utvalg/api/fil/bk360/10494642/Framstilling-Bergenhus-gnr-165-bnr-363-C-Sundts-gate-65-Klage-over-avslag-pa-soknad-om-nybygg-bolig-Bygg-2",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/57265-9 Bergenhus gnr 165 bnr 363 C. Sundts gate 65 Klage over avslag p\u00e5 s\u00f8knad om nybygg bolig - Bygg 2 Hva saken gjelder: Saken gjelder klage p\u00e5 rammetillatelse datert 12.03.2024 til nybygg med en boenhet p\u00e5 79 m2 BRA. Rammetillatelsen ble p\u00e5klaget av HELP forsikring AS p\u00e5 vegne av nabo Giselda Di Giovanni (gnr 165 bnr 534) i brev datert 04.04.2024. 1 Bildet viser bygg 1 og 2 markert med gult, og klagers eiendom markert med rosa K Det ble f\u00f8rst gitt avslag i vedtak datert 05.10.2023 da en kom til at det ikke er grunnlag for \u00e5 dispensere fra arealform\u00e5let fra regulert byggegrense mot vei, arealform\u00e5let i reguleringsplanen, plan- og bygningsloven (pbl.) \u00a7 29-4 om avstand til nabogrense og KPA 2018 \u00a7 3.1 Plankrav, jf. pbl. \u00a7 19-2. Avslaget ble p\u00e5klaget av Advokatfirmaet Landsvik & Larsen AS klager p\u00e5 vegne av tiltakshaver Nagelg\u00e5rden AS i brev datert 26.10.2023, og i supplerende brev datert 27.11.2023. Byr\u00e5d for byutvikling tok klagen til f\u00f8lge og ga rammetillatelse i vedtak datert 12.03.2024. Det er dette vedtaket som n\u00e5 er p\u00e5klaget. 1 Denne saken gjelder nybygg av bolig \u2013 bygg 2. Det er ogs\u00e5 s\u00f8kt om og gitt rammetillatelse til \u00e5 bygge et nytt bygg til, dette er omtalt som bygg 1 (saksnr. 2023/258242). Sakene b\u00f8r sees i sammenheng. For orden skyld bemerkes det at bygg 1, ligger n\u00e6rmest klagers eiendom. Eiendommen omfattes av reguleringsplan ID 5240000 (ikrafttredelsesdato 25.03.1985) og er vist som spesialomr\u00e5de bevaring. KDP for sentrum viser den som Boligomr\u00e5de. KPA 2018 viser eiendommen som byfortettingssone og innenfor hensynssoner knyttet til st\u00f8y og kulturmilj\u00f8. Det er s\u00f8kt om og innvilget dispensasjon fra KPA 2018 \u00a7 3.1 Plankrav, reguleringsplanen om regulert byggegrense og arealform\u00e5let gangvei / fortau, plan- og bygningsloven \u00a7 29-4 om avstand til nabogrense. Det er foretatt nabovarsling i tr\u00e5d med pbl. \u00a7 21-3 og det ble mottatt merknad fra flere naboer. Merknad fra Giselda di Giovanni (gnr. 165 bnr. 534) (klager) gj\u00f8r gjeldende at tomten ikke er regulert til bebyggelse, uttrykker bekymring for hyblifisering, og at det vil bli bygget h\u00f8yere/st\u00f8rre enn oppgitt. Det vil bli tap av sol, lys og utsyn, samt sjenerende innsyn, samt \u00f8kt risiko for brann, og at nybyggene vil vanskeliggj\u00f8re slukkingsarbeid for brannvesenet. Merknad fra Oddgeir W\u00e5ge M\u00f8gster (gnr. 165 bnr. 535) g\u00e5r i hovedsak ut p\u00e5 fare for brannsikkerhet, og at det er \u00f8nskelig at den gr\u00f8nne lungen p\u00e5 tomten m\u00e5 beholdes. Det er ogs\u00e5 viktig \u00e5 beholde det helhetlige arkitektoniske uttrykket i omliggende bomilj\u00f8. Merknaden fra Lister Forvaltning AS v/ Paal Kulien (gnr. 165 bnr. 532) g\u00e5r ut p\u00e5 viktigheten av at veien ikke blir stengt under bygging, og at den ikke blir gjort mindre enn den allerede er. I merknaden fra Arnstein Gjerde (gnr. 165 bnr. 543) anf\u00f8res det at nybygget (bolig 2) vil p\u00e5virke hans eiendom negativt, at bygging tett opp mot nabogrensen p\u00e5 0,7 m vil vanskeliggj\u00f8re vedlikehold av fasaden. N\u00e6rhet opp mot nabogrense \u00f8ker ogs\u00e5 fare for brann, og nabo kan ikke se at det er hensiktsmessig \u00e5 bygge et hus med slik plassering. Riksantikvaren uttaler den 14.06.2023 at tiltaket p\u00e5virker et automatisk fredet kulturminne, og at det derfor er n\u00f8dvendig med tillatelse for tiltaket etter kulturminneloven \u00a7 2. Det er behov for mer informasjon for \u00e5 ta stilling til dette. Vestland fylkeskommune v/ seksjon for kulturarv uttaler den 20.06.2023 at tiltaket ikke har vesentlige konsekvenser for regionale eller nasjonale kulturmilj\u00f8interesser over bakken, og tilr\u00e5der dispensasjon fra plankravet og arealform\u00e5let i reguleringsplanen. Det blir vist til at utformingen av byggene tar hensyn til omgivelsene og eldre bygninger i form, materialbruk og farge. Bergen brannvesen uttaler den 21.06.2023 at en ikke kan se at tiltaket vil begrense brannvesenets innsatsmulighet. Det vises likevel til at Bolig 1 oppf\u00f8res i et brannsmitteomr\u00e5de. Bygget er tenkt oppf\u00f8rt med avstand mindre enn 8 m fra nabobygg. Brannprosjekterende m\u00e5 iverksette tiltak som hindrer brannspredning mellom de 2 ulike bygningene. Det b\u00f8r ogs\u00e5 gj\u00f8res en vurdering p\u00e5 om tiltaket vil medf\u00f8re \u00f8kt fare for brannspredning i hensynssonen. Tiltaket m\u00e5 ikke v\u00e6re til hinder for evakuering av nabobygg. Bymilj\u00f8etaten uttaler den 28.06.2023 at en er negativ til bygging av b\u00e5de bygg 1 og bygg 2 n\u00e6rmere enn 12,5 m fra eksisterende veimidte. Tiltaket er plassert i regulert omr\u00e5de for gangveg/fortau og kommer i konflikt med veiinteressene p\u00e5 en m\u00e5te som er til hinder for fremtidig arealbehov for vegutbedring/fortau og drift og vedlikehold av vegen. Tiltaket er plassert sv\u00e6rt n\u00e6rme vei og veimur. Det er n\u00f8dvendig at Bymilj\u00f8etaten har mulighet og tilstrekkelig areal til \u00e5 drifte og vedlikeholde veimuren. Byantikvaren uttaler den 29.06.2023 at en kan v\u00e6re positive til etablering av to mindre nybygg, p\u00e5 n\u00e6rmere angitte betingelser knyttet til materialbruk. BIR viser i uttalelse datert 18.11.2022 til plan- og bygningsloven \u00a7 12-7 pkt. 10, om at det m\u00e5 settes vilk\u00e5r om p\u00e5kobling og finansiering av p\u00e5kobling p\u00e5 bossnettet. 2 Klagers anf\u00f8rsler: Klager anf\u00f8rer i hovedsak p\u00e5 at vilk\u00e5rene for dispensasjon ikke er oppfylte og at dokumentasjon om brannsikkerhet ikke er fremlagt. N\u00e5r det gjelder dispensasjon, viser klager til at tiltakene vil medf\u00f8re betraktelige ulemper for naboeiendommen som klager, herunder med tap av lys og utsikt. Det understrekes at eier ikke har signert avstandserkl\u00e6ring for tiltaket. Det har heller ikke v\u00e6rt p\u00e5regnelig for eier at disse to byggene skulle bli bygget, da kommunen har utformet eksisterende reguleringsplan med at dette omr\u00e5det ikke skal benyttes til bebyggelse. I tilsvaret skriver tiltakshavers representant, Jostein Kvakland v/Landsvik & Larsen, at tap av dagslys er ikke mer enn hva som er p\u00e5regnelig i bysentrum. Det blir anf\u00f8rt at det var to boliger her f\u00f8r 2. verdenskrig, noe som tilsier at omr\u00e5det er tilpasset en slik tett bebyggelse. N\u00e5r det gjelder dokumentasjon om brannsikkerhet, er dette er ivaretatt gjennom vilk\u00e5r i vedtaket om at brannvesenet m\u00e5 godkjenne tiltaket f\u00f8r igangsettingstillatelse blir gitt. Det vises til klagen og tilsvaret i sin helhet. Fagetatens vurdering og anbefaling: Plan- og bygningsetaten som fagetat har oversendt saken i notat datert 13.05.2024 uten innstilling. \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Byr\u00e5det har vurdert klagen og er kommet til at byr\u00e5dens vedtak b\u00f8r opprettholdes. Byr\u00e5det opprettholder vurderingen om at det er grunnlag for \u00e5 dispensere fra pbl. \u00a7 29-4 om krav om 4 m avstand til nabogrense for plassering av bolig inntil 0,7 og 0,9 m fra nabogrense, jf. pbl. \u00a7 19-2. Ettersom kravet om fire meter avstand til nabogrense er et lovp\u00e5lagt minstekrav, er det en h\u00f8y terskel for \u00e5 dispensere. Byr\u00e5det mener likevel at vilk\u00e5rene er innfridd i denne saken. Eiendommen ligger sentralt plassert i Bergen sentrum. Den eldre reguleringsplanen fra 1985 avsetter den til arealform\u00e5let gangvei / fortau. Sett hen til arealform\u00e5let kan klager ha hatt en forventning om at det ikke skulle bygges p\u00e5 eiendommen. KPA 2018 viser imidlertid eiendommen som byfortettingssone, noe som tilsier at det kan komme bebyggelse. Det er positivt at det kan etableres flere boliger med gode kvaliteter i sentrum. Det er gunstig at fortetting kan skje i allerede etablerte omr\u00e5der. Dersom det skal la seg gj\u00f8re vil en imidlertid komme tett p\u00e5 hverandre og det vil i noen tilfeller kreve dispensasjoner. Nordnes er et omr\u00e5de som allerede er tett bebygget, og slik sett skiller ikke tiltaket seg ut fra omgivelsene. Videre fremhever byr\u00e5det at det er avstand mellom det oms\u00f8kte bygget og bygningen p\u00e5 naboeiendommen som bidrar til \u00e5 sikre at begge kan vedlikeholde husene. Det er videre sentralt at brannvesenet har uttalt at tiltaket ikke vil begrense innsatsmuligheten. Byr\u00e5den har ogs\u00e5 stilt vilk\u00e5r som ytterligere skal ivareta brannsikkerheten. Byr\u00e5det viser ellers til byr\u00e5dens vedtak, og slutter seg til vurderingene som er gjort der. Byr\u00e5det kan ikke anbefale at klagen tas til f\u00f8lge. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for 3 milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Byr\u00e5d for byutvikling sitt vedtak om rammetillatelse datert 12.03.2024 opprettholdes. Klagen tas ikke til f\u00f8lge. Dato: 11. juni 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagetatens notat datert 13.05.2024 med f\u00f8lgende vedlegg: 1. Oversiktskart 2. Oversiktsfoto 3. Skr\u00e5foto 4. Situasjonsplan 5. Tilsvar datert 19.04.2024 6. Klage p\u00e5 byr\u00e5dens vedtak datert 04.04.2024 7. Byr\u00e5dens vedtak av 12.03.2024 8. Fagnotat datert 04.12.2023 9. Klage p\u00e5 avslag 10. Avslag datert 05.10.2023 11. Uttalelser fra andre myndigheter 12. Tegninger 13. Nabomerknader 14. S\u00f8knad datert 19.04.2023 4 "
}