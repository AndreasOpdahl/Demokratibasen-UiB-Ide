{
  "dokument_id": "0253812b-749e-5e71-b10b-56149080eaa6",
  "doc_type": "case_presentation",
  "kommune": 4601,
  "tittel": "Ytrebygda gnr 119 bnr 688 Grimseidvegen. Klage over dispensasjon for oppf\u00f8ring av st\u00f8ttemur for veianlegg",
  "url": "https://bergen.kommune.no/politikere-utvalg/api/fil/bk360/10608357/Framstilling-Ytrebygda-gnr-119-bnr-688-Grimseidvegen-Klage-over-dispensasjon-for-oppforing-av-stottemur-for-veianlegg",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/68246-4 Ytrebygda gnr 119 bnr 688 Grimseidvegen. Klage over dispensasjon for oppf\u00f8ring av st\u00f8ttemur for veianlegg Hva saken gjelder: Saken gjelder s\u00f8knad om dispensasjon for oppf\u00f8ring av st\u00f8ttemur langs vei med gbnr. 119/688. St\u00f8ttemuren er en del av veiutbedring av deler av Grimseidvegen forbi Fana Stadion og litt av Siljust\u00f8lvegen i forbindelse med bygging av nye Gneist arena. Oms\u00f8kte st\u00f8ttemur vil g\u00e5 noe inn i arealform\u00e5let boligform\u00e5l, og krever da dispensasjon. Selve tiltaket vil ikke bli byggesaksbehandlet, da det er snakk om et offentlig veganlegg som er avklart i gjeldende reguleringsplan, jf. byggesaksforskriften (SAK10) \u00a7 4-3 bokstav a). S\u00f8ker for dispensasjonen er Norconsult AS, for tiltakshaver Etat for utbygging Bergen kommune. Dispensasjon er p\u00e5klaget av nabo p\u00e5 gbnr. 119/369, Helga Elisabeth Raa. Det oms\u00f8kte omr\u00e5det er omfattet av reguleringsplan for Ytrebygda. Gnr 119 bnr 3, 35, R\u00e5, del av Fana Stadion (planid: 4601_63780000), vedtatt 2016. St\u00f8ttemuren vil i hovedsak ligge i arealform\u00e5l for annen veggrunn, gr\u00f8ntareal, men vil g\u00e5 noe inn i arealform\u00e5l bolig. I kommuneplanens arealdel (KPA 2018), vedtatt 19.06.2019 er arealet lagt til ytre fortettingssone og fortettingssone. Se dispensasjonsvedtaket \u00a7 2.1 for utfyllende planstatus. St\u00f8ttemur krever dispensasjon fra arealform\u00e5let bolig og fra krav til nedtrapping og tilplanting av mur, slike s\u00f8knader foreligger. Statens vegvesen ga uttale datert 20.03.2024 om at de ikke hadde merknad. Vestland fylkeskommune ga uttale datert 05.03.2024 om at de ikke hadde innvendinger. Bymilj\u00f8etaten ga uttale 12.03.2024 hvor de orienterte om at de skal godkjenne detaljerte vegtekniske planer av kommunalt veianlegg f\u00f8r igangsettelse. De hadde ingen \u00f8vrige merknader. Byantikvaren ga uttale datert 19.03.2024 om at endringene ikke gjorde ytterligere inngripen i hensynssone for historiske veifar enn det den vedtatte reguleringsplanen allerede gj\u00f8r. S\u00f8ker opplyser at s\u00f8knaden ble nabovarslet i samsvar med reglene i pbl. \u00a7 21-3. Det ble mottatt merknad fra gbnr. 119/369, som opplyste at hun motsatte seg at veianlegget kommer n\u00e6rmere hennes eiendom enn dagens situasjon. Bergen kommune er selv grunneier p\u00e5 andre siden av veien, og nabo mente utvidelsen burde legges der. Det ble p\u00e5pekt allerede opparbeidet fortau, samt f\u00e6rre avkj\u00f8rsler. S\u00f8ker kommenterte merknaden med at tiltaket er iht. gjeldende reguleringsplan, men at muren kommer i kontakt med form\u00e5l \u00abbolig\u00bb og dermed er avhengig av dispensasjon. Detaljprosjekteringen har vist at tiltaket m\u00e5 gjennomf\u00f8res p\u00e5 oms\u00f8kt m\u00e5te. 1 Klage: Klager ber om at vedtaket blir gjort om, slik at dispensasjon ikke blir gitt. Klager anf\u00f8rer at det er feil i kommentar til nabomerknad, da muren ikke plasseres inn mot, men p\u00e5 hennes eiendom. Hun har ikke mottatt noen forklaring p\u00e5 hvorfor prosjektet ikke utf\u00f8res p\u00e5 s\u00f8rsiden av veien, og anf\u00f8rer at mur i stedet for skr\u00e5ning ikke har betydning for trafikksikkerheten, men antall utkj\u00f8rsler har det. Det vises ellers til komplett klage. Fagetatens vurdering og anbefaling: Plan- og bygningsetaten som fagetat har vurdert klagen, og anbefaler at den ikke tas til f\u00f8lge. N\u00e5r det gjelder anf\u00f8rsel om at deler av tiltaket kommer inn p\u00e5 klagers eiendom, tolker fagetaten plan- og bygningsloven \u00a7 21-6 \u00e5 ikke gjelde for s\u00f8knader som bare gjelder dispensasjon. Det vises ogs\u00e5 til at vedtaket ikke gir rett til \u00e5 bygge over nabogrensen. For plassering av tiltaket vises det til at dette er regulert i plan, som er endelig vedtatt. Tema klager tar opp, er det ikke klagerett over. Fagetaten kan ikke se at klagen er rettet mot selve dispensasjonsvurderingene, men tiltrer vurderinger og konklusjon fra opprinnelig vedtak. Det vises ellers til fagnotatet i sin helhet. \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Byr\u00e5det har vurdert klagen, og tilr\u00e5r at den ikke tas til f\u00f8lge og at vedtak datert 03.04.2024 opprettholdes. Det vises til fagnotatet, som tiltredes i det vesentlige. Det bemerkes s\u00e6rskilt at breddeutvidelsen er vurdert i reguleringsplan, og at man i st\u00f8rst mulig grad har lagt den p\u00e5 s\u00f8rsiden av veien, jf. planbeskrivelse datert 22.03.2016 s. 39. Der breddeutvidelsen er lagt p\u00e5 nordsiden, som for klagers eiendom, er dette alts\u00e5 resultat av en lang prosess der man m\u00e5 forutsette at trafikksikkerhet rundt avkj\u00f8rsler er vurdert. \u00c5 nekte dispensasjon vil dermed ikke endre plassering av breddeutvidelsen, men medf\u00f8re vansker med gjennomf\u00f8ringen. N\u00e5r det gjelder det faktum at tiltaket kommer inn p\u00e5 klagers eiendom, vises det til fagetatens vurdering av pbl. \u00a7 21-6. Det er tiltakshavers ansvar \u00e5 erverve n\u00f8dvendig areal f\u00f8r tiltaket sette i gang, men dette er ikke et hinder for at det kan gis dispensasjon som oms\u00f8kt. Byr\u00e5det vurderer ellers at vilk\u00e5rene for dispensasjon er oppfylt, og tiltrer vurderingen som er gjort i dispensasjonsvedtaket. Byr\u00e5det kan ikke tilr\u00e5 at klagen tas til f\u00f8lge. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Fagetatens vedtak datert 03.04.2024 opprettholdes. Klagen tas ikke til f\u00f8lge. Dato: 25. juni 2024 2 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagnotat datert 29.05.2024 med f\u00f8lgende vedlegg: 1. Situasjonskart 2. Situasjonsplan 3. Flyfoto 4. Klage over vedtak 5. Vedtak om dispensasjon 6. Uttalelse fra Statens vegvesen 7. Uttalelse fra Vestland Fylkeskommune 8. Uttalelse fra Bymilj\u00f8etaten 9. Byantikvarens uttalelse 10. Dispensasjonss\u00f8knad 11. Nabomerknad og tilsvar 12. Tegninger 3 "
}