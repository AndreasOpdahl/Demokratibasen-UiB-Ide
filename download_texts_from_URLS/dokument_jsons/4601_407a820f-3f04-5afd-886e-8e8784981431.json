{
  "dokument_id": "407a820f-3f04-5afd-886e-8e8784981431",
  "doc_type": "case_presentation",
  "kommune": 4601,
  "tittel": "Bergenhus gnr 161 bnr 731 Ulriken. Oppgradering av uteomr\u00e5de m.m.",
  "url": "https://bergen.kommune.no/politikere-utvalg/api/fil/bk360/10226254/Framstilling-Bergenhus-gnr-161-bnr-731-Ulriken-Oppgradering-av-uteomrade-m-m-",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/27452-10 Bergenhus gnr 161 bnr 731 Ulriken. Oppgradering av uteomr\u00e5de m.m. Hva saken gjelder: Saken gjelder s\u00f8knad om oppgradering av eksisterende uteomr\u00e5de p\u00e5 tak med nytt dekke, plassbygde benker og en fleksibel scene og bardisk til ulike arrangementer. Det skal ogs\u00e5 etableres rampe opp til uteomr\u00e5det og eksisterende rekkverk erstattes av nytt som f\u00f8lger dagens krav til sikkerhet. Ansvarlig s\u00f8ker er En Til En Arkitekter AS v/ Arvid Bjerkestrand og tiltakshaver er Ulriken Taubaneselskap AS v/ Christian Foss. Eiendommen er ikke regulert. Kommuneplanens arealdel (KPA 2018) viser eiendommen som landsbruks-, natur- og friluftsform\u00e5l (LNF-form\u00e5l), og den ligger innenfor hensynssonene nedslagsfelt drikkevann, 1 km buffer rundt inngrepsfri natur og byfjellsgrensen. Tiltaket er avhengig av dispensasjon fra KPA 2018 \u00a7 3.1 om plankrav og \u00a7 31 med hensyn til LNF- omr\u00e5der, og slike dispensasjoner er oms\u00f8kt, jf. pbl. \u00a7 19-1. Ansvarlig s\u00f8ker opplyser at det er foretatt nabovarsling i samsvar med bestemmelsene i pbl. \u00a7 21-3, og det foreligger ingen merknader. Bymilj\u00f8etaten viser i uttalelse datert 22.03.2024 til at tiltaket er planlagt p\u00e5 et begrenset areal p\u00e5 toppen av Ulriken med eksisterende inngrep. Tiltaket medf\u00f8rer ingen nye naturinngrep og vil bedre brukskvalitetene for allmennheten. Bymilj\u00f8etaten forutsetter at arealet, foruten i tidsrom for utvalgte, spesifikke arrangement, forblir tilgjengelig for allmennheten slik at den enkelte kan nyte sin niste enten den er medbrakt eller ikke. Bymilj\u00f8etaten vil ikke frar\u00e5 at det gis dispensasjon for det oms\u00f8kte tiltaket. Saken er oversendt Vestland fylkeskommune og Bergen Vann for uttalelse. Det er ikke mottatt noen tilbakemelding. S\u00f8knad: Tiltaket er utformet i samr\u00e5d mellom Telenor Infra og Ulriken taubaneselskap, som ser at en omforent bruk, drift og utforming av banen og omr\u00e5det har gjensidig nytteverdi. Tiltaket har som form\u00e5l \u00e5 avlaste restauranten, m\u00f8te \u00f8kningen i bes\u00f8kende, \u00f8ke universelt tilgjengelig uteareal og ivareta vedlikehold. Utearealet er plassert i sin helhet opp\u00e5 taket til Telenor Infras driftsbygg. Tiltaket vil ikke ha innvirkning p\u00e5 eksisterende natur og terreng. Ny rampe mot nordvest vil heller ikke ha vesentlig p\u00e5virkning p\u00e5 n\u00e6rliggende natur og terreng. Et nytt tremmegulv bygges opp\u00e5 eksisterende takflate, og rekkverk erstattes med glassrekkverk. Det skal plasseres fleksible og faste m\u00f8bler, og en scene p\u00e5 takflaten. Denne er tenkt benyttet til intime konserter, bryllup og som et podium under prisutdelinger eller som sitteplass. Det er \u00f8nsket \u00e5 installere en bardisk under Telenormasten. Denne vil v\u00e6re vert for en enkel kaf\u00e9virksomhet som kan bidra til \u00e5 avlaste restauranten p\u00e5 solrike dager. Det nye utearealet er ment \u00e5 v\u00e6re et offentlig tilgjengelig omr\u00e5de for alle. 1 Dagens uteoppholdsareal fremst\u00e5r som form\u00e5lsl\u00f8s/naken og vindfull. Oms\u00f8kte tiltak vil bidra til at terrassen kan bli m\u00e5lpunktet for turen, og det er \u00f8nskelig \u00e5 bidra til en optimalisert opplevelse p\u00e5 Ulriken for allmenheten og for gjester uten \u00e5 beslaglegge s\u00e5rbar natur. Brukermedvirkning er ivertatt under prosjekteringen, og det tilrettelegges her for utvidet tilgjengelighet innenfor omr\u00e5det rundt \u00f8vre stasjon som allerede er p\u00e5virket av tekniske inngrep. Det er n\u00e6rmere redegjort for m\u00f8bleringen og betydningen for naturmangfoldet i egne s\u00f8knadsdokumenter. Det vises til vedlagte s\u00f8knadsdokumenter i sin helhet. Fagetatens vurdering og anbefaling: Plan- og bygningsetaten som fagetat er positiv til tiltaket og mener det er grunnlag for \u00e5 innvilge dispensasjon fra KPA 2018 \u00a7 3.1 om plankrav og \u00a7 31 med hensyn til LNF-omr\u00e5der. Arealet er i dag eksponert for v\u00e6rt og vind, og det er ikke tilrettelagt for opphold. Oppgradering av allerede bebygget areal vil i st\u00f8rre grad gi \u00f8kt tilgjengelighet for publikum og tilrettelegge for ulike arrangementer og eventuell servering som avlastning for eksisterende restaurant. Det vises for \u00f8vrig til Bymilj\u00f8etatens vurderinger, og en anbefaler at det gis dispensasjon fra KPA 2018 \u00a7\u00a7 3.1 og 31. Det vises til fagetatens notat av 02.04.2024 i sin helhet. \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Tiltaket er avhengig av dispensasjon fra KPA 2018 \u00a7 3.1 om plankrav og \u00a7 31 med hensyn til LNF-omr\u00e5der, og slike dispensasjoner er oms\u00f8kt, jf. pbl. \u00a7 19-1. Vilk\u00e5rene for \u00e5 dispensere f\u00f8lger av pbl. \u00a7 19-2 annet ledd hvor det fremg\u00e5r at: \u00abDispensasjon kan ikke gis dersom hensynene bak bestemmelsen det dispenseres fra, hensynene i lovens form\u00e5lsbestemmelse eller nasjonale eller regionale interesser, blir vesentlig tilsidesatt. Fordelene ved \u00e5 gi dispensasjon skal v\u00e6re klart st\u00f8rre enn ulempene\u00bb. Dispensasjon fra KPA 2018 \u00a7 31 med hensyn til LNF-omr\u00e5der, jf. pbl. \u00a7 19-2 Hovedhensynet bak arealform\u00e5let i LNF-omr\u00e5de er \u00e5 sikre allmenne ferdsels- og friluftsinteresser, bevare landskaps- og jordbrukshensyn samt \u00e5 bevare sammenhengende landbruksomr\u00e5der. Uheldig omdisponering eller fragmentering av landbruksomr\u00e5der og gr\u00f8ntstruktur skal unng\u00e5s. Utklipp fra flyfoto datert 14.08.2022 Utklipp fra vedlagt perspektivtegning Byr\u00e5det finner det i hovedsak tilstrekkelig \u00e5 tiltre Bymilj\u00f8etaten og Plan- og bygningsetatens vurderinger. Det vises s\u00e6rskilt til at tiltaket vil medf\u00f8re \u00f8kte brukskvaliteter for det offentlige og i st\u00f8rre grad tilrettelegge for universell tilkomst uten \u00e5 g\u00e5 p\u00e5 bekostning av naturmangfoldet eller andre hensyn som bestemmelsen er ment \u00e5 ivareta. Ogs\u00e5 byr\u00e5det vil p\u00e5peke at det er en forutsetning at tiltaket forblir tilgjengelig for allmennheten. Dette forhold 2 anses \u00e5 v\u00e6re i tr\u00e5d med s\u00f8kers intensjon slik det er angitt til redegj\u00f8relse for utend\u00f8rs m\u00f8blering, se vedlegg F-1 s. 3 \u00abDet nye tilbudet er ment \u00e5 v\u00e6re et offentlig tilgjengelig omr\u00e5de for alle\u00bb. Byr\u00e5det vil for ordens skyld innstille for at dette inng\u00e5r som vilk\u00e5r til dispensasjonen, jf. pbl. \u00a7 19-2 f\u00f8rste ledd annet punktum. Vilk\u00e5ret inneb\u00e6rer at arealet, foruten i tidsrom for utvalgte, spesifikke arrangement (som f.eks. motbakkel\u00f8p, intime konserter, bryllup o.l.), forblir tilgjengelig for allmenheten slik at den enkelte kan nyte sin niste enten den er medbrakt eller ikke. Dette i samsvar med Bymilj\u00f8etatens uttalelse gjengitt i fagetatens notat punkt 3. Samlet sett og med hensyn til angitte vilk\u00e5r, er byr\u00e5det kommet til at hensynene ikke blir \u00abvesentlig tilsidesatt\u00bb, jf. pbl. \u00a7 19-2. Fordelene ved oms\u00f8kte dispensasjon vurderes til at utend\u00f8rs oppholdsareal p\u00e5 stasjonsomr\u00e5de kan utvides og gi en bedre opplevelse for bes\u00f8kende. Tiltaket etableres p\u00e5 eksisterende bebyggelse/inngrepsp\u00e5virket areal og vil begrense behov for bruk av annet omr\u00e5de til arrangementer mv. Slik begrenser en ogs\u00e5 slitasje p\u00e5 omkringliggende terreng. I lys av dette finner ikke byr\u00e5det nevneverdige ulemper knyttet til \u00e5 dispensere fra bestemmelsen. Fordelene er f\u00f8lgelig \u00abklart st\u00f8rre enn ulempene\u00bb, jf. pbl. \u00a7 19-2. Byr\u00e5det er etter dette kommet til at de rettslige vilk\u00e5rene for \u00e5 dispensere er oppfylt, jf. pbl. \u00a7 19-2 annet ledd. Etter pbl. \u00a7 19-2 f\u00f8rste ledd er det da opp til forvaltningens frie skj\u00f8nn om det skal dispenseres, jf. formuleringen om at kommunen \u00abkan\u00bb gi varig eller midlertidig dispensasjon. I dette tilfellet er byr\u00e5det av den oppfatning at det kan gis dispensasjon p\u00e5 f\u00f8lgende vilk\u00e5r: \u2022 Takterrassen skal v\u00e6re et offentlig tilgjengelig omr\u00e5de for alle. Dispensasjon fra KPA 2018 \u00a7 3.1 om plankrav, jf. pbl. \u00a7 19-2 Plankravet skal sikre bred, helhetlig og grundig vurdering av arealbruken i et bestemt omr\u00e5de, hvor offentlige myndigheter, grunneiere og andre ber\u00f8rte f\u00e5r anledning til \u00e5 fremme sine synspunkter i prosessen frem mot reguleringsvedtaket. Plankravet er ogs\u00e5 viktig for \u00e5 avklare overordnede forhold som infrastruktur, gr\u00f8ntomr\u00e5der med mer, f\u00f8r utbygging tillates. Dispensasjon fra plankravet vil f\u00f8rst om fremst v\u00e6re aktuelt i allerede fullt utbygde omr\u00e5der, der det ikke er n\u00f8dvendig med en overordnet vurdering av hensynene plankravet skal ivareta. Byr\u00e5det mener tiltaket m\u00e5 vurderes \u00e5 v\u00e6re begrenset. Det vises til at tiltaket ikke utvider allerede eksisterende fotavtrykk eller endrer eksisterende arealbruk. Byr\u00e5det finner f\u00f8lgelig ingen s\u00e6rlige behov for en helhetlig planleggingsprosess for oms\u00f8kte tiltak. Byr\u00e5det ser ogs\u00e5 sv\u00e6rt positivt p\u00e5 gjennomf\u00f8rte medvirkningsarbeider med tanke p\u00e5 dialog med brukere, organisasjoner og offentlige akt\u00f8rer. Byr\u00e5det er derfor av den oppfatning at hensynene bak bestemmelsen om plankrav \u00e5penbart ikke blir \u00abvesentlig tilsidesatt\u00bb, jf. pbl. \u00a7 19-2. Uten et videre behov for reguleringsplan for oms\u00f8kte tiltak, finner ikke byr\u00e5det noen ulemper med \u00e5 dispensere fra bestemmelsen. Fordelene, som nevnt, gj\u00f8r seg enda gjeldende. Fordelene er \u00abklart st\u00f8rre enn ulempene\u00bb, jf. pbl. \u00a7 19-2. Byr\u00e5det er etter dette kommet til at de rettslige vilk\u00e5rene for \u00e5 dispensere er oppfylt, jf. pbl. \u00a7 19-2 annet ledd. Etter pbl. \u00a7 19-2 f\u00f8rste ledd er det da opp til forvaltningens frie skj\u00f8nn om det skal dispenseres, jf. formuleringen om at kommunen \u00abkan\u00bb gi varig eller midlertidig dispensasjon. I dette tilfellet er byr\u00e5det av den oppfatning at det kan gis dispensasjon. Begrunnelse for framleggelse til bystyret: I henhold til KPA 2018 \u00a7 35.2 tilligger det bystyret \u00e5 gi dispensasjon fra kommuneplanen innenfor byfjellsgrensen, jf. pbl. \u00a7 19-2. 3 Byr\u00e5det innstiller til bystyret \u00e5 fatte f\u00f8lgende vedtak: 1. Med hjemmel i pbl. \u00a7 19-2 gis det dispensasjon fra KPA 2018 \u00a7 3 om plankrav og \u00a7 31 med hensyn til LNF-omr\u00e5der for oms\u00f8kte tiltak p\u00e5 f\u00f8lgende vilk\u00e5r: a. Takterrassen skal v\u00e6re et offentlig tilgjengelig omr\u00e5de for alle. 2. Det overlates Plan- og bygningsetaten \u00e5 utferdige rammetillatelsen og stille n\u00f8dvendige vilk\u00e5r. Dato: 16. april 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagetatens notat av 02.04.2024 med f\u00f8lgende vedlegg: 1. Rammes\u00f8knad 2. B-1 Dispensasjon. Ulriken m\u00f8blering og rekkverk Telenor platting 3. D1 Situasjonsplan 4. D2 Utomhusplan 1_200 5. E3 Fasade s\u00f8r 6. E4 Fasade \u00d8st 7. E5 Fasade Nord 8. E6 Fasade Vest 9. E7 Perspektiv 10. E1 Snitt 1 11. E2 Snitt 2 12. F-3_Stedsanalyse 2020 13. F-4 Konsept 14. F-1 Redegj\u00f8relse Ulriken m\u00f8blering og rekkverk Telenor platting 15. F-2 Redegj\u00f8relse Naturmangfold_2020 16. F-3b Stedsanalyse anbefaling 2024 17. Q-1 Leieavtale Ulriken \u2013 Telenor 9. jan 202440 4 "
}