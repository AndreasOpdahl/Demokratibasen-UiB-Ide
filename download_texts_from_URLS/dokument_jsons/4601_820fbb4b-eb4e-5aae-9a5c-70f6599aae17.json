{
  "dokument_id": "820fbb4b-eb4e-5aae-9a5c-70f6599aae17",
  "doc_type": "case_attachment",
  "kommune": 4601,
  "tittel": "Statsforvalteren i Vestland stadfester. Hamrevegen 3, verkstedbygg",
  "url": "https://bergen.kommune.no/politikere-utvalg/api/fil/bk360/11588553/Statsforvalteren-i-Vestland-stadfester-Hamrevegen-3-verkstedbygg",
  "tekst": " V\u00e5r dato: V\u00e5r ref: 15.11.2024 2024/13039 Deres dato: Deres ref: STEINSVIK BIL AS Saksbehandler, innvalgstelefon Osvegen 256 Silje S\u00e6vik B\u00f8e, 5557 2125 5229 KALANDSEIDET Bergen kommune, gbnr. 82/76, Hamrevegen 3, verkstedbygg Vi viser til oversending fra Bergen kommune 02.09.2024, som gjelder klage p\u00e5 kommunens vedtak av 20.11.2023. Klagen er framsatt innen fristen, og vilk\u00e5rene for \u00e5 behandle klagen er oppfylt. Vedtak Statsforvalteren i Vestland stadfester Bergen kommunes vedtak av 20.11.2023, sak 2023/13678. Bakgrunn for saken Bergen kommune ga den 20.11.2023 avslag p\u00e5 s\u00f8knad om oppf\u00f8ring av verkstedbygg for biler, riving av tidligere l\u00f8e og verksted p\u00e5 100 m2, og ny avkj\u00f8rsel p\u00e5 gbnr. 82/76. Det ble gitt avslag p\u00e5 dispensasjon fra kommuneplanens arealdel (KPA 2018) \u00a7 3.1 om plankrav og \u00a7 31 om LNF-omr\u00e5de, jf. plan- og bygningsloven \u00a7 19-2. Vedtaket ble p\u00e5klaget 07.12.2023 av tiltakshaver Steinsvik Bil AS v/ Arve Nielsen. Oversiktsfoto fra Nibio som viser oms\u00f8kte eiendom. E-postadresse: Postadresse: Bes\u00f8ksadresse: Telefon: 57 64 30 00 sfvlpost@statsforvalteren.no Nj\u00f8savegen 2 Nj\u00f8savegen 2, Leikanger www.statsforvalteren.no/vl Sikker melding: 6863 Leikanger Solheimsgaten 13, Bergen www.statsforvalteren.no/melding Fjellvegen 11, F\u00f8rde Org.nr. 974 760 665 Side: 2/5 I klagen anf\u00f8rer dere at det foreligger feilaktige oppfatninger n\u00e5r det gjelder fordeler og ulemper ved tiltaket, og dere er uenig i uttalelsene til Statsforvalteren i Vestland v/ planseksjonen og Statens vegvesen. Dere mener at Statsforvalteren utelukkende har sett p\u00e5 reguleringskart og underlag fra Nibio, og sier at det ikke finnes skog p\u00e5 tomten, bare gjengrodd kratt. Store deler av tomten er allerede regulert for ny innkj\u00f8rsel. Den oms\u00f8kte tomten har tidligere blitt brukt til bilverksted, uten de tiltak som i dag kreves for forurensningsfri drift, og vil renses for denne forurensningen. Dere driver i dag verkstedet deres et par hundre meter fra eiendommen. Her har det v\u00e6rt drevet godkjent verksted i mange \u00e5r, men nye eiere har andre planer for bygget. Hele kundegruppen ligger dermed i n\u00e6romr\u00e5det. N\u00e5r det gjelder kommentar om avrenning, viser dere til at det i dag stilles krav til lukkede systemer (oljeutskiller), som krever avtale med godkjente foretak, b\u00e5de for vedlikehold, service og t\u00f8mming, og som inneb\u00e6rer \u00e5rlige rapporter. Det er ikke avrenning fra slike bygg i dag. Til uttalelsen fra Statens vegvesen sier dere at trafikkbruken er redusert med 50-70 % etter at den nye tunellen til Os er tatt i bruk, og det samme gjelder for gjennomgangstrafikken p\u00e5 Hamrevegen. Trafikken vil alts\u00e5 g\u00e5 ned i forhold til tidligere bruk. Dere viser ogs\u00e5 til vedlagte kommentar fra nabo Norsk Lagerstandard AS. Det oms\u00f8kte tiltaket er et lite verksted, prosjektert med fire bukker i bygget med tre mekanikere, og tiltaket vil gi maksimal utskiftning per dag p\u00e5 \u00e5tte biler. N\u00e5r det gjelder forhold til skolebarn og myke trafikanter i omr\u00e5det, sier dere at det eneste stedet med fortau p\u00e5 hele Hamrevegen er i omr\u00e5det som oms\u00f8kte tiltak ligger. Det er i klagen ogs\u00e5 lagt ved uttalelse fra naboer som i mange \u00e5r har hatt problemer med lekkasje fra septiktanker p\u00e5 naboeiendommer som lekker ut fra omr\u00e5det. Dere anf\u00f8rer at fordelene er st\u00f8rre enn ulempene ved en dispensasjon. Vi viser ellers til klagen i sin helhet. Utvalg for milj\u00f8 og byutvikling (UMBY) var 14.08.2024 p\u00e5 befaring i saken, og tok stilling til klagen 22.08.2024, sak 258/24. Klagen ble ikke tatt til f\u00f8lge, og saken er oversendt til Statsforvalteren i Vestland for endelig avgj\u00f8relse. Vestland fylkeskommune ga uttalelse i saken 06.07.2021 og 10.11.2023, og var ikke negativ til dispensasjon fra plankravet. Statens vegvesen var i uttalelse av 17.11.2023 negativ til dispensasjon fra plankravet, og Statsforvalteren i Vestland v/planseksjonen frar\u00e5det i uttalelse av 15.11.2023 dispensasjon fra arealform\u00e5let LNF. Byantikvaren frar\u00e5det tiltaket slik det er s\u00f8kt om i uttalelse av 17.11.2023. N\u00e5r det gjelder bakgrunnen for saken ellers, viser vi til dokumentene i saken. Vi forutsetter at partene er kjent med disse. Regelverk og plangrunnlag Statsforvalteren er delegert myndighet til \u00e5 avgj\u00f8re klager som gjelder enkeltvedtak etter plan- og bygningsloven, jf. plan- og bygningsloven (pbl.) \u00a7 1-9 femte ledd og rundskriv T-2/09 fra Kommunal- og distriktsdepartementet. Forvaltningsloven gjelder for Statsforvalterens behandling av saken, se pbl. \u00a7 1-9. Statsforvalteren kan pr\u00f8ve alle sider av vedtaket som er p\u00e5klaget, og ta hensyn til nye omstendigheter, jf. fvl. \u00a7 34. Statsforvalteren skal som klageinstans legge stor vekt p\u00e5 hensynet til det kommunale selvstyret ved pr\u00f8ving av det frie skj\u00f8nn, jf. fvl. \u00a7 34 andre ledd. Etter fvl. \u00a7 34 kan klageinstansen selv treffe nytt Side: 3/5 vedtak i saken eller oppheve kommunens vedtak og sende saken tilbake for ny eller delvis ny behandling. Regler om dispensasjon Utgangspunktet i byggesaker er at en tiltakshaver har krav p\u00e5 \u00e5 f\u00e5 godkjent s\u00f8knad om tiltaket, dersom tiltaket ikke er i strid med bestemmelser i eller i medhold av plan- og bygningsloven, jf. pbl. \u00a7 21-4 f\u00f8rste ledd. Etter plan- og bygningsloven \u00a7 11-6 er kommuneplan juridisk bindende for nye tiltak eller utvidelse av eksisterende tiltak. Tiltak som er i strid med plan eller bestemmelser i plan- og bygningsloven, kan bare tillates dersom det blir gitt dispensasjon fra bestemmelsene tiltaket strider mot, se pbl. kapittel 19. Kommunen kan med hjemmel i pbl. \u00a7 19-2 gi dispensasjon fra bestemmelser gitt i eller i medhold av plan- og bygningsloven. Etter \u00a7 19-2 kan det ikke gis dispensasjon dersom hensynene bak bestemmelsen det blir dispensert fra, hensynene i lovens form\u00e5lsbestemmelse eller nasjonale eller regionale interesser, blir vesentlig tilsidesatt. I tillegg m\u00e5 fordelene ved \u00e5 gi dispensasjon v\u00e6re klart st\u00f8rre enn ulempene etter en samlet vurdering. Det f\u00f8lger av lovforarbeidene1 at avvik fra arealplaner reiser s\u00e6rlige sp\u00f8rsm\u00e5l: \u00abDe ulike planene er som oftest blitt til gjennom en omfattende beslutningsprosess og er vedtatt av kommunens \u00f8verste folkevalgte organ, kommunestyret. Planene omhandler dessuten konkrete forhold. Det skal ikke v\u00e6re en kurant sak \u00e5 fravike gjeldende plan. Dispensasjoner m\u00e5 heller ikke undergrave planene som informasjons- og beslutningsgrunnlag. Ut fra hensynet til offentlighet, samr\u00e5d og medvirkning i planprosessen, er det viktig at endringer i planer av betydning ikke skjer ved dispensasjoner, men behandles etter reglene om kommuneplanlegging og reguleringsplaner. Innstrammingen er likevel ikke til hinder for at det f.eks. dispenseres fra eldre planer som ikke er fullt utbygget, og der reguleringsbestemmelsene er til hinder eller direkte motvirker en hensiktsmessig utvikling av de gjenst\u00e5ende eiendommene.\u00bb Vilk\u00e5rene i pbl. \u00a7 19-2 er rettslige vurderingstemaer, ikke et kommunalt skj\u00f8nn. Det er derfor ikke adgang til \u00e5 legge nevneverdig vekt p\u00e5 hensynet til det lokale selvstyret. Dispensasjon krever begrunnet s\u00f8knad. Begrunnelsen for \u00e5 dispensere skal etter forvaltningspraksis v\u00e6re spesiell og gjelde s\u00e6rlig for tiltaket, og kommunen skal ikke dispensere ut fra mer generelle vurderinger. Planstatus Eiendommen er ikke regulert. En mindre del av eiendommen er omfattet av reguleringsplan FANA GNR 82 BNR 84, 225 MFL., KALANDSVATNET PANORAMA, (planid 18010000, i kraft 25.10.2010) og er regulert til felles avkj\u00f8rsel/ kj\u00f8reveg. I kommuneplanens arealdel (KPA 2018) er eiendommen vist som LNF-form\u00e5l, og ligger innenfor hensynssonene veist\u00f8y gul og r\u00f8d sone og kulturmilj\u00f8 Kalandsvatnet. Det g\u00e5r frem av KPA 2018 \u00a7 35.5 til hensynssone kulturmilj\u00f8 blant annet f\u00f8lgende: 1 Ot.prp. nr. 32 (2007-2008) s. 242. Side: 4/5 \u00abKulturmilj\u00f8 og historisk bebyggelse skal sikres og ivaretas. De karakteristiske trekkene ved bebyggelse, bebyggelsesstruktur og kulturlandskap definerer omr\u00e5der og gir det s\u00e6rpreg. Det skal derfor tas spesielle hensyn til dette ved s\u00f8knad om tiltak og endret arealbruk. [...]\u00bb Statsforvalterens vurdering Statsforvalteren finner at saken er tilstrekkelig opplyst, jf. forvaltningsloven (fvl.) \u00a7 33 siste ledd. Tiltaket, som inneb\u00e6rer oppf\u00f8ring av verkstedbygg for biler, krever dispensasjon fra KPA 2018 \u00a7 3 plankrav og \u00a7 31 LNF-form\u00e5l. Dispensasjon fra arealform\u00e5let LNF Hovedhensynene bak LNF-form\u00e5let er \u00e5 ivareta sammenhengende landbruksomr\u00e5der og gr\u00f8nnstruktur, og unng\u00e5 uheldig omdisponering eller fragmentering av slike omr\u00e5der. Videre skal LNF-form\u00e5let ivareta hensyn til natur- og kulturmilj\u00f8, friluftsliv og landskap. I LNF-omr\u00e5der er det bare tillatt med tiltak som er n\u00f8dvendig for g\u00e5rdens n\u00e6ringsvirksomhet og enkel tilrettelegging for friluftsliv, jf. KPA \u00a7 31. I f\u00f8lge Nibio best\u00e5r eiendommen av bebygd areal og annet markslag. En mindre del av eiendommen er regulert til felles avkj\u00f8rsel/ kj\u00f8reveg. Det st\u00e5r en eksisterende bygning p\u00e5 eiendommen, en tidligere l\u00f8e og verksted, men denne er ikke egnet til \u00e5 skape samme mengde trafikk eller aktivitet p\u00e5 eiendommen som oms\u00f8kte tiltak. Vi kan i likhet med kommunen ikke se at dette taler for \u00e5 tillate utbygging av eiendommen i LNF-omr\u00e5det. Selv om arealet ikke best\u00e5r av produktiv skog, vil imidlertid oppf\u00f8ring av n\u00e6ringsbygget f\u00f8re til nedbygging av natur og gr\u00f8ntareal. Vi viser videre til at det er den langsiktige arealbruken som skal vektlegges i vurdering av om vilk\u00e5rene for dispensasjon er oppfylt, jf. ogs\u00e5 plan- og bygningsloven \u00a7 1-1. Den oms\u00f8kte eiendommen ligger i hensynssone for kulturmilj\u00f8, der hensynet til \u00e5 ivareta kvalitetene ved kulturlandskapet rundt Kalandsvatnet skal veie tungt, jf. KPA \u00a7 35.5. Eiendommen ligger videre tett inntil jordbruksareal som driftes. Vi er enig med kommunen i at oppf\u00f8ring av n\u00e6ringsbygg for bilverksted vil p\u00e5virke landskapsbildet negativt, og f\u00f8re til en uheldig omdisponering og fragmentering av landbruksomr\u00e5der og gr\u00f8nnstruktur. Som kommunen sier, er det i Bergen kommune ogs\u00e5 et sterkt press p\u00e5 LNF-omr\u00e5dene. Byggetillatelse ved dispensasjon vil kunne bidra til en uheldig bit for bit-nedbygging av LNF-omr\u00e5der i kommunen, noe som tilsier at bygging i slike omr\u00e5der heller b\u00f8r avklares ved plan. P\u00e5 bakgrunn av det overnevnte og etter en vurdering av saken, er vi kommet til at hensynene bak LNF-form\u00e5let vil bli vesentlig tilsidesatt ved en dispensasjon. Det skal mye til for \u00e5 fravike en gjeldende plan. Kommunen har i plansammenheng tatt stilling til hvilke areal som er avsatt til LNF- form\u00e5l, og hva som er avsatt til bygging og n\u00e6ringsomr\u00e5der. Vi viser ogs\u00e5 til at Statsforvalteren i Vestland v/planseksjonen har frar\u00e5det dispensasjon i saken, jf. pbl. \u00a7 19-2 andre ledd. Hensynet til en helhetlig planlegging av omr\u00e5det og at kommuneplanen ikke skal undergraves som styringsverkt\u00f8y, tilsier at utviklingen ikke b\u00f8r styres ved enkelte dispensasjoner, men heller ved plan. Vi viser videre til at Statsforvalteren skal v\u00e6re sv\u00e6rt tilbakeholden med \u00e5 omgj\u00f8re kommunens avslag p\u00e5 s\u00f8knad om dispensasjon fra plan, uavhengig av om planen ivaretar viktige nasjonale interesser/ hensyn, eller om planen i hovedsak er et resultat av ulike lokale avveininger. Siden vilk\u00e5rene etter pbl. \u00a7 19-2 andre ledd er kumulative, tar vi ikke stilling til om fordelene ved en dispensasjon er klart st\u00f8rre enn ulempene etter en samlet vurdering. Det kan etter dette ikke gis dispensasjon fra KPA \u00a7 31 LNF-form\u00e5l, jf. pbl. \u00a7 19-2 andre ledd. Side: 5/5 Siden det ikke kan gis dispensasjon fra LNF-form\u00e5let, tar vi ikke stilling til om det kan gis dispensasjon fra plankravet, jf. KPA \u00a7 3. Avslutningsvis Statsforvalteren finner etter dette ikke grunnlag for \u00e5 omgj\u00f8re Bergen kommunes vedtak av 20.11.2023, sak 2023/13678. Klagen har ikke f\u00f8rt frem. Statsforvalterens vedtak p\u00e5 side \u00e9n er endelig, og kan ikke p\u00e5klages videre, jf. fvl. \u00a7 28 tredje ledd. Med hilsen Stine Ross Ids\u00f8 Silje S\u00e6vik B\u00f8e seniorr\u00e5dgiver seniorr\u00e5dgiver Dokumentet er elektronisk godkjent Kopi til: Bergen kommune Postboks 7700 5020 BERGEN "
}