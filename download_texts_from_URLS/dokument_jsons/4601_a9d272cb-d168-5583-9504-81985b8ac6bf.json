{
  "dokument_id": "a9d272cb-d168-5583-9504-81985b8ac6bf",
  "doc_type": "case_presentation",
  "kommune": 4601,
  "tittel": "H\u00f8ringssaker i forretningsutvalget 12.03.2024",
  "url": "https://bergen.kommune.no/politikere-utvalg/api/fil/bk360/10030968/Framstilling-Horingssaker-i-forretningsutvalget-12-03-2024",
  "tekst": " Forretningsutvalget Saksframstilling V\u00e5r referanse: 2023/257837-58 Saksbehandler: Anette Hatlemark Drabl\u00f8s H\u00f8ringssaker i forretningsutvalget 12.03.2024 Hva saken gjelder: Bystyrets kontor har mottatt f\u00f8lgende h\u00f8ringssaker: 1. H\u00f8ring - ekspertgrupperapporten \u00abEt jevnere utdanningsl\u00f8p \u2013 Barnehage og skole/SFO som innsats mot ulikhet blant barn\u00bb 2. H\u00f8ring - EU-kommisjonens forslag til endringer i pakkereisedirektivet 3. H\u00f8ring - Forslag til endringer i konfliktr\u00e5dsloven og straffeloven mv. (strafferettslige reaksjoner for ungdom) 4. H\u00f8ring - Endringer i Rammeplan for kulturskolen 5. H\u00f8ring - Registrering av aktivitet fra privatfinansiert helse- og omsorgstjeneste og krav til format ved avlevering 6. H\u00f8ring - Standard for n\u00e6ringsgruppering SN2025 7. H\u00f8ring - Inkorporering av CRPD i norsk lov Etter \u00a7 6 i fullmakter for byr\u00e5det gjelder f\u00f8lgende for h\u00f8ringsuttalelser: \u00abByr\u00e5det selv avgir h\u00f8ringsuttalelser p\u00e5 vegne av Bergen kommune. H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. H\u00f8ringsuttalelser avgitt av byr\u00e5det sendes uten ugrunnet opphold Bystyrets kontor til orientering.\u00bb I Reglement for Bergen bystyre og utvalgene 2023-2027 kap. 7.3.1 heter det: \u00abForretningsutvalget fordeler innkomne saker til bystyrets organer. Forretningsutvalget avgj\u00f8r hvilke innkommende h\u00f8ringssaker som skal behandles i bystyrets organer og tar stilling til om de skal sluttbehandles i et bystyreutvalg eller bystyret\u00bb. (Vedtatt av bystyret 18.10.2023, sak 368/23). 1. H\u00f8ring - ekspertgrupperapporten \u00abEt jevnere utdanningsl\u00f8p \u2013 Barnehage og skole/SFO som innsats mot ulikhet blant barn\u00bb 1 Kunnskapsdepartementet sendte 04.03.2024 ekspertgrupperapporten \u00abEt jevnere utdanningsl\u00f8p \u2013 Barnehage og skole/SFO som innsats mot ulikhet blant barn\u00bb p\u00e5 h\u00f8ring. En ekspertgruppe har siden h\u00f8sten 2022 sett p\u00e5 hvordan barnehager, skoler og SFO kan bidra til at alle barn og unge f\u00e5r like muligheter i livet, uavhengig av den bakgrunnen de har. Rapporten vil inng\u00e5 i arbeidet med en stortingsmelding, som kommer v\u00e5ren 2025, om sosial utjevning og sosial mobilitet, som er et samarbeid mellom fem departementer: Arbeids- og inkluderingsdepartementet, Barne- og familiedepartementet, Helse- og omsorgsdepartementet, Kultur- og likestillingsdepartementet og Kunnskapsdepartementet. Form\u00e5let med rapporten var \u00e5 fremskaffe en oversikt over kunnskapen om, og vurderinger av hvilke endringer som b\u00f8r gj\u00f8res, for at barnehager, skoler og SFO kan bidra mer til \u00e5 jevne ut sosiale forskjeller og \u00f8ke den sosiale mobiliteten. Ekspertgruppens viktigste budskap er at barnehager, skoler og SFO kan og b\u00f8r jobbe mer systematisk med \u00e5 bidra til sosial utjevning og sosial mobilitet. I rapporten kommer ekspertgruppen med en rekke konkrete anbefalinger i dette arbeidet. Bystyredirekt\u00f8ren vurderer at forslaget ikke er av prinsipiell karakter og vil inneb\u00e6re politiske avveininger. Det anbefales at byr\u00e5det avgir eventuelt h\u00f8ringssvar p\u00e5 vegne av Bergen kommune. H\u00f8ringsfrist er 29. april 2024. 2. H\u00f8ring - EU-kommisjonens forslag til endringer i pakkereisedirektivet Barne- og familiedepartementet sendte 20.02.24 p\u00e5 h\u00f8ring EU-kommisjonens forslag til europaparlaments- og r\u00e5dsdirektiv som endrer direktiv (EU) 2015/2302 om pakkereiser og sammensatte reisearrangementer. Endringsdirektivet skal gj\u00f8re beskyttelsen av reisende mer effektiv og forenkle og klargj\u00f8re visse aspekter av direktivet. Forslaget ble lagt frem av EU-kommisjonen 29. november 2023. Forslaget er n\u00e5 til behandling i Europaparlamentet og R\u00e5det. Departementet ber om h\u00f8ringsinnspill for \u00e5 f\u00e5 et bedre grunnlag for \u00e5 vurdere betydningen av forslaget og mulige konsekvenser. Forslaget inneholder regler som regulerer visse forhold mellom pakkereisearrang\u00f8r og underleverand\u00f8r/tjenesteyter. Det foresl\u00e5s regler som begrenser pakkereisearrang\u00f8rens adgang til \u00e5 kreve forh\u00e5ndsbetaling av en pakkereise. N\u00e6rmere bestemt foresl\u00e5s det at det som hovedregel ikke skal kreves mer enn 25% forh\u00e5ndsbetaling f\u00f8r 28 dager f\u00f8r avreise/pakkereisen starter. Det foresl\u00e5s bestemmelser som skal sikre reisendes refusjon av forh\u00e5ndsbetaling ved avbestillinger og avlysninger, ogs\u00e5 ved ekstraordin\u00e6re omstendigheter. Det foresl\u00e5s at ved avlysning eller avbestilling av pakkereise skal underleverand\u00f8r refundere mottatt bel\u00f8p til pakkereisearrang\u00f8r for tjenester som ikke blir levert, innen syv dager. Det foresl\u00e5s regler om vouchers (tilgodebevis), og regler som beskytter vouchers og tilbakebetalingskrav ved arrang\u00f8rens senere konkurs. Bystyredirekt\u00f8ren vurderer at forslaget ikke er av prinsipiell karakter og vil inneb\u00e6re politiske avveininger. Det anbefales at byr\u00e5det avgir eventuelt h\u00f8ringssvar p\u00e5 vegne av Bergen kommune. H\u00f8ringsfristen er 19. april 2024. 2 3. H\u00f8ring - Forslag til endringer i konfliktr\u00e5dsloven og straffeloven mv. (strafferettslige reaksjoner for ungdom) Justis- og beredskapsdepartementet sendte 01.03.24 p\u00e5 h\u00f8ring forslag til endringer i konfliktr\u00e5dsloven, straffeloven, straffeprosessloven og straffegjennomf\u00f8ringsloven. Endringsforslagene f\u00f8lger opp enkelte av Stortingets vedtak som ble truffet under behandlingen av Prop. 139 L (2022\u20132023) Endringer i konfliktr\u00e5dsloven, straffeloven og straffeprosessloven mv.\u00bb og vedtagelsen av lov 20. desember 2023 nr. 110. Forslagene gjelder de strafferettslige reaksjonene for ungdom \u2013 ungdomsstraff og ungdomsoppf\u00f8lging \u2013 og inneb\u00e6rer: - en hjemmel for retten til \u00e5 kombinere ungdomsstraff med s\u00e6rvilk\u00e5r som nevnt i straffeloven \u00a7 37 f\u00f8rste ledd bokstav a, b og d - en hjemmel for retten til \u00e5 kombinere ungdomsstraff med ubetinget fengsel av ubegrenset lengde, alternativt inntil 2 \u00e5r eller inntil 1 \u00e5r, samt s\u00e6rskilte hjemler som sikrer unge domfelte riktig oppf\u00f8lging f\u00f8r og etter l\u00f8slatelse (styrket - ettervern) - at p\u00e5talemyndigheten gis hjemmel til ogs\u00e5 \u00e5 f\u00f8re for retten rene vilk\u00e5rsbruddsaker under ungdomsstraff - at p\u00e5talemyndigheten gis hjemmel til ogs\u00e5 \u00e5 f\u00f8re for retten rene vilk\u00e5rsbruddsaker under ungdomsstraff - at ungdommen gis rett til offentlig oppnevnt forsvarer ogs\u00e5 ved ungdomsplanm\u00f8tet under ungdomsoppf\u00f8lging. Bystyredirekt\u00f8ren viser til at Stortinget i forbindelse med sluttbehandlingen av Prop. 139 L (2022-2023) fattet fem anmodningsvedtak, og at denne h\u00f8ringen er en oppf\u00f8lging av enkelte av disse vedtakene. Anmodningsvedtak er politisk (ikke juridisk) forpliktende for regjeringen, og gir uttrykk for stortingsflertallets vilje og forventninger til videre oppf\u00f8lging fra regjeringens side. Bystyredirekt\u00f8ren vurderer at forslaget kan ha elementer av prinsipiell karakter og inneb\u00e6re politiske avveininger. P\u00e5 bakgrunn av kort h\u00f8ringsfrist anbefales det like fullt at byr\u00e5det avgir eventuelt h\u00f8ringssvar p\u00e5 vegne av Bergen kommune. H\u00f8ringsfristen er 12. april 2024. 4. H\u00f8ring - Endringer i Rammeplan for kulturskolen Norsk kulturskoler\u00e5d sendte 23.02.24 p\u00e5 h\u00f8ring Endringer i Rammeplan for kulturskolen. Rammeplan for kulturskolen skisserer rammen for en kulturskole som til enhver tid er aktuell i kommunens oppgave med \u00e5 legge til rette for gode liv for innbyggerne i kommunen. I Meld. St. 18 (2020-2021) Oppleve, skape, dele \u2014 Kunst og kultur for, med og av barn og unge ber regjeringa om at Norsk Kulturskoler\u00e5d vurderer endringer i Rammeplanen for kulturskolen, i tr\u00e5d med form\u00e5let for kulturskole slik det er skissert i stortingsmeldinga (Meld. St. 18, kap. 8.2.4). Det er n\u00e5 utarbeidet et h\u00f8ringsutkast til ny rammeplan for kulturskolen \u2014 overordnet del. H\u00f8ringsutkast p\u00e5 endret Rammeplan for kulturskolen fins i h\u00f8ringsportalen p\u00e5 kulturskoleradet.no: https://www.kulturskoleradet.no/vi-tilbyr/rammeplanhoering 3 Bystyredirekt\u00f8ren viser til at det ikke fremg\u00e5r tydelig av h\u00f8ringsdokumentasjon hvilke endringer som er gjort i h\u00f8ringsutkastet, men det er endringer som er skissert i Meld. St. 18 (2020-2021) Oppleve, skape, dele \u2013 Kunst og kultur for, med og av barn og unge som skal ligge til grunn for revisjonen av rammeplanen. Bystyredirekt\u00f8ren vurderer at forslaget ikke er av prinsipiell karakter og vil inneb\u00e6re politiske avveininger. Det anbefales at byr\u00e5det avgir eventuelt h\u00f8ringssvar p\u00e5 vegne av Bergen kommune. H\u00f8ringsfristen er 15. mai 2024. 5. H\u00f8ring - Registrering av aktivitet fra privatfinansiert helse- og omsorgstjeneste og krav til format ved avlevering Helse- og omsorgsdepartementet sendte 5. mars 2024 \u00abRegistrering av aktivitet fra privatfinansiert helse- og omsorgstjeneste og krav til format ved avlevering\u00bb p\u00e5 h\u00f8ring. Departementet foresl\u00e5r \u00e5 inkludere aktivitet fra privatfinansierte spesialisthelsetjenester i Norsk pasientregister (NPR) og privatfinansierte helse- og omsorgstjenester i kommunalt pasient- og brukerregister (KPR). Forslaget endrer NPR-forskriften \u00a7 1-5 og KPR- forskriften \u00a7 3-1, og betyr at privatfinansiert helse- og omsorgstjeneste skal melde samme aktivitet til NPR og KPR som de offentlige akt\u00f8rene. V\u00e5r felles helsetjeneste har som m\u00e5l \u00e5 sikre at gode offentlige finansierte helse- og omsorgstjenester er tilgjengelige n\u00e5r man trenger det. For \u00e5 sikre dette er det n\u00f8dvendig \u00e5 ha oversikt over alle helse- og omsorgstjenester som tilbys og brukes, b\u00e5de offentlige og privatfinansiert. Ved \u00e5 inkludere aktivitetsdata fra privatfinansierte helse- og omsorgstjenester i de sentrale helseregistrene som NPR og KPR, vil vi f\u00e5 bedre kunnskap og oversikt over befolkningens faktiske forbruk av og ettersp\u00f8rsel etter slike tjenester. Det vil ogs\u00e5 gi et mer komplett bilde av befolkningens helse, og bedre grunnlag for planlegging, styring, finansiering og evaluering av tjenestene. I tillegg vil det bidra til gode helseanalyser, kvalitetsforbedringsarbeid og forskning. Departementet foresl\u00e5r videre endring i forskrift om pasientjournal (pasientjournalforskriften) \u00a7 17. I forslaget stilles krav til format ved avlevering av pasientjournaler til Norsk helsearkiv ved opph\u00f8r eller overdragelse av virksomhet. Bystyredirekt\u00f8ren vurderer at forslaget ikke er av prinsipiell karakter og vil inneb\u00e6re politiske avveininger. Det anbefales at byr\u00e5det avgir eventuelt h\u00f8ringssvar p\u00e5 vegne av Bergen kommune. H\u00f8ringsfrist er 5. juni 2024. 6. H\u00f8ring - Standard for n\u00e6ringsgruppering SN2025 Statistisk sentralbyr\u00e5 sendte 01.03.24 p\u00e5 h\u00f8ring forslag til ny standard for n\u00e6ringsgruppering, SN2025. Statistisk sentralbyr\u00e5 har utarbeidet forslag til ny norsk standard for n\u00e6ringsgruppering (SN2025), et arbeid som inng\u00e5r som en integrert del av revisjon av den europeiske n\u00e6ringskoden NACE. Bystyredirekt\u00f8ren vurderer at forslaget ikke er av prinsipiell karakter og vil inneb\u00e6re politiske avveininger. Det anbefales at byr\u00e5det avgir eventuelt h\u00f8ringssvar p\u00e5 vegne av Bergen kommune. 4 H\u00f8ringsfrist er 02.mai 2024. 7. H\u00f8ring - Inkorporering av CRPD i norsk lov Kultur- og likestillingsdepartementet sendte 05.03.24 p\u00e5 h\u00f8ring utredningen om inkorporering av FNs konvensjon om rettighetene til mennesker med nedsatt funksjonsevne (CRPD) i norsk lov. Det juridiske ekspertutvalget som st\u00e5r bak utredningen ble oppnevnt 2. desember 2022 og har v\u00e6rt ledet av h\u00f8yesterettsdommer Hilde Indreberg. Utvalget avga sin utredning 15. januar 2024. Utvalgets flertall antar at de rettslige konsekvensene av \u00e5 inkorporere konvensjonen vil bli begrensede, og foresl\u00e5r at konvensjonen inkorporeres i menneskerettsloven. Flertallet fremhever at konvensjonen ikke har som m\u00e5l \u00e5 gi nye menneskerettigheter for funksjonshemmede, men \u00e5 avklare innholdet i eksisterende rettigheter og s\u00e6rlig peke p\u00e5 hva statene m\u00e5 gj\u00f8re for at menneskerettighetene skal bli virkeliggjort for funksjonshemmede p\u00e5 lik linje med andre. Hovedargumentet for \u00e5 inkorporere konvensjonen i menneskerettsloven er den signalverdien om politisk og rettslig status for konvensjonen som dette vil gi, samt at det vil bidra til likebehandling av FNs kjernekonvensjoner i norsk rett. Utvalgets mindretall er av den generelle oppfatning at Norge allerede har g\u00e5tt for langt med \u00e5 inkorporere konvensjoner med forrang. Mindretallet er uenig i at inkorporering av CRPD bare vil f\u00e5 begrensede konsekvenser. Mindretallet viser til at mange av konvensjonsbestemmelsene p\u00e5legger, i st\u00f8rre grad enn andre inkorporerte konvensjoner, langtrekkende handlingsplikter og at CRPD-komiteen tolker mange av rettighetene og statens plikter i konvensjonen sv\u00e6rt langt. Dette vil if\u00f8lge mindretallet kunne ha stor betydning for kommunenes \u00f8konomi og mulighetene for prioritering mellom viktige form\u00e5l. Mindretallet mener at konvensjonen ikke b\u00f8r inkorporeres, subsidi\u00e6rt at konvensjonen inkorporeres i likestillings- og diskrimineringsloven. Da Norge i 2013 ratifiserte konvensjonen, ble det avgitt to tolkningserkl\u00e6ringer der det fremg\u00e5r at Norge mener konvensjonen artikkel 12, 14 og 25 tillater fratakelse av rettslig handleevne og tvungen omsorg og behandling, der dette er n\u00f8dvendig som en siste utvei og underlagt rettssikkerhetsgarantier. Utredningen omtaler ogs\u00e5 konvensjonens betydning for kommunene. Sp\u00f8rsm\u00e5let om grensene for det kommunale selvstyret kommer if\u00f8lge utvalget s\u00e6rlig p\u00e5 spissen n\u00e5r det gjelder funksjonshemmedes rett til \u00e5 delta i samfunnet med de samme valgmulighetene som andre. Flertallet i utvalget vurderer at inkorporering ikke vil gi utvidede forpliktelser for kommunene som kan h\u00e5ndheves i domstolene, for eksempel knyttet til brukerstyrt personlig assistanse og andre tjenester, og begrensninger i mulighetene for \u00e5 tilby omsorgsboliger eller andre st\u00f8rre boenheter. Inkorporering vil imidlertid kunne f\u00f8re til at konvensjonen f\u00e5r st\u00f8rre gjennomslagskraft i de konkrete vurderingene av hva slags tjenester som tilbys, slik at funksjonshemmedes selvbestemmelse i praksis blir tillagt st\u00f8rre vekt. Dette vil if\u00f8lge utvalget f\u00e5 konsekvenser for kommunenes skj\u00f8nnsut\u00f8velse. P\u00e5 bakgrunn av dette vil Kultur- og likestillingsdepartementet, i tillegg til den ordin\u00e6re h\u00f8ringsrunden, invitere KS til et innspillsm\u00f8te i mai 2024 om mulige konsekvenser av inkorporasjon for kommunesektoren. Det bes ogs\u00e5 om innspill til helse- og velferdslovgivning som b\u00f8r avklares f\u00f8r en eventuell inkorporasjon, jf. utredningens del 1 kapittel 8, 10 og 14. Gjennomg\u00e5ende sp\u00f8rsm\u00e5l utvalget l\u00f8fter frem er ikke-diskriminering, rettslig handleevne og beslutningsst\u00f8tte, tvang og frihetsber\u00f8velse, diagnose-, funksjons- og konsekvensbaserte vilk\u00e5r, tilgjengelighet, og reproduktiv og seksuell helse. 5 Bystyredirekt\u00f8ren vurderer at forslaget er av prinsipiell karakter og vil inneb\u00e6re politiske avveininger. Det anbefales at bystyret avgir eventuelt h\u00f8ringssvar p\u00e5 vegne av Bergen kommune. H\u00f8ringsfristen er 05.juni 2024 Forslag til vedtak: 1. Byr\u00e5det avgir eventuelt h\u00f8ringssvar til \u00abH\u00f8ring - ekspertgrupperapporten \u00abEt jevnere utdanningsl\u00f8p \u2013 Barnehage og skole/SFO som innsats mot ulikhet blant barn\u00bb p\u00e5 vegne av Bergen kommune. 2. Byr\u00e5det avgir eventuelt h\u00f8ringssvar til \u00abH\u00f8ring - EU-kommisjonens forslag til endringer i pakkereisedirektivet\u00bb p\u00e5 vegne av Bergen kommune. 3. Byr\u00e5det avgir eventuelt h\u00f8ringssvar til \u00abH\u00f8ring - Forslag til endringer i konfliktr\u00e5dsloven og straffeloven mv. (strafferettslige reaksjoner for ungdom)\u00bb p\u00e5 vegne av Bergen kommune 4. Byr\u00e5det avgir eventuelt h\u00f8ringssvar til \u00abH\u00f8ring - Endringer i Rammeplan for kulturskolen\u00bb p\u00e5 vegne av Bergen kommune. 5. Byr\u00e5det avgir eventuelt h\u00f8ringssvar til \u00abH\u00f8ring - Registrering av aktivitet fra privatfinansiert helse- og omsorgstjeneste og krav til format ved avlevering\u00bb p\u00e5 vegne av Bergen kommune. 6. Byr\u00e5det avgir eventuelt h\u00f8ringssvar til \u00abH\u00f8ring - Standard for n\u00e6ringsgruppering SN2025\u00bb p\u00e5 vegne av Bergen kommune. 7. Utvalg for finans, kultur og n\u00e6ring innstiller til bystyret som avgir h\u00f8ringssvar til \u00abH\u00f8ring - Inkorporering av CRPD i norsk lov\u00bb p\u00e5 vegne av Bergen kommune. Dato: 6. mars 2024 Trine P. Gr\u00f8nbech \u2013 Bystyredirekt\u00f8r Anne Marit M. Eriksen - F\u00f8rstekonsulent Anette H. Drabl\u00f8s - F\u00f8rstekonsulent Dokumentet er godkjent elektronisk. Vedlegg: H\u00f8ringsbrev 6 "
}