{
  "dokument_id": "482b4ff5-16c1-534a-8e87-04ee5f5e0944",
  "doc_type": "case_presentation",
  "kommune": 4601,
  "tittel": "Prioritering av saker p\u00e5 kulturfeltet opp mot sentrale myndigheter",
  "url": "https://bergen.kommune.no/politikere-utvalg/api/fil/bk360/10635525/Framstilling-Prioritering-av-saker-pa-kulturfeltet-opp-mot-sentrale-myndigheter",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/98542-1 Prioritering av saker p\u00e5 kulturfeltet opp mot sentrale myndigheter Hva saken gjelder: Byr\u00e5dets politiske plattform 2023-2027 sl\u00e5r fast at byr\u00e5det vil arbeide mot sentrale myndigheter for \u00e5 rette opp den store og vedvarende skjevfordelingen mellom kulturinstitusjoner i Oslo-regionen og resten av landet. For at det skal kunne arbeides mest mulig effektivt og hensiktsmessig med dette, legger byr\u00e5det her frem en prioritert liste over akt\u00f8rer p\u00e5 kulturfeltet som byr\u00e5det vil arbeide for opp mot statlige myndigheter. Den eksisterende skjevfordelingen av statlige kulturmidler gj\u00f8r arbeidet hos kulturakt\u00f8rer i Bergen og p\u00e5 Vestlandet s\u00e6rlig utfordrende. Skjevfordelingen er gjeldende innen de fleste kunst- og kulturfelt, men er s\u00e6rlig p\u00e5takelig p\u00e5 museumsfeltet. De fire museene Bymuseet i Bergen, Kode Kunstmuseer og komponisthjem, Museum Vest og Museumssenteret i Hordaland trenger alle et vesentlig \u00f8konomisk l\u00f8ft for at de skal kunne ivareta oppdraget og ansvaret sitt. Med den betydelige skjevfordelingen av kulturmidler som har eksistert, var gaveforsterkningsordningen s\u00e6rlig viktig for kulturakt\u00f8rer i Bergen, som gjennom denne fikk mulighet til en styrking. S\u00e6rlig var ordningen viktig for akt\u00f8rer som Kode, Festspillene i Bergen, Litteraturhuset i Bergen, Bergen Nasjonale Opera og Bergen Filharmoniske Orkester. N\u00e5r ordningen bortfalt uten at akt\u00f8rene har blitt tilstrekkelig kompensert, st\u00e5r disse n\u00e5 i en sv\u00e6rt utfordrende \u00f8konomisk situasjon. Regjeringsplattformen 2021-2025 legger opp til en betydelig \u00f8kt satsing p\u00e5 kunst- og kultur, hvor institusjonene skal sikres og det skal legges til rette for kulturarbeidsplasser og kompetansemilj\u00f8 over hele landet. Nasjonal kulturbygging krever sterke kulturregioner og \u00f8kt nasjonalt mangfold inneb\u00e6rer \u00e5 bygge sterke stemmer og milj\u00f8er der folk bor. Bergen kommune har sterke ambisjoner om \u00e5 v\u00e6re en levende og ledende kulturby, og har mange kunstinstitusjoner, festivaler og fagomr\u00e5der med potensiale \u00e5 gi Bergen og Vestlandet et kortreist kulturliv med nasjonal og internasjonal kvalitet, og der vi sikrer stabile arbeidsplasser for kunstnere og kulturarbeidere. Bergen kommune vil arbeide for f\u00f8lgende akt\u00f8rer og saker p\u00e5 kulturfeltet opp mot sentrale myndigheter, i prioritert rekkef\u00f8lge: 1. Kode og styrking av museene 2. Festspillene i Bergen 3. Griegkvartalet 4. Bergen Nasjonale Opera 5. Litteraturhuset i Bergen 6. Bergen Filharmoniske Orkester 7. Mediefondet Zefyr og Vestnorsk Filmsenter 8 Edvard Grieg Korene 1 9. Bergen Nasjonale Veteranskipshavn 10. Samtidsmusikk-ensemblet BIT 20 Utdypende kommentarer til punktene 1-10 p\u00e5 listen: 1. Kode og styrking av museene Den \u00f8konomiske skjevfordelingen i det nasjonale museumslandskapet har eksistert i flere ti\u00e5r og har v\u00e6rt sv\u00e6rt tydelig siden museumsreformen. Bergen kommune vil s\u00e6rskilt trekke frem Kode, som forvalter landets nest st\u00f8rste kunstsamling og har tetposisjon p\u00e5 Nikolai Astrup, Edvard Munch, J.C. Dahl og norsk s\u00f8lv. Videre har Kode en bred samling av norsk og internasjonal samtidskunst, landets st\u00f8rste samling av kinesisk kunst og et eget kunstmuseum for barn. Kode omfatter ogs\u00e5 Edvard Griegs verdensber\u00f8mte komponisthjem Troldhaugen, Ole Bulls eventyrlige Lys\u00f8en og Harald S\u00e6veruds egenartede Siljust\u00f8l - tre unike minnesmerker over noen av Norges st\u00f8rste musikkpersonligheter gjennom tidene, med naturomr\u00e5der og konsertvirksomhet som gir museumsbes\u00f8ket en egen dimensjon. Bergen kommune har startet opp en konseptvalgutredning for Troldhaugen. Utredningen skal v\u00e6re grunnlag for utvikling av Troldhaugen som en viktig del av Bergens og Norges kulturarv, og for \u00e5 bedre ivareta funksjonene komponisthjem, konsertsted og museum. Troldhaugen er et komponisthjem og museum av nasjonalt og internasjonalt formalt, og det er \u00f8nskelig med tett kontakt med fylkeskommune og departement om utviklingen av Troldhaugen. Staten har de senere \u00e5rene styrket sitt tilskudd, slik at statens andel av offentlig tilskudd til Kode n\u00e5 er 42%. Bergen kommune vil arbeide for at denne styrkingen fortsetter i 2025 og videre, til statens andel er i henhold til fordelingsn\u00f8kkelen som ble lagt opp til i museumsreformen (med et statlig bidrag p\u00e5 opp mot 60%). For de \u00f8vrige museene i Bergen, Bymuseet i Bergen, Museum Vest og Museumssenteret i Hordaland, er ogs\u00e5 statens andel betydelig lavere enn intensjonen i museumsreformen, og kommunen vil oppfordre til \u00f8kning ogs\u00e5 for dem. F\u00f8ringer fra statlig hold har i innev\u00e6rende \u00e5r dessuten medf\u00f8rt at museene har mistet eller f\u00e5tt betydelig reduksjon i tilskuddsmidler knyttet til bevaring av fredete kulturminner av nasjonal verdi, midler med utspring hos Klima- og milj\u00f8departementet. Denne utviklingen er sv\u00e6rt bekymringsfull og vil raskt kunne f\u00f8re til at museenes driftsrammer blir uforsvarlig trange og at de ikke vil kunne ta p\u00e5 seg \u00e5 forvalte og ivareta kulturminnene. Bergen kommune vil be om at Kulturdepartementet og Klima- og milj\u00f8departementet finner en permanent l\u00f8sning som kompenserer for dette bortfallet. 2. Festspillene i Bergen Festspillene i Bergen er en institusjon i Norsk kulturliv, og en av Skandinavias st\u00f8rste kunstfestivaler. I mer enn 70 \u00e5r har Festspillene i Bergen v\u00e6rt en internasjonal m\u00f8teplass og gitt levende kunstopplevelser og minner for beboere og tilreisende. FiB er i tillegg en stor kulturarbeidsplass og bidrar med sysselsetting hos en lang rekke samarbeidende akt\u00f8rer p\u00e5 kulturfeltet. FiB ble i 2017 overf\u00f8rt fra statsbudsjettet til kulturr\u00e5dets fond for musikkfestivaler, noe som medf\u00f8rte betydelige kutt i den statlige st\u00f8tten. I juni 2024 kom den gledelige nyheten at FiB tilbakef\u00f8res til statsbudsjettet, slik at de igjen kan motta ivaretagelsen og oppf\u00f8lgingen det inneb\u00e6rer og som kan forventes for Norges og Nordens ledende kunstfestival. FiB mottar i 2024 20 mill. kr. i st\u00f8tte over kulturr\u00e5dets tilskuddsordning for musikkfestivaler, og det er ikke signalisert en \u00f8kning med overf\u00f8ringen til statsbudsjettet. Det har tatt tid \u00e5 bygge opp Festspillene i Bergen som et nav i det kulturelle \u00f8kosystemet i regionen, en posisjon og et arbeid som fort kan begynne \u00e5 rakne n\u00e5r \u00f8konomien presses. Den statlige st\u00f8tten har de senere \u00e5rene enten st\u00e5tt stille eller inneholdt 2 kutt. Bergen kommune vil fremover arbeide for en styrking av den statlige st\u00f8tten til Festspillene, da dette er sentralt for forutsigbarhet og utviklingsmuligheter. 3. Griegkvartalet Grieghallen Utbygging AS har ferdigstilt arkitektkonkurranse \u2013 vinner er \u201cKontrapunkt\u201d som er utformet av Henning Larsen Architects i samarbeid med Ramb\u00f8ll Norge. Det arbeides n\u00e5 videre med prosjektering av det valgte konseptet og med en reguleringsplan for omr\u00e5det. Det nye musikkteater i tilknytning til Grieghallen vil fylle behov for en h\u00f8ykvalitetsarena for musikkteater og opera i Bergen, og utgj\u00f8re viktig infrastruktur for blant andre Bergen Filharmoniske Orkester og Bergen Nasjonale Opera. Initiativtakerne har s\u00f8kt Kulturdepartementet om at byggeprosjektet m\u00e5 komme inn p\u00e5 prioritert plass under kap. 322, post 70, Nasjonale kulturbygg, i f\u00f8rste omgang med tilskudd til prosjektering. Bergen kommune har for utviklingen av dette prosjektet, inkludert skisseprosjektfasen, bevilget 4,5 millioner kroner, og h\u00e5per staten vil innvilge s\u00f8knad om st\u00f8tte til videre prosjektering. Prosjektkostnader for 2025 er ansl\u00e5tt til 40 mill. Ambisjonen er at det nye musikkteateret i Griegkvartalet \u00e5pnes i 2030/31. L\u00f8sningsforslaget \u00abKontrapunkt\u00bb vil bli lagt til grunn for det videre arbeidet. Planen er \u00e5 videreutvikle prosjektet til et s\u00e5kalt \u00abgryteklart\u00bb niv\u00e5, slik at en endelig beslutning om realisering kan fattes i 2025, med sikte p\u00e5 ferdigstillelse i l\u00f8pet av fem \u00e5r. Byggekostnader 2026-2031 \u2013 Ansl\u00e5tt total kostnad inkludert prisvekst er 2,5 mrd. Endelig byggebudsjett fastsettes n\u00e5r kostnadskalkyle P85 foreligger. Grieghallen Utbygging foresl\u00e5r at staten skal finansiere 67 % av byggekostnadene, og at resterende deles p\u00e5 fylkeskommunen og kommunen med 16,5 % hver. Bergen kommune \u00f8nsker n\u00e5 sammen med Vestland fylkeskommune \u00e5 utrede ulike l\u00f8sninger for finansiering og eierskap. 4. Bergen Nasjonale Opera Bergen Nasjonale Opera er en viktig nasjonal kulturinstitusjon, og en avgj\u00f8rende produsent for \u00e5 bygge et kontinuerlig og helprofesjonelt operatilbud av internasjonalt niv\u00e5 p\u00e5 Vestlandet. Institusjonen har varslet om underfinansiering i flere \u00e5r, og har jobbet m\u00e5lrettet for \u00e5 sikre et n\u00f8dvendig l\u00f8ft. Tross en mindre \u00f8kning i 2024, er situasjonen fremdeles prek\u00e6r og de st\u00e5r i fare for \u00e5 m\u00e5tte kansellere deler av fremtidig programmering uten oppjustering av tilskudd. Produksjon av fullskala operaforestillinger er kostbart og tidkrevende, og det \u00f8nskes ikke at institusjonen skal m\u00e5tte g\u00e5 p\u00e5 bekostning av det kunstneriske innholdet som holder h\u00f8yt faglig niv\u00e5. BNO trenger en varig \u00f8kning p\u00e5 kr. 8,6 mill. fordelt mellom de tre tilskuddsniv\u00e5er (fordelt med kr. 6 mill. fra KUD, og med kr. 1,3 mill. fra b\u00e5de Vestland fylkeskommune og Bergen kommune) for \u00e5 opprettholde det kunstneriske niv\u00e5et. Et \u00f8konomisk l\u00f8ft for BNO n\u00e5 er avgj\u00f8rende for at innbyggere og bes\u00f8kende til Bergen og Vestlandet skal kunne oppleve fullskala opera av h\u00f8y kvalitet i sin egen region, og for at arbeidsplassene knyttet til operasjangeren, blant annet for profesjonelle sangere, skal bli mer b\u00e6rekraftige. Behovet for \u00f8kt st\u00f8tte er presserende, og institusjonen er en nasjonal spydspiss plassert p\u00e5 Vestlandet. 5. Litteraturhuset i Bergen Litteraturhuset i Bergen (LiB) har etablert seg som en premissgivende kulturell institusjon p\u00e5 Vestlandet. Litteraturhuset formidler litteratur og inspirerer til lesing, setter dagsorden for aktuell offentlig debatt, synliggj\u00f8r forfatterskap fra regionen og bidrar til at det litter\u00e6re milj\u00f8et p\u00e5 Vestlandet vokser seg st\u00f8rre og sterkere. Litteraturhuset har til n\u00e5 drevet etter en tredelt finansieringsmodell, fordelt mellom offentlig st\u00f8tte, private midler og egeninntjening. Andelen gavemidler i finansieringen av huset har v\u00e6rt unaturlig h\u00f8y sammenlignet med andre institusjoner. Dette er ikke lenger en b\u00e6rekraftig modell, da flere private givere har signalisert at de faser ut sine bidrag de kommende \u00e5rene. Litteraturhuset befinner seg i en kritisk fase der det gjelder \u00e5 f\u00e5 p\u00e5 plass en b\u00e6rekraftig, fremtidig finansieringsmodell. I 2021 ble Litteraturhuset i Bergen flyttet fra Kulturfondet og over p\u00e5 statsbudsjettet. 3 Overf\u00f8ringen til statsbudsjettet ble blant annet begrunnet med behov for st\u00f8rre grad av likebehandling av tilskuddsmottakerne. Likevel har det hittil ikke kommet bevilgninger som s\u00f8ker \u00e5 rette opp i den eksisterende skjevfordelingen. LiB mottar i 2024 2,85 mill. kr. i tilskudd over statsbudsjettet. Til sammenligning mottar Litteraturhuset i Oslo 5,63 mill.kr. Tilskuddet til Litteraturhuset i Bergen b\u00f8r l\u00f8ftes med 2,5 millioner til samme niv\u00e5 som \u00d8stlandets akt\u00f8rer for \u00e5 utjevne regional skjevfordeling. Dette vil samtidig v\u00e6re et grep som passer godt inn i regjeringens Leselyststrategi og satsing p\u00e5 \u00f8kt leselyst hos barn og unge, en satsing som b\u00f8r medf\u00f8re \u00f8kte bevilgninger til landets litteraturhus. 6. Bergen Filharmoniske Orkester Bergen Filharmoniske Orkester er ett av Norges to nasjonalorkestre. Orkesteret har bred internasjonal anerkjennelse som et filharmonisk orkester i verdensklasse, og har spilt en viktig rolle i \u00e5 sette Bergen og Grieghallen p\u00e5 verdenskartet. BFO har i dag en sentral rolle i det kulturelle \u00f8kosystemet i Bergen og Norge, og opptrer jevnlig b\u00e5de nasjonalt og internasjonalt. De opptrer med egne oppsetninger og som fast samarbeidspartner med Bergen Nasjonale Opera og Edvard Grieg Korene. Musikere fra BFO er ogs\u00e5 aktive i andre viktige kulturinstitusjoner som BIT-20 Ensemble Bergen. De har ogs\u00e5 et ungdomsorkester (BFUng) som holder fire til seks nasjonale og internasjonale konserter hvert \u00e5r. Til tross for \u00e5 v\u00e6re definert som et nasjonalorkester p\u00e5 lik linje med Oslo-Filharmonien, har det over tid vokst frem en betydelig skjevfordeling mellom den statlig finansiering av Oslo- Filharmonien opp mot Bergen Filharmoniske Orkester. Denne skjevfordelingen har ingen god formell begrunnelse, og kan ikke begrunnes i kvalitetsforskjell mellom orkestrene. Bortfallet av gaveforsterkningsordningen bidro ogs\u00e5 til \u00e5 svekke finansieringen av BFO. For \u00e5 opprettholde det politisk vedtatte m\u00e5let om to likeverdige nasjonalorkestre, og for \u00e5 ivareta gode arbeids og -utviklingsk\u00e5r for ut\u00f8vende musikere i Vestlandsomr\u00e5det, er det viktig for Norge som kulturnasjon at BFO i kommende nasjonalbudsjett blir likeverdig behandlet p\u00e5 linje med Oslo-Filharmonien. 7. Mediefondet Zefyr og Vestnorsk Filmsenter Lokal og regional filmbransje taper i fordelingen av statlige produksjonsmidler, som i hovedsak (80 - 90%) g\u00e5r til Oslobaserte produksjonsselskap. Det har v\u00e6rt en positiv \u00f8kning av statlige midler med ny innretning av fordelingsn\u00f8kler for regionale sentre og fond, men Mediefondet Zefyr og Vestnorsk Filmsenter b\u00f8r fremdeles f\u00e5 en betydelig st\u00f8rre andel av nasjonale midler for at flere vestnorske filmproduksjoner kan \u00f8ke i aktivitet og volum. Dette er viktig for \u00e5 videreutvikle et b\u00e6rekraftig produksjonsmilj\u00f8, som kan fungere i et kvalitetsdrivende samspill med hovedstadsmilj\u00f8et. Infrastrukturen og samspillet mellom Mediefondet Zefyr, Vestnorsk Filmsenter og Filmkraft ligger til rette for at man resultatorientert og m\u00e5lrettet kan bygge videre p\u00e5 et virkemiddelapparat som eierne (kommune og fylkeskommune) \u00f8nsker \u00e5 satse p\u00e5 for \u00e5 videreutvikle filmbransjen til en sterkere kulturn\u00e6ring i v\u00e5r region. Bergen kommune vil arbeide for at Mediefondet Zefyr og Vestnorsk filmsenter skal f\u00e5 betydelig bedre rammebetingelser slik at v\u00e5r region kan n\u00e5 m\u00e5let om \u00e5 v\u00e6re et reelt kraftsenter, tilsvarende regionale milj\u00f8er i Sveige og Danmark, hvilket vil si at nasjonale midler fordelt til v\u00e5r region m\u00e5 opp p\u00e5 niv\u00e5 mellom 50 og 100 millioner. 8. Stiftelsen Edvard Grieg Korene Edvard Grieg Korene er en sentral norsk kororganisasjon som i de senere \u00e5r har \u00f8kt dramatisk i omfanget og i kvaliteten p\u00e5 alle omr\u00e5der av virksomheten. De best\u00e5r av over 200 sangere fordelt p\u00e5 10 kor, og har en sv\u00e6rt effektiv og inkluderende korpyramide som tilbyr helhetlig koroppl\u00e6ring for barn og unge i alderen 6 til 26 \u00e5r, og som kulminerer i de profesjonelle korene Edvard Grieg Vokalensemble og Edvard Grieg Kor. Begge de profesjonelle korene er p\u00e5 det h\u00f8yeste niv\u00e5et innen fremf\u00f8ring av klassisk musikk. De 4 opptrer b\u00e5de regionalt, nasjonalt og internasjonalt, og inng\u00e5r som operakor og symfonisk kor for Bergen Nasjonale Opera og Bergen Filharmoniske Orkester. Utvidelsen og utviklingen de senere \u00e5rene har l\u00f8ftet omd\u00f8mmet og ettersp\u00f8rselen til stiftelsen og gitt dem verdensomspennende oppmerksomhet som har \u00e5pnet mange muligheter. Stiftelsen mangler imidlertid administrative og \u00f8konomiske ressurser til \u00e5 dra nytte av suksessen og utnytte de kunstneriske prestasjonene. De varsler at de st\u00e5r i fare for \u00e5 m\u00e5tte redusere aktiviteten i Barn & Unge-programmet betraktelig dersom de ikke ser en \u00f8kning i finansiell st\u00f8tte. Dette vil f\u00e5 betydelige konsekvenser da programmet er sentralt for den fremtidige utviklingen av unge, lokale talenter p\u00e5 feltet. Tilskuddet b\u00f8r \u00f8ke med totalt kr. 3 mill. fordelt mellom alle tre tilskuddsniv\u00e5er etter modell 70/15/15 (stat/fylke/kommune). 9. Bergen Nasjonale Veteranskipshavn Bergen Nasjonale Veteranskipshavn (BNV) er en overbygning for en nasjonal havn for veteranskip i Bergen og regionen rundt. BNV skal s\u00f8rge for bedre tilrettelegging for den store fl\u00e5ten av veteranb\u00e5ter i Bergen, og skape et samlende kraftsenter for kystkultur, fart\u00f8yvern og flytende kulturminner. Det offentlige b\u00f8r sikre at frivilligheten og fart\u00f8yvernet kan utvikle seg innenfor gode og forutsigbare rammevilk\u00e5r. BNV ble i 2023 etablert som et ideelt aksjeselskap, eid av Bergen kommune (50%) og med de resterende 50% fordelt p\u00e5 institusjonene Museum Vest, Bergen Bymuseum, Hardanger og Voss Museum og Kystkultursenteret, samt de frivillige interesseorganisasjonene Fjordabaatane, Bergen Kystlag, Sandviken Kystlag, Stiftinga Kystkultur No! og Bergen Seilsk\u00f8yteklubb. BNV er en av hovedsatsningene i Bergen kommune p\u00e5 det frivillige kulturvernfeltet. Dette er et prosjekt som sammenfaller sterkt med fokuset p\u00e5 kystkultur i statens museumsmelding fra 2021. BNV skal i tillegg til \u00e5 v\u00e6re en lokal og regional veteranskipshavn ogs\u00e5 ta p\u00e5 seg nasjonale oppgaver. Bergen kommune og Vestland fylkeskommune bidrar med tilskudd til drift, men Bergen Nasjonale Veteranskipshavn b\u00f8r ogs\u00e5 inn p\u00e5 statsbudsjettet. 10. Samtidsmusikk-ensemblet BIT20 BIT 20 har over lang tid utviklet seg som et av Norges og Nordens ledende ensembler for utvikling og fremf\u00f8ring av samtidsmusikk. I kombinasjon med et musikkmilj\u00f8 med fremragende musikere fra Bergen filharmoniske Orkester og et nytenkende og internasjonalt etablert komponistmilj\u00f8, skapes grobunn for denne utviklingen. BIT20 Ensembles historie inneholder over 400 fremf\u00f8rte verk, hvorav over hundre bestillingsverk. Moderne opera er en del av ensemblets virksomhet, og ensemblet legger ogs\u00e5 vekt p\u00e5 \u00e5 utvikle kunstinteresse blant barn, og har siden 2007 invitert flere tusen barn til ulike prosjekter. BIT20 har potensial til \u00e5 etablere seg som et nasjonalt samtidsmusikkensemble, til sammenligning med Carte Blanche sin stilling som nasjonalt ensemble for samtidsdans. Med den unike kompetansen som over tid er bygget opp i og rundt BIT20, med konstant samarbeid med internasjonalt ledende akt\u00f8rer p\u00e5 feltet, kan man argumentere for BIT20 sin posisjon som f\u00f8rende ressurs og ensemble i Norge. Det vil derfor med dette som bakteppe v\u00e6re en naturlig utvikling at BIT20 f\u00e5r anledning til \u00e5 etablere et nasjonalt samtidsensemble med fast post p\u00e5 statsbudsjettet. Dette vil medf\u00f8re ressurser som tillater vesentlig \u00f8kt produktivitet, ytterligere kompetansehevelse og fokus, og den videre tanken er \u00e5 etablere et fast ensemble med fast engasjerte musikere i stillinger. Med et statlig tilskudd p\u00e5 8,5 mill. kroner, vil en modell med 60/20/20 fordeling (stat/fylke/kommune tilsv. Carte Blanche) v\u00e6re et godt utgangspunkt for gjennomf\u00f8ring for deres videre planer for styrking av det nasjonale samtidsmusikk-milj\u00f8et. En plass p\u00e5 statsbudsjettets post 323. kap. 70, musikk- og scenekunstinstitusjoner vil plassere dem p\u00e5 samme forvaltningsniv\u00e5 som andre sammenlignbare organisasjoner innen norsk musikkliv, og overf\u00f8ringen er st\u00f8ttet av bransjeorganisasjonen Norsk Teater- og 5 Orkesterforening (NTO). Det b\u00f8r \u00f2g utarbeides en nasjonal strategi for samtidsmusikk, med lokal forankring lokalisert i Bergen. \u00d8konomiske konsekvenser: Ingen \u00f8konomiske konsekvenser utover vedtatt handlings- og \u00f8konomiplan. Byr\u00e5dets vurdering og anbefaling/konklusjon: Byr\u00e5det vurderer at den fremlagte prioriteringen er hensiktsmessig og i tr\u00e5d med Bergen kommunes interesser p\u00e5 kunst- og kulturfeltet. Begrunnelse for framleggelse til bystyret: Reglement for bystyret og bystyreutvalgene 2023-2027 punkt 5.8.2, vedtatt av Bergen bystyre 18.10.23 i B-sak 368-23: Oppgaver p\u00e5 andre omr\u00e5der som bystyret skal behandle: a. Enkeltsaker som inneb\u00e6rer prinsipielle avveininger som er av politisk interesse. Saken anses \u00e5 inneb\u00e6re prinsipielle avveininger av politisk interesse. Byr\u00e5det innstiller til bystyret \u00e5 fatte f\u00f8lgende vedtak: Bystyret vedtar f\u00f8lgende prioriteringsliste over akt\u00f8rer og saker p\u00e5 kulturfeltet som Bergen kommune skal arbeide for opp mot sentrale myndigheter: 1. Kode og styrking av museene 2. Festspillene i Bergen 3. Griegkvartalet 4. Bergen Nasjonale Opera 5. Litteraturhuset i Bergen 6. Bergen Filharmoniske Orkester 7. Filmfondet Zefyr og Vestnorsk Filmsenter 8. Edvard Grieg Korene 9. Bergen Nasjonale Veteranskipshavn 10. Samtidsmusikk-ensemblet BIT 20 Dato: 6. august 2024 Christine B. Meyer Reidar Digranes Byr\u00e5dsleder Byr\u00e5d for n\u00e6ring, kultur, og idrett Dokumentet er godkjent elektronisk. 6 "
}