{
  "dokument_id": "5f47fba0-86d5-5afb-b445-12652a08705d",
  "doc_type": "case_attachment",
  "kommune": 5501,
  "tittel": "Helsevurdering rapport 2024",
  "url": "https://innsyn.tromso.kommune.no/application/getMoteDokument?dokid=2001943379",
  "tekst": " Helsevurdering etter rapport om skytebanen i Tromsdalen 2024 Bakgrunn Kommunen har engasjert Akvaplan-niva AS til \u00e5 gj\u00f8re en orienterende kartlegging av forurensning p\u00e5 Tromsdalen skytebane. Rapporten er ferdigstilt og Troms\u00f8 kommune ved Eiendom har bedt kommuneoverlegen om en helsevurdering av rapporten. Avgrensning Denne helsevurderingen omhandler human helserisiko knyttet til direkte eksponering for de milj\u00f8giftene som er p\u00e5vist i rapporten. Sekund\u00e6re effekter av eventuell avrenning er ikke vurdert, da det er for lite data om denne avrenningen. I denne vurderingen tas det utgangspunkt i dagens bruk av skytebaneomr\u00e5det i Tromsdalen, og at dette er et friluftsomr\u00e5de som folk passerer p\u00e5 vei videre innover i dalen. M\u00e5let med vurderingen er \u00e5 gi r\u00e5d til hvilke tiltak kommunen b\u00f8r iverksette av hensyn til turbrukeres helse. Det er ikke fokusert p\u00e5 tiltak overfor brukere av skytebanen (skytterlaget). N\u00e5r det gjelder tiltak knyttet til opprydding er det Statsforvalter som er tilsynsmyndighet. Derfor vil helsevurderingen heller ikke omhandle dette. Forurensning Rapporten viser omfattende forurensning med antimon, arsen, kobber, bly, sink og polyaromatiske hydrokarboner. Dette er stoffer som ofte gjenfinnes p\u00e5 skytebaner. Kobber og sink Kobber og sink representerer ingen risiko for human helse (1). Disse vil derfor ikke bli omtalt videre. Arsen Arsen er et grunnstoff som kan finnes i en rekke ulike former, med ulik toksikologisk effekt. Enkelte arsenforbindelse kan p\u00e5virke metabolismen og ulike cellefunksjoner. Akutt arsenforgiftning kan v\u00e6re d\u00f8delig. Avhengig av hvilken arsenforbindelse det er snakk om vil langvarig lavgradig arseninntak kunne medf\u00f8re kreft og en rekke symptomer fra mange av kroppens organer (2). Antimon Antimon er et grunnstoff med en viss likhet med arsen. De deler noen av de samme toksikologiske virkningsmekanismene og fremviser den samme oksidasjonstilstand i milj\u00f8et (-3 til +5). Toksisiteten avhenger sterkt av tilstandsformen, hvor den treverdige formen er mest giftig (3). I rapporten fra Akvaplan-niva AS er det ikke spesifisert hvilke(n) form antimon ble funnet i. I sin mest toksiske form er antimon kreftfremkallende. Polyaromatiske hydrokarboner (PAH) PAH er en stor gruppe organiske forbindelser. Flere av disse er kreftfremkallende. Bly Siden den viktigste komponenten i kuler er bly, og tidligere ogs\u00e5 hagl, er det dette det er mest av p\u00e5 en skytebane. Analysene viser ogs\u00e5 at det er bly som gir h\u00f8yst niv\u00e5 p\u00e5 tilstandsklassen p\u00e5 jordpr\u00f8vene, og er dermed det stoffet som blir dimensjonerende for helsevurderingene. Bly regnes som et giftig metall. Det er ikke fastsatt en nedre grense for hvor mye bly fostre, barn og voksne t\u00e5ler, fordi det er usikkert hva som er nedre grense. Foster og barn er mest s\u00e5rbare. Inntak av bly kan gi redusert IQ hos barn, og \u00f8kt blodtrykk og \u00f8kt risiko for hjerte- og karsykdommer. Bly kan ogs\u00e5 gi nyreskade hos voksne (4). Utbredelse M\u00e5lsetningen med analysen til Akvaplan-niva AS har v\u00e6rt: \u00ab... \u00e5 avdekke omfang av forurensning p\u00e5 Tromsdalen skytebane og unders\u00f8kelsen omfattet kartlegging av tre omr\u00e5der der det forventes \u00e5 finne forurensning iht. grunnforurensningsdatabasen (jfr. Asplan Viak sin nasjonale kartlegging av sivile skytebaner). Forurensningen vil avgrenses s\u00e5 godt som mulig, men hvis det er en omfattende forurensning, som eksempelvis g\u00e5r utover de tre nevnte omr\u00e5dene, vil det v\u00e6re behov for supplerende unders\u00f8kelser\u00bb. Analysene er derfor gjort der det forventes mest forurensning, og resultatene bekrefter disse antakelsene. Det er gjort fors\u00f8k p\u00e5 \u00e5 avgrense forurensningen noe gjennom \u00e5 ta en del pr\u00f8ver i omr\u00e5dene rundt de antatt mest forurensede stedene. Det ble funnet h\u00f8ye verdier av bly p\u00e5 de fleste pr\u00f8vene. Noen steder sv\u00e6rt h\u00f8ye verdier. Unntaket er p\u00e5 riflebanen, der noen av pr\u00f8vene utenom nedslagsfeltet for kuler viste relativt lave verdier. Det har tidligere v\u00e6rt gjennomf\u00f8rt feltskyting rundt i terrenget utenom disse banene. Dette inneb\u00e6rer at det sannsynligvis vil v\u00e6re forurensning ogs\u00e5 utenom de definerte skytebanene. Analysen til Akvaplan-niva AS har ikke tatt m\u00e5l av seg til \u00e5 avklare dette sp\u00f8rsm\u00e5let. Det betyr at omfanget av denne forurensningen er ukjent. Tidligere pr\u00f8ver av vann viste ikke tegn til forurensning. Men dette er en del \u00e5r siden, og situasjonen kan ha endret seg. Eksponeringsveier Det er flere m\u00e5ter forurensning fra skytebaner kan komme inn i kroppen p\u00e5. Den mest direkte eksponeringsveien er ved \u00e5 svelge forurenset jord eller forurenset vann. Vi vet at det er forurensning i jorda, men det er usikkert om det er avrenning til vann i omr\u00e5det. Det er gjort noen vannpr\u00f8ver som ikke viser forurensning, men dette er en del \u00e5r siden og det kan ogs\u00e5 v\u00e6re sm\u00e5 bekker eller dammer som ikke er unders\u00f8kt. Voksne personer spiser normalt ikke jord, men sm\u00e5 barn kan gj\u00f8re det. Noen barn spiser mer jord enn andre. Sm\u00e5 barn som leker p\u00e5 bakken, er utsatt for \u00e5 f\u00e5 i seg jord. Dersom man graver i jorda med hendene og etterp\u00e5 spiser f.eks. matpakke vil det ogs\u00e5 \u00f8ke risiko for \u00e5 f\u00e5 i seg forurensningen. Det er kjent at spesielt sopp og i mindre grad b\u00e6r kan ta opp forurensning fra bakken, og kan dermed v\u00e6re en kilde til inntak av giftstoffer. Det ble ikke gjort analyser av sopp og b\u00e6r i rapporten, men man m\u00e5 anta at med de niv\u00e5ene som er funnet s\u00e5 vil sopp og kanskje ogs\u00e5 b\u00e6r som vokser p\u00e5 de mest forurensete omr\u00e5dene inneholde milj\u00f8gifter. \u00c5 puste inn st\u00f8v med forurensning kan ogs\u00e5 f\u00f8re til inntak av milj\u00f8gifter. Disse omr\u00e5dene i Tromsdalen er i all hovedsak dekket av vegetasjon, og stedvis med myr. Slik at forekomst av st\u00f8v er nok sv\u00e6rt lav. Dermed vil st\u00f8veksponeringen ikke medf\u00f8re eksponering som har signifikant betydning (5). Helsemessige r\u00e5d Inntak av milj\u00f8gifter b\u00f8r holdes p\u00e5 et s\u00e5 lavt niv\u00e5 som mulig. Men inntaket vil aldri v\u00e6re lik null. Mat inneholder sm\u00e5 mengder av blant annet bly, slik at alle f\u00e5r i seg noen milj\u00f8gifter. Heldigvis har niv\u00e5ene blitt mye lavere enn tidligere. At jorda p\u00e5 en skytebane inneholder milj\u00f8gifter, er forventet. Det er spesielt to forhold ved skytebanen i Tromsdalen som er viktig knyttet til en helsevurdering. Det ene er at det er enkelte omr\u00e5der med sv\u00e6rt h\u00f8ye niv\u00e5er av milj\u00f8gifter. Det andre er at pga. tidligere feltskyting kan det v\u00e6re forurensning ogs\u00e5 utenfor det omr\u00e5det som n\u00e5 er unders\u00f8kt. Dette gj\u00f8r at det er vanskelig \u00e5 \u00abfriskmelde\u00bb noen omr\u00e5der. Helser\u00e5dene b\u00f8r ha som siktem\u00e5l at folk ikke f\u00e5r i seg jord der det mistenkes forurensning, uavhengig av niv\u00e5et p\u00e5 forurensningen. Den viktigste m\u00e5ten for \u00e5 unng\u00e5 \u00e5 f\u00e5 i seg milj\u00f8giftene vil v\u00e6re \u00e5 unng\u00e5 \u00e5 spise jord. Enten direkte ved spising av jord, men ogs\u00e5 ved \u00e5 unng\u00e5 \u00e5 ha jord p\u00e5 hendene dersom man skal innta mat. I praksis betyr det at barn ikke b\u00f8r bruke omr\u00e5dene som lekeomr\u00e5de og at man ikke legger turer med matinntak slik at matinntaket skjer inne p\u00e5 omr\u00e5det. Man b\u00f8r ogs\u00e5 unng\u00e5 \u00e5 drikke vann fra bekker eller pytter i omr\u00e5det, og man b\u00f8r heller ikke spise sopp eller b\u00e6r. \u00c5 g\u00e5 eller sykle gjennom omr\u00e5det vil kunne inneb\u00e6re eksponering for st\u00f8v, men st\u00f8vmengden m\u00e5 anses s\u00e5 liten at den er neglisjerbar i denne sammenhengen. Og s\u00e5 lenge det er snakk om \u00e5 passere gjennom omr\u00e5det vil eksponeringstiden v\u00e6re kortvarig. Med neglisjerbar menes at eksponeringen man f\u00e5r som f\u00f8lger av inntak av st\u00f8v vil v\u00e6re liten i forhold til det man ellers f\u00e5r i seg gjennom mat. Det har v\u00e6rt diskutert hvorvidt man b\u00f8r stenge av noen omr\u00e5der. Dette vil da i s\u00e5 fall gjelde b\u00e5de skytebanen i Tromsdalen og skytebanen i Breivika. Avstengning vil sikre at ingen eksponeres for den forurensede jorda. Men s\u00e5 lenge folk blir orientert om, og f\u00f8lger, de r\u00e5dene kommunen gir, vil den helsemessige effekten av stengning v\u00e6re sv\u00e6rt liten. Stengning vil ogs\u00e5 vanskeliggj\u00f8re tilgangen til de friluftsomr\u00e5dene i Tromsdalen som ikke er ber\u00f8rt av forurensning, samt vanskeliggj\u00f8re kommunikasjonen til fots eller p\u00e5 sykkel/ski rundt UiT/UNN i Breivika. Begge disse effektene vil ha negativ helsemessig betydning. I tillegg vil det v\u00e6re sv\u00e6rt kostbart, siden det er snakk om ganske store omr\u00e5der. Det er ogs\u00e5 greit \u00e5 huske p\u00e5 at i et bymilj\u00f8 vil det v\u00e6re en del jord som er forurenset. Dette kan v\u00e6re fra bruk av oljer, maling, hus som har brent, fors\u00f8pling osv. I utgangspunktet kan det v\u00e6re helseskadelig \u00e5 f\u00e5 i seg jord. Strategien for \u00e5 h\u00e5ndtere denne risikoen p\u00e5 er at det er krav om at lekeplasser, barnehager og boligtomter har lavt niv\u00e5 av milj\u00f8gifter. Her kan barn leke med lav risiko for milj\u00f8gifter. Og s\u00e5 m\u00e5 man forholde seg til at ellers kan jord inneholde skadelige stoffer. Det som er spesielt her er at det dreier seg om et friluftsomr\u00e5de, som man vanligvis vil tenke p\u00e5 som uten forurensning, noe som gj\u00f8r at informasjon til brukere av omr\u00e5det er viktig. Problemstillingen knyttet til grunnforurensning i Tromsdalen er ikke ny, og er tidligere h\u00e5ndtert gjennom skilting og annen skriftlig kommunikasjon med brukerne av omr\u00e5det. De helser\u00e5dene som er beskrevet i denne vurderingen er ivaretatt i dagens skilting. 1. NGU Rapport 2007.019 Forslag til tilstandsklasser for jord 2. Tidsskr Nor L\u00e6geforen 2004 124:2750-3 3. Wilson m. fl., 2010; Gebel, 1997 4. https://www.fhi.no/kl/miljogifter/fakta/bly-i-mat-og-miljo---faktaark/ 5. Notat fra Arbeids- og milj\u00f8medisinsk avdeling UNN om Tromsdalen skytebane 2023 "
}