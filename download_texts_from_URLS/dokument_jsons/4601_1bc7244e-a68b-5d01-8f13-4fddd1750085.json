{
  "dokument_id": "1bc7244e-a68b-5d01-8f13-4fddd1750085",
  "doc_type": "case_presentation",
  "kommune": 4601,
  "tittel": "Utsmykking av bystyresalen i Det gamle R\u00e5dhus med gjennomgang av kunstverk og historien bak disse",
  "url": "https://bergen.kommune.no/politikere-utvalg/api/fil/bk360/9838306/Framstilling-Utsmykking-av-bystyresalen-i-Det-gamle-Radhus-med-gjennomgang-av-kunstverk-og-historien-bak-disse",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/221931-1 Utsmykking av bystyresalen i Det gamle R\u00e5dhus med gjennomgang av kunstverk og historien bak disse Hva saken gjelder: I forbindelse med behandling av \u2018Plan for likestilling i mangfoldbyen Bergen\u2019, sak 202/23, merknad 1, ber bystyret om en sak ang\u00e5ende utsmykking av bystyresalen i Det gamle R\u00e5dhus, herunder en gjennomgang av dagens verk og historien bak disse. Byr\u00e5det legger her frem en redegj\u00f8relse om kunstverk som er plassert i Det gamle R\u00e5dhus generelt og i bystyresalen spesielt. Saken inneholder ogs\u00e5 betraktninger om hva denne kunsten kan bety for v\u00e5r tilknytning til, og forst\u00e5else av, fortiden. Bygningen Det gamle R\u00e5dhus og kunsten som er plassert der, inng\u00e5r i en sammenheng. Det gamle R\u00e5dhus er med andre ord kunstens kontekst. Kunstverkene understreker bygningens historiske og politiske funksjon. P\u00e5 grunn av den tette forbindelsen mellom bygning og kunst, vil historien til Det gamle R\u00e5dhus ogs\u00e5 presenteres her. Det gamle R\u00e5dhus Det gamle R\u00e5dhus har v\u00e6rt i sammenhengende bruk siden 1560-tallet og er landets eldste st\u00e5ende r\u00e5dhus. Det gamle R\u00e5dhus inng\u00e5r som en del av R\u00e5dhuskvartalet og er en viktig del av Bergens historiske administrasjons- og justissentrum. R\u00e5dhuskvartalet best\u00e5r av flere offentlige bygninger fra sv\u00e6rt forskjellige tidsepoker. Historien i kvartalet strekker seg fra Det gamle R\u00e5dhus fra 1558 til Gulatingsbygningen som ble ferdigstilt i 2011. I en antikvarisk dokumentasjon fra Byantikvaren (2015) formidles det at Det gamle R\u00e5dhus opprinnelig var oppf\u00f8rt som privatbolig for Christoffer Valkendorf (1525-1601), lensherre p\u00e5 Bergenhus. Valkendorf ga sitt nybygde hus til byen som r\u00e5dhus. Det gamle R\u00e5dhus er en av sv\u00e6rt f\u00e5 bevarte bygninger fra 1500-tallet i Bergen, og har h\u00f8y arkitekturhistorisk og arkitektonisk egenverdi. Det er bevart mye av opprinnelige fasader og konstruksjoner i bygningen. Det gamle R\u00e5dhus har ogs\u00e5 mye historisk fast inventar, noe som forsterker det autentiske uttrykket. Byantikvaren p\u00e5peker i sin rapport at Det gamle R\u00e5dhus er s\u00e5rbart for endringer, b\u00e5de med hensyn til hvordan det fremst\u00e5r b\u00e5de som helhet, og i de enkelte historiske bygningsdelene. Det understrekes at alle tiltak i Det gamle R\u00e5dhus b\u00f8r vurderes n\u00f8ye opp mot verneverdi og opprinnelige kvaliteter. Det gamle R\u00e5dhus er fredet etter kulturminneloven og m\u00e5 behandles etter lover og retningslinjer. Fredning er den strengeste form for kulturhistorisk vern, og inngrep eller endringer p\u00e5 kulturminnet m\u00e5 godkjennes av myndighetene. Fredningen omfatter ogs\u00e5 interi\u00f8r i bygningen, men ikke l\u00f8st innbo. 1 I en fredet bygning vil malerier og annen kunst som er hengt opp eller utstilt, bare unntaksvis kunne regnes som del av fredningen. Antikvariske myndigheter i Bergen kommune og Vestland fylkeskommune oppfordrer til at Det gamle R\u00e5dhus, de enkelte rommene med kunst og annet inventar behandles som en historisk og opplevelsesmessig helhet. Kunstverkene som er plassert der i dag, har en lang og n\u00e6r tilknytning til Det gamle R\u00e5dhus. Mengden, typen og plasseringen av kunstverkene vil ha betydning for opplevelsen av rommene. Dette gjelder i s\u00e6rlig grad bystyresalen, som er landets mest historiske rom av sitt slag. \u00abJustitia\u00bb i bystyresalen Maleriet \u00abJustitia\u00bb var et bestillingsverk til r\u00e5dstuen i Det gamle R\u00e5dhus i 1762. Kunstneren Mathias Blumenthal (1718-1763) malte den romerske rettferdighetsgudinnen, Justitia. Hun er en innarbeidet og mye brukt personifisering av rettsvesenet og er et bilde p\u00e5 rettferdighet. Kunstneren selv betraktet dette maleriet som sitt hovedverk. \u00abJustitia\u00bb er mettet med symboler. Betydningen av slike kjennemerker er ikke n\u00f8dvendigvis like \u00e5penbare for mennesker i dag som det var i tidligere tider. Tolkninger og mistolkninger av symbolbruk i malerkunsten blir gjerne farget av sin tid og kan f\u00f8re til opphetede diskusjoner i andre tider. Hos Bergen byarkiv kan vi finne Blumenthals egne forklaringer p\u00e5 hva symbolene i maleriet betyr, i skrivet \u00abBeskrivelse og Kort Explication over Det skildrede Emblematiske Stykke til Raad-Stuen Thema til dettes Repr\u00e6sentation er Synden Paa det at ey skal Herrske U- Dyderne har Gud ved sin forsyn beskikket Dommere over Menniskerne\u00bb. Utdrag fra Blumenthals forklaring av symboler i \u00abJustitia\u00bb. Over Justitia ser vi et \u00e5pent \u00f8ye som forklarer Guds verdensstyrelse. Den majestetiske Justitia har den danske kronen p\u00e5 hodet. Hun er if\u00f8rt kjole i rojalistisk stil og hun sitter p\u00e5 en trone av skyer. I sin ene h\u00e5nd holder hun et septer, som er en prydet stav. Den fungerer som et verdighetstegn, kun b\u00e5ret av geistlige og verdslige fyrster. I den andre h\u00e5nden holder hun en vekt som symboliserer rettferdighet. Det hersker ingen tvil om at Justitia er \u00f8verste myndighet i dette universet. Under Justitias f\u00f8tter ligger blant annet en Furie, et m\u00f8rkt uvesen fra underverdenen. Furiene symboliserer en mengde d\u00e5rlige kvaliteter som mord, brann, misunnelse, hat og falskhet. Til h\u00f8yre for tronen vises et \u00absmukt Fruentimmer\u00bb. Hun har Bibelen i h\u00e5nden og skuer mot himmelen. Foran p\u00e5 den andre siden finner vi Veritas, som representerer sannheten. Hun holder en verdslig lovbok i h\u00e5nden. Hun er i tillegg utstyrt med en palmegren, et symbol p\u00e5 b\u00e5de fred og seier. Sannhetens mangel p\u00e5 kl\u00e6r, forklarer Blumenthal slik: Hvorfore Sandhed er repr\u00e6senteret med et meget blottet Legeme. Hermed betegnes, at fordi Sandhed ei beh\u00f8ver nogen slags Smykke og Kl\u00e6debon, saa b\u00f8r den heller ikke skiules og indvikles udi noget, som den ikke af sig selv eyer. P\u00e5 hver side av Justitia er det plassert to sm\u00e5 figurer, der den ene viser frem bel\u00f8nninger for \u00e5 ha levd et dydig liv. Rettsvesenets straffeinstrumenter vises frem av den andre lille skapningen. Det overordnede budskapet i maleriet kan tolkes som at ved rettferdig bruk av himmelske og verdslige lover, skal m\u00f8rke krefter beseires. St\u00f8rrelsen p\u00e5 maleriet i bystyresalen viser med hvilken viktighet temaet lov og rettferdighet ble behandlet. Kun malerier med viktige historiske og mytologiske temaer fikk bruke de virkelig store formatene p\u00e5 denne tiden. Formatet og det symboltunge \u00abJustitia\u00bb, vil si oss at man skal tre inn i en rettsal med \u00e6re, forstand og vise rettferdighet. 2 Herrenes portretter I Det gamle R\u00e5dhus henger det en mengde portretter av menn i viktige samfunnsposisjoner, i tilligg til \u00abJustitia\u00bb. Det gamle R\u00e5dhus er en av Bergens mest historiske og representative bygninger, og rommer flere \u00e5rhundrer med politisk og juridisk historie. Med unntak av bestillingsverket \u00abJustitia\u00bb fra 1700-tallet, har det antageligvis ikke v\u00e6rt en overordnet plan for kunsten i Det gamle R\u00e5dhus. Motivene har likevel det til felles at de knytter seg sterkt til den politiske historien i Bergen fra 1500-tallet til 1900-tallet. Som kjent ble ikke kvinner sett p\u00e5 som en viktig del av det offentlige Norge f\u00f8r langt innp\u00e5 1900-tallet, og dette gjenspeiles i portrettene som henger i Det gamle R\u00e5dhus. Det er syv malerier fra Bergen kommunes kunstsamling som viser portrett av menn i representative roller. Av disse maleriene er ett malt av en kvinne. I tillegg finnes en statuett av en gresk gud og en byste av en borgermester. Det er i tillegg fem malerier som er utl\u00e5nt fra Kode. Fra Bergen kommunes kunstsamling BKKV.00655 Alt ukjent, maleri av en av en viss alder. Dette maleriet har mistet all sin historie. Plassering: 2. et. Komit\u00e9rom. BKKV.00656 Henrik Mathiesen (1696-1763). President i Magistraten i Bergen p\u00e5 1700-tallet. BKKV.00658 John Lund (1842-1913) malt ca. 1910 av Henrik Asor Hansen (1862-1929). Ordf\u00f8rer i Bergen (1888-1890), stortingsrepresentant og lagtingspresident. BKKV.00659 Ukjent mann malt av ukjent kunstner. Malt \u00e5r 1869. Mann med v\u00e5kent blikk og kledd formelt i en m\u00f8rk dress. BKKV.00660 Miniatyrskulptur av havguden Poseidon laget av den svenske skulpt\u00f8ren Carl Milles (1875-1955). Poseidon fremstilles som naken mannsfigur med konkylie p\u00e5 hodet, fisk og skjell i hendene. \u00abPoseidon med brunnskar\u00bb i full st\u00f8rrelse ble innviet som fonteneskulptur p\u00e5 G\u00f6taplatsen i G\u00f6teborg sentrum i 1931. Den lille statuetten var en gave fra vennskapsbyen G\u00f8teborg til Bergen by i forbindelse med kontaktkonferansen i 1959. 2. etasje, Formannskapssalen. BKKV.00661 Johan Ludwig Mowinckel (1870-1943), statsminister fra Venstre i tre perioder (1924-1926, 1928-1931, 1933-1935). Mowinckel var representant i Bergen bystyre i 19 \u00e5r og var ordf\u00f8rer i Bergen i to perioder. Portrettet er malt etter et fotografi av Hj\u00f8rdis Landmark i 1954. Bystyresalen, 2. etasje BKKV.00662 Borgermester Carl Nicolai Stoud Platou (1809-1888). Byste i marmor skapt av Jakob Henrik Gerhard Fjelde (1859-1896) i 1885. Bysten ble satt opp i anledning Platous 25-\u00e5rs jubileum som borgermester i 1885. Han var borgermester fra 1860-1888. Platou hadde en avgj\u00f8rende rolle i arbeidet med en rekke viktige saker i Bergen. I 1874 ble en moderne politietat opprettet, han var sentral i etableringen av et profesjonelt brannkorps 1863, med den f\u00f8rste branntelegrafen (1868) og den f\u00f8rste dampsj\u00f8spr\u00f8yten (1873). Platou ledet reguleringsarbeidet etter bybrannen 1855, med blant annet utbygging nord for Lille Lungeg\u00e5rdsvann og etablering av Byparken i 1860-\u00e5rene. Han var 3 initiativtaker til \u00e5 sikre byens vannforsyning ved \u00e5 kj\u00f8pe vassdrag i Byfjellene. I 1881 ble byens renholdsverk modernisert under hans ledelse og i tillegg ledet han den store utbyggingen i Bergen havn, etter at byen fikk sin f\u00f8rste dampskipskai s\u00e5 sent som i 1874. Bystyresalen i 2. etasje. BKKV.00663 Portrett av Carl Victor Emanuel Geelmuyden (1859-1942), malt av Hans \u00d8degaard (1876-1943) i 1929. Geelmuyden var skolemann og stortingsmann for Venstre, i tillegg til \u00e5 v\u00e6re medlem av Bergens bystyre fra 1899. I periodene 1907-1910 og 1914-1916 var han ordf\u00f8rer. Bystyresalen i 2. etasje. BKKV.00664 Christoffer Valkendorf (1525-1601) var en dansk-norsk adelsmann. Han ga sitt private hus til byen og dette fikk funksjon som Bergens r\u00e5dhus i 1568, n\u00e5 Det gamle R\u00e5dhus. Han var lensherre p\u00e5 Bergenhus i 1556 \u2013 1560, og tok blant annet aff\u00e6re med hanseatenes monopol og overlegne status i bysamfunnet. Maleriet av Christoffer Valkendorf er en malt kopi, antagelig etter et annet kopiert maleri i Det Naturhistoriske Museum i Fredriksborg. Hvor det originale maleriet befinner seg er ukjent. Portrettet viser en mann malt som renessansefyrste i stasdrakt, rikt utstyrt med tunge kjeder. I \u00f8vre venstre hj\u00f8rne er Valkendorfs v\u00e5penskjold malt - en rose omkranset av tre \u00f8rnevinger. Med dette maleriet hedres Det gamle R\u00e5dhusets giver og byggherre. Utl\u00e5n fra Kode BB.M.657 Schiertz, Frantz Fra Gravdal ved Bergen, 1843 Naturskildring BB.M.117 Bergius, Anders Arnoldus de Fine (1614-1672), udatert Kansellir\u00e5d BB.M.118 Bergius, Anders Anton Ferdinand de Fine (1739-1807), udatert Etatsr\u00e5d BB.M.217 Nordhagen, Johan Portrett av Christian Michelsen (1857-1925), 1932 Statsminister BB.M.314 Lehmann, Carl P. Portrett av Reinhold J. Klagenberg, 1827 Magistratpresident \u00d8konomiske konsekvenser: Saken har ingen \u00f8konomiske konsekvenser. Byr\u00e5dets vurdering og anbefaling/konklusjon: Byr\u00e5det ser at de l\u00f8se gjenstandene i Det gamle R\u00e5dhus i Bergen b\u00f8r bevares mest mulig i henhold til antikvariske myndigheters anbefalinger. Bergen kommune \u00f8nsker \u00e5 ta vare p\u00e5 historien gjennom gjenstander og fortellinger om disse. Begrunnelse for framleggelse til bystyret: Vedtak i bystyresak 202/23, merknad 1: \u00abBystyret ber om en sak ang\u00e5ende utsmykking av bystyresalen i Det gamle R\u00e5dhus, herunder en gjennomgang av dagens verk og historien bak disse.\u00bb Byr\u00e5det innstiller til bystyret \u00e5 fatte f\u00f8lgende vedtak: Bystyret tar redegj\u00f8relsen om utsmykking av bystyresalen i Det gamle R\u00e5dhus med gjennomgang av kunstverk og historien bak disse, til orientering. Dato: 19. mars 2024 4 Christine B. Meyer Reidar Digranes Byr\u00e5dsleder Byr\u00e5d for n\u00e6ring, kultur og idrett Dokumentet er godkjent elektronisk. 5 "
}