{
  "dokument_id": "58dfc940-bbdb-574c-9e49-c9fce0ee9b50",
  "doc_type": "case_attachment",
  "kommune": 4601,
  "tittel": "Bergenhus gnr 168 bnr 563 Formanns vei 1. Klage p\u00e5 midlertidig dispensasjon fra rekkef\u00f8lgekrav",
  "url": "https://bergen.kommune.no/politikere-utvalg/api/fil/bk360/10928399/Bergenhus-gnr-168-bnr-563-Formanns-vei-1-Klage-pa-midlertidig-dispensasjon-fra-rekkefolgekrav",
  "tekst": " Byr\u00e5d for byutvikling Fullmaktssak /24 Saksframstilling V\u00e5r referanse: 2024/91939-6 Bergenhus gnr 168 bnr 563 Formanns vei 1. Klage p\u00e5 midlertidig dispensasjon fra rekkef\u00f8lgekrav Hva saken gjelder: Saken gjelder klage p\u00e5 midlertidig dispensasjon fra rekkef\u00f8lgekravene i reguleringsplan 64180000 \u00a7 6.2.2. Dispensasjonen er gitt med en varighet inntil 31.12.2024 og det er stilt vilk\u00e5r om at dispensasjonen kun gjelder regulert ballbane, at trafikksikkerheten for myke trafikanter sikres og at eventuell lagret vegetasjon og tr\u00e6r ivaretas slik at disse kan reetableres. Vedtaket er p\u00e5klaget den 04.06.2024 av Varegg Arena AS v/ prosjektleder Tor B\u00f8rresen. Det aktuelle arealet for ballbane og hall er regulert til idrett/undervisning/parkering i reguleringsplan 64180000 fra 2021. Se vedtakets pkt. 2.1 for utfyllende planstatus. Det er s\u00f8kt om midlertidig dispensasjon fra rekkef\u00f8lgekrav i \u00a7 6.2.2 for \u00e5 kunne s\u00f8ke om midlertidig brukstillatelse for ballbane i juni 2024 og innend\u00f8rs hall i august 2024, jf. pbl. \u00a7 19-1. Det er kun innvilget midlertidig dispensasjon fra rekkef\u00f8lgekravene for ballbanen, jf. pbl. \u00a7\u00a7 19-2 og 19-3. Ansvarlig s\u00f8ker har opplyst at de har unnlatt \u00e5 varsle naboer, fordi deres interesser ikke ber\u00f8res av midlertidig dispensasjon, jf. pbl. \u00a7 21-3 andre ledd. Bymilj\u00f8etatens seksjon for byromsforvaltning og seksjon for veiforvaltning har gitt samlet uttalelse datert 30.04.2024. Uttalelsene gjengis i sin helhet. Seksjon for byromsforvaltning uttaler: \u00abVi har forst\u00e5else for \u00f8nsket om bruk av banen f\u00f8r hele tiltaket er gjennomf\u00f8rt. Dersom det er relevant, er det viktig at lagret vegetasjon og tr\u00e6r ivaretas p\u00e5 en god m\u00e5te i perioden, slik at disse overlever og senere kan etableres. Vi anbefaler at utsatt frist for utf\u00f8ring av rekkef\u00f8lgekrav blir s\u00e5 kort som mulig, og har ellers ingen innspill til at det utstedes midlertidig dispensasjon fra rekkef\u00f8lgekrav.\u00bb Seksjon for vegforvaltning uttaler: \u00abBymilj\u00f8etaten har gitt godkjennelse for tekniske planer for veganlegget i omr\u00e5det. En midlertidig dispensasjon til minimum 23.08.2024 kan vi akseptere med forbehold om at trafikksikkerheten for mye trafikanter skal sikres. Vi forutsetter at resterende veganlegg bygges i n\u00e6rmere fremtid, som p\u00e5pekes av Etat for idrett.\u00bb Klage: Klage fra Varegg Arena AS v/ prosjektleder Tor B\u00f8rresen gjengis i sin helhet: 1 \u00abVi viser til vedtak om midlertidig dispensasjon p\u00e5 vilk\u00e5r av 14.05.2024, deres referanse: BYGG-2022/19588-60. Vedtaket gir midlertidig dispensasjon fra rekkef\u00f8lgekravene for bruk av bane, men ikke for bruk av hallen. Vi klager herved p\u00e5 krav om at rekkef\u00f8lgekravene m\u00e5 v\u00e6re utf\u00f8rt f\u00f8r det kan gis midlertidig brukstillatelse for hall. Fordelene ved \u00e5 dispensere fra rekkef\u00f8lgekravene, er at idrettshallen snarest mulig kan tas i bruk for \u00e5 dekke et skrikende behov for idrettshaller i omr\u00e5det. Spesielt gjelder dette for barn, ungdom og skoler i omr\u00e5det. Ulempene vil v\u00e6re trafikksikkerhet for myke trafikanter. Vi mener dette kan ivaretas p\u00e5 samme m\u00e5te som for tilkomst til banen. Bruk av parkeringskjelleren kan utsettes til rekkef\u00f8lgekravene er utf\u00f8rt. V\u00e5r vurdering er at fordelene ved \u00e5 gi midlertidig dispensasjon for bruk av hall er klart st\u00f8rre enn ulempene.\u00bb Fagetatens vurdering og anbefaling: Plan- og bygningsetaten som fagetat opprettholder at det kun gis midlertidig dispensasjon fra rekkef\u00f8lgekravene for bruk av ballbane. Rekkef\u00f8lgekravene i \u00a7 6.2.2 inneb\u00e6rer blant annet krav som skal sikre landskaps- og stedsestetiske hensyn, sikkerhetshensyn med tanke p\u00e5 anleggsdrift og sikkerhetshensyn med tanke p\u00e5 trafikksikkerhet. Disse forhold m\u00e5 s\u00e6rlig ses i lys av at barn og unge utgj\u00f8r hovedbrukergruppen til de regulerte tiltak. Fagetaten har imidlertid funnet \u00e5 kunne innvilge midlertidig dispensasjon for bruk av ballbane. \u00c5rsaken til dette er at eksisterende situasjon vil kunne betjene dette form\u00e5let. Dette stiller seg annerledes for idrettshallen, som forventes en vesentlig st\u00f8rre trafikkproduksjon til omr\u00e5det. Det er for \u00f8vrig ikke redegjort for hvordan en skal ivareta trafikksikkerheten for tiltakets brukere fram til rekkef\u00f8lgekravene er realisert, og for fagetaten fremst\u00e5r det ikke tilstrekkelig betryggende til \u00e5 innvilge midlertidig dispensasjon. Kort fortalt kan ikke idrettshallen tas i bruk uten bl.a. fortau. Det er da \u00e5penbart at hensynene blir vesentlig tilsidesatt. Det \u00e5 ta i bruk hallen uten fortaul\u00f8sning vil uansett ha vesentlig overvekt av negative f\u00f8lger sett ut fra relevante arealdisponeringshensyn i fordel- og ulempevurderingen. Hva gjelder klagers alternativ om at bruk av parkeringskjeller kan holdes stengt fram til rekkef\u00f8lgekravene er p\u00e5 plass, mener fagetaten at manglende parkering kan skape en ny risiko knyttet til u\u00f8nsket belastning p\u00e5 gateparkering i omr\u00e5det. Denne l\u00f8sningen kan heller ikke forventes \u00e5 vesentlig avdempe ulempene ved utsatt opparbeidelse av fortau, avhjelpe trafikksikkerheten tilknyttet gjennomfartstrafikken eller sikkerhetsulemper knyttet til samtidig anleggsarbeid og drift. Det vises til fagetatens notat av 06.06.2024 i sin helhet. Byr\u00e5dens vurdering og konklusjon: Byr\u00e5den tiltrer fagetatens dispensasjonsvurdering fra reguleringsplanens rekkef\u00f8lgekrav for bruk av regulert ballbane, men er av et annet syn hva gjelder bruk av regulert idrettshall. Vurderingen tar f\u00f8lgelig i hovedsak kun hensyn til forholdene rundt idrettshallen. Oms\u00f8kte midlertidige dispensasjon fra rekkef\u00f8lgekravene inneb\u00e6rer at det kan s\u00f8kes om brukstillatelse uten at bl.a. fortau, kj\u00f8revei og parkarealer er opparbeidet. Rekkef\u00f8lgekravene er arbeid som Bergen kommune i hovedsak er ansvarlig for, men som det er knyttet noe usikkerhet til det konkrete gjennomf\u00f8ringstidspunkt. Det f\u00f8lger av pbl. \u00a7 19-2 at \u00abdispensasjon ikke kan gis dersom hensynene bak bestemmelsen det dispenseres fra, hensynene i lovens form\u00e5lsbestemmelse eller nasjonale eller regionale interesser, blir vesentlig tilsidesatt. Fordelene ved \u00e5 gi dispensasjon skal v\u00e6re klart st\u00f8rre enn ulempene\u00bb. Hensynene bak angitte rekkef\u00f8lgekrav i reguleringsplanens \u00a7 6.2.2, er \u00e5 sikre opparbeiding av veianlegg og park med hensyn til \u00e5 ivareta landskaps- og stedsestetiske hensyn, samt 2 sikre trafikksikkerheten for myke trafikanter og ivareta sikkerheten for idrettsanleggets brukergruppe i forbindelse med anleggsgjennomf\u00f8ringen p\u00e5 stedet. Fagetaten mener i hovedsak at idrettshallen vil generere vesentlig \u00f8kt personbiltrafikk til s\u00e6rlig ulempe for myke trafikanter. Byr\u00e5den bestrider ikke dette, og p\u00e5peker med det at hensynene bak bestemmelsen \u00e5penbart blir tilsidesatt. Sp\u00f8rsm\u00e5let er likevel om det er forhold ved situasjonen eller l\u00f8sninger som inneb\u00e6rer at hensynene ikke blir vesentlig tilsidesatt. Slik byr\u00e5den leser Bymilj\u00f8etatens uttalelse, er ikke aksepten begrenset til kun \u00e5 gjelde bruken av ballbanen. Byr\u00e5den mener en m\u00e5 legge til grunn at seksjon vegforvaltning aksepterer en midlertidig dispensasjon for b\u00e5de ballbanen og idrettshallen med forbehold om at trafikksikkerheten for myke trafikanter sikres. Forutsatt at en sikrer myke trafikanter tilstrekkelig trafikksikkerhet, finner byr\u00e5den f\u00f8lgelig at hensynene kan tilstrekkelig ivaretas. I denne vurderingen viser byr\u00e5den til Varegg Arena AS sine uttalelser til byr\u00e5dsavdeling for n\u00e6ring, kultur og idrett om aktivitet knyttet til idrettshallen. Det opplyses om at aktiviteten vil gradvis trappes opp, og at en vil s\u00f8ke \u00e5 legge til rette for hvordan en skal best mulig ivareta sikkerhet for brukerne. Av hensyn til uttalelsen og fagetatens vurdering for \u00f8vrig, finner byr\u00e5den grunnlag for en presisering av fagetatens opprinnelige vilk\u00e5r. Etter dette skal ansvarlig s\u00f8ker/tiltakshaver p\u00e5 tidspunktet for s\u00f8knad om midlertidig brukstillatelse / ferdigattest, utarbeide eller innhente dokumentasjon som viser at en i st\u00f8rst mulig grad innenfor rammene av den midlertidige dispensasjonen, ivaretar trafikksikker atkomst til ballbanen og/eller idrettshallen i perioden frem til rekkef\u00f8lgekravene er innfridd. All den tid det er tale om en gradvis opptrapping av bruk i en begrenset periode med mindre enn optimale trafikale forhold, er byr\u00e5den av den oppfatning at hensynene ikke blir vesentlig tilsidesatt, jf. pbl. \u00a7 19-2. N\u00e5r det gjelder vurderingen om fordeler og ulemper knyttet til dispensasjonen, mener byr\u00e5den at det er et vesentlig moment at idrettshallen og utbyggingen av rekkef\u00f8lgekravene l\u00f8per to forskjellige spor. Dette medf\u00f8rer en reell konsekvens for at idrettshallen er ferdig, men kan ikke tas i bruk innenfor en tidsperiode for utbygging av rekkef\u00f8lgekravene. I motsetning til fagetaten, finner byr\u00e5den det relevant i lys av kommunens areal- og ressursdisponering. Det er herunder verken samfunns\u00f8konomiske gunstig eller allmennyttig at et \u00e5penbart viktig idrettsanlegg som skal tjene mange bruksform\u00e5l, st\u00e5r tomt i en lengre periode. Selv om ulempene knyttet til bl.a. trafikksikkerheten skal gj\u00f8res gjeldende med styrke, synes de likevel noe begrenset med hensyn til ovennevnte momenter. I en samlet vurdering, er byr\u00e5den kommet til at fordelene er \u00abklart st\u00f8rre enn ulempene\u00bb, jf. pbl. \u00a7 19-2. Byr\u00e5den er etter dette kommet til at de rettslige vilk\u00e5rene for \u00e5 dispensere er oppfylt, jf. pbl. \u00a7 19-2 annet ledd. Etter pbl. \u00a7 19-2 f\u00f8rste ledd er det da opp til forvaltningens frie skj\u00f8nn om det skal dispenseres, jf. formuleringen om at kommunen \u00abkan\u00bb gi varig eller midlertidig dispensasjon. I dette tilfellet er byr\u00e5den av den oppfatning at det kan gis midlertidig dispensasjon p\u00e5 n\u00e6rmere vilk\u00e5r, jf. pbl. \u00a7\u00a7 19-2 f\u00f8rste ledd annet punktum og 19-3 f\u00f8rste ledd f\u00f8rste punktum. Varigheten er den samme som for ballbanen i fagetatens vedtak, og de samme vilk\u00e5rene gj\u00f8res gjeldende for idrettshallen med unntak av f\u00f8rste og andre angitte vilk\u00e5r i fagetatens vedtak pkt. 1, se byr\u00e5dens vedtak pkt. 1 bokstav a til c. Om nabovarsel Fagetaten opplyser i notat av 06.06.2024 om at det m\u00e5 tas stilling til om s\u00f8knaden kan unntas fra nabovarsling etter pbl. \u00a7 21-3 annet ledd. Det f\u00f8lger av bestemmelsen at varsel \u00abkan unnlates n\u00e5r arbeidet ikke, eller i liten grad, ber\u00f8rer interessene til naboer og gjenboere\u00bb. 3 Byr\u00e5dens oppfatning av sakskomplekset, er at dispensasjonen i liten grad ber\u00f8rer interessene til naboer eller gjenboere av hensyn til at problemstillingene i hovedsak er tilknyttet bruk av hallen alene. Det er videre tale om en midlertidig situasjon som gj\u00f8r det mulig \u00e5 benytte seg av idrettsanlegget i sin helhet. Vedtakskompetanse: Byr\u00e5d for byutvikling har generell myndighet til \u00e5 fatte beslutninger som ikke er av prinsipiell betydning, jf. byr\u00e5dssak 1282/23. Alle beslutninger som er av prinsipiell betydning legges frem for byr\u00e5det. Byr\u00e5d for byutvikling fatter f\u00f8lgende vedtak: 1. Plan- og bygningsetatens vedtak datert 14.05.2024 endres i medhold av forvaltningsloven \u00a7 33 annet ledd: a. Det gis midlertidig dispensasjon med en varighet inntil 31.12.2024 fra reguleringsplan nummer 64180000 \u00a7 6.2.2 om utf\u00f8relse av rekkef\u00f8lgekrav f\u00f8r midlertidig brukstillatelse / ferdigattest for bruk av bane og bruk av hall. b. F\u00f8lgende vilk\u00e5r utg\u00e5r: \u00abDet gis kun midlertidig dispensasjon fra rekkef\u00f8lgekravene for bruk av bane. Rekkef\u00f8lgekravene m\u00e5 v\u00e6re utf\u00f8rt f\u00f8r det kan gis midlertidig brukstillatelse for bruk av hall\u00bb c. Vilk\u00e5ret om at \u00abtrafikksikkerheten for myke trafikanter m\u00e5 sikres\u00bb, erstattes med f\u00f8lgende vilk\u00e5r: F\u00f8r det kan gis midlertidig brukstillatelse / ferdigattest for ballbanen og/eller idrettshallen, skal det foreligge dokumentasjon som viser at en i st\u00f8rst mulig grad innenfor rammene av den midlertidige dispensasjonen, ivaretar trafikksikker atkomst til idrettsanlegg i perioden frem til rekkef\u00f8lgekravene er innfridd. Om mulig skal det foreligge tilsvarende dokumentasjon for anleggsperioden i forbindelse med utf\u00f8relse av rekkef\u00f8lgekravene. 2. Klagen tas til f\u00f8lge p\u00e5 vilk\u00e5r. Dato: 25. juni 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: Fagetatens notat av 06.06.2024 med f\u00f8lgende vedlegg: 1. Oversiktskart 2. Oversiktsfoto 3. Situasjonsplan 4. Vedtak datert 14.05.2024 5. Klage datert 04.06.2024 6. Dispensasjonss\u00f8knad 7. Uttalelse fra Bymilj\u00f8etaten datert 30.04.2024 8. Uttalelse fra Varegg Arena AS 4 "
}