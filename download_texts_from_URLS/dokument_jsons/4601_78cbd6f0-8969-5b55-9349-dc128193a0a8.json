{
  "dokument_id": "78cbd6f0-8969-5b55-9349-dc128193a0a8",
  "doc_type": "case_attachment",
  "kommune": 4601,
  "tittel": "Mindemyren Flerbruksbygg_Prosess og valg av konsept",
  "url": "https://bergen.kommune.no/politikere-utvalg/api/fil/bk360/10561671/Mindemyren-Flerbruksbygg-Prosess-og-valg-av-konsept",
  "tekst": " MINDEMYREN FLERBRUKSBYGG Datert 19.05.22 1 Innhold 01 Innledning 02 Medvirkningsprosessen 03 Planstatus og rammebetingelser 04 F\u00f8ringer 05 Alternativer 06 Valgt l\u00f8sning 07 Virkninger og konsekvenser av valgt l\u00f8sning 2 01 Innledning Mindemyren skal transformeres fra dagens industriomr\u00e5de til en fortettet, urban bydel med mange nye boenheter. Transformasjonen gir behov for \u00e5 sikre tilstrekkelig skolekapasitet og andre viktige offentlige funksjoner i den nye bydelen. P\u00e5 grunn av arealknapphet i omr\u00e5det, men ogs\u00e5 av klimahensyn og for \u00e5 skape et sosialt og kulturelt knutepunkt i den nye bydelen, samlokaliseres flere av de kommunale funksjonene i ett bygg. Det nye bygget p\u00e5 S16 skal romme ny barneskole, idrettshall, omsorgsboliger, dagaktivitetssenter, frivilligsentral og kulturtilbud. Det at s\u00e5 mange ulike funksjoner skal inn i bygget, gj\u00f8r prosjektet noks\u00e5 komplekst. Ramb\u00f8ll og Henning Larsen, i samarbeid med Etat for utbygging, har derfor gjennomf\u00f8rt en omfattende medvirkningsprosess for det planlagte flerbruksbygget p\u00e5 Mindemyren. Det er gjennomf\u00f8rt seks workshops, samt flere individuelle forankringsm\u00f8ter med bestillerne, for \u00e5 sikre innsikt, transparens og god forankring av prosjektet. De aktuelle byr\u00e5dsavdelingene, i tillegg til representanter fra Byarkitekten og Plan- og bygningsetaten har v\u00e6rt invitert til \u00e5 delta i brukerworkshopene. M\u00e5let med medvirkningsprosessen har v\u00e6rt \u00e5 utrede og identifisere muligheter for flerbruk og \u00e5 utvikle et felles m\u00e5l for bygget. Premissene som er identifisert gjennom prosessen har v\u00e6rt f\u00f8rende for det videre arbeidet med \u00e5 realisere programmet for flerbruk iht. vedtatt konseptvalgutredning (KVU) for prosjektet \u2013 et generasjonskonsept med stor grad av sambruk. For \u00e5 f\u00e5 et bygg som fungerer for alle som skal bruke det, har det v\u00e6rt viktig at bestillernes egenart, \u00f8nsker og behov blir ivaretatt p\u00e5 en god m\u00e5te. Medvirkningsprosessen har omhandlet disse forholdene og resultert i et forel\u00f8pig romprogram for bygget \u2013 og noen prinsipper for design har utkrystallisert seg som viktige suksesskriterier. I det f\u00f8lgende redegj\u00f8res kort for medvirkningsprosessen og for f\u00f8ringer for prosjektet. For \u00e5 konkretisere det videre arbeidet i tr\u00e5d med resultatene fra medvirkningsprosessen og overordnede f\u00f8ringer, gjennomg\u00e5s tre alternative plasseringer av bygg og funksjoner som har v\u00e6rt vurdert gjennom prosessen, f\u00f8r det avslutningsvis redegj\u00f8res for valgt alternativ. 3 02 Medvirkningsprosessen Deltakere Ramb\u00f8ll og Henning Larsen har i samarbeid med Etat for utbygging gjennomf\u00f8rt en medvirkningsprosess som har p\u00e5g\u00e5tt i perioden juli 2021 \u2013 februar 2022. Fra Bergen kommune har f\u00f8lgende deltakere medvirket i prosessen: - Prosjektleder i Etat for utbygging \u2013 initiativtaker til prosessen - Bestillere i de aktuelle byr\u00e5dsavdelingene: Byr\u00e5d for eldre, helse og frivillighet Byr\u00e5d for barnehage, skole og idrett Byr\u00e5d for kultur, mangfold og likestilling - Byarkitekten - Plan- og bygningsetaten \u2013 saksbehandler - Byr\u00e5dsavdeling for finans \u2013 koordinator for bestillingen - Etat for bygg og eiendom Fra Henning Larsen har b\u00e5de arkitekter og plankonsulenter medvirket, mens Ramb\u00f8ll har hatt ansvar for prosessledelsen. Prosess Det er utarbeidet en rapport fra brukermedvirkningsprosessen som redegj\u00f8r for prosessen og tilbakemeldingene som er kommet frem. Figuren under er hentet fra rapporten og viser prosessen slik den er gjennomf\u00f8rt. Som en ser av prosessfiguren ble det gjennomf\u00f8rt 6 workshops, flere forankringssamtaler og en befaring. Workshopene samlet alle bestillerne for \u00e5 arbeide frem et omforent konsept, og det ble mellom workshopene avholdt forankringsm\u00f8ter for \u00e5 sikre st\u00f8 kurs i prosessen. Hensikten med befaringen var \u00e5 se p\u00e5 prosjekter man kunne l\u00e6re og bli inspirert av. Befaringen ble gjennomf\u00f8rt p\u00e5 Sandsli bo- og aktivitetssenter, S\u00e6dalen skole og Ny-Krohnborg skole. P\u00e5 befaringen deltok bestillere fra de aktuelle Byr\u00e5dsavdelingene, Etat for utbygging, Byarkitekten, Plan- og bygningsetaten, Ramb\u00f8ll og Henning Larsen. 4 03 Planstatus og rammebetingelser Kommuneplanens arealdel Gjeldende eiendom, gnr./bnr. 159/943, er i kommuneplanens arealdel (KPA 2018) avsatt til byfortettingssone (BY1). Kartutsnitt fra KPA 2018, p\u00e5f\u00f8rt feltnavn S16. (bergenskart.no) Eiendommen ligger innenfor gul sone for luftkvalitet (H390_2) og ber\u00f8res av gul og r\u00f8d st\u00f8ysone (hhv. H220_3 og H210_3). Omr\u00e5det ligger innenfor konsesjonsomr\u00e5de for fjernvarme (H410_1). Gjeldende omr\u00e5deplan Gjeldende omr\u00e5deplan er \u00c5RSTAD. DEL AV GNR 159, 15 OG 17 MFL., MINDEMYREN, plan-ID: 4601_61140000. Planen tr\u00e5dte i kraft 27.04.2015. Flerbruksbygget skal plasseres innenfor omr\u00e5deplanens felt S16. Kartutsnitt fra gjeldende omr\u00e5deplan, p\u00e5f\u00f8rt feltnavn S16. (bergenskart.no) 5 Vedtatt konseptvalgutredning (KVU) Metier OEC AS har utarbeidet en konseptvalgutredning (KVU) som ble vedtatt i Bergen bystyre 16.06.2021, sak 209/21: 1. Bystyret velger konseptet generasjonskonsept variant 1, med m\u00e5l om \u00e5 utvikle et multifunksjonsbygg p\u00e5 eiendommen med stor grad av sambruk, slik saken beskriver. 2. Andre identifiserte kommunale behov (som etablering av barnehage) s\u00f8kes l\u00f8st gjennom dialog med utbyggere p\u00e5 Mindemyren, der det er naturlig \u00e5 gjennomf\u00f8re forhandling med tanke p\u00e5 utbyggingsavtaler og/eller erverv. Konseptmatrise hentet fra KVU (Metier OEC, 2021) Av figuren over ser man hva som inng\u00e5r i generasjonskonseptet, variant 1, som vedtatt. Sambrukspotensiale variant 1 (KVU) 6 I vedtatt KVU er det lagt opp til et bygg p\u00e5 ca. 14 200 m2 bruttoareal (BTA) som skal romme barneskole, idrettshall, omsorg-pluss-boliger, dagaktivitetssenter og frivilligsentral. Det er lagt til grunn minimum 15 m2 uteoppholdsareal per elev. Skolebruksplan for 2021-2030 Skolebruksplan for 2021-2030 ble vedtatt i Bergen bystyre 22.09.2021. Skolebruksplanen er kommunens viktigste plandokument for planlegging av utforming av skoleanlegg og framtidig skolestruktur. Som del av skolebruksplanen f\u00f8lger det et funksjons- og arealprogram som tydelig legger f\u00f8ringer for utformingen av skolen. Utformingen av l\u00e6ringsarealene f\u00f8lger en rekke nasjonale f\u00f8ringer for arealnormer, universell utforming og milj\u00f8krav. Utformingen av rommene skal ogs\u00e5 f\u00f8lge nasjonale og lokale visjoner for \u00f8nsket pedagogisk praksis. Skolebruksplanen vektlegger god kommunikasjon innad i bygget og n\u00e6rhet mellom funksjoner som muliggj\u00f8r bruk av skolebygget ogs\u00e5 etter skoletid. Skolen skal v\u00e6re et \u00abhjerte i n\u00e6rmilj\u00f8et\u00bb som st\u00f8tter opp under ambisjonene om at skoleanleggene i Bergen skal v\u00e6re sosialt b\u00e6rekraftige og inkluderende m\u00f8teplasser for n\u00e6rmilj\u00f8et. En av strategiene for \u00e5 oppn\u00e5 dette er \u00e5 vurdere samlokalisering og tilrettelegging for sambruk av skolens arealer. Blant annet vises det til at angjeldende tomt kan benyttes til et fleksibelt bygg der det kan legges til rette for ulike aktiviteter \u2013 en arena der relasjoner mellom unge og eldre utvikles, og der det etableres gode m\u00f8teplasser med sosial tilh\u00f8righet og sosialt eierskap (Skolebruksplan for 2021-2030). Relevante pkt. fra planen om tilrettelegging for sambruk: - I funksjons- og arealprogrammet for nye/rehabiliterte skoleanlegg synliggj\u00f8res det hvilke av skolens funksjoner som skal v\u00e6re tilgjengelig for utl\u00e5n/utleie. I alle nybygg/rehabiliteringer skal dette gjelde allmenningen, auditorium, amfi og scene, kj\u00f8kken, kantine, musikkrom og gymsal. I tillegg skal det vurderes i hvert prosjekt om biblioteket skal v\u00e6re tilgjengelig for n\u00e6rmilj\u00f8et. - Alle rom som kan leies ut skal ligge i n\u00e6rheten av allmenningen og hovedinngangen, slik at de kan v\u00e6re i bruk etter ordin\u00e6r skoletid. - Det skal etableres et stort kj\u00f8kken med kantine- og produksjonskj\u00f8kken. - B\u00e5de bygg og uteomr\u00e5der m\u00e5 ha universell utforming, og innganger og ferdsels\u00e5rer til bygget m\u00e5 v\u00e6re opplyste og trygge. Plassering av fellesarealene kantine og allmenning i forhold til andre funksjoner, iht. Skolebruksplan 2021-2030 Figuren over viser hvordan kantine og allmenning skal plasseres i forhold til andre funksjoner. Dette er funksjoner som typisk kan v\u00e6re tilgjengelig for n\u00e6rmilj\u00f8et etter skoletid. Skolebruksplanen definerer ogs\u00e5 aktivitets- og driftsareal for aktuelle halltyper, herunder h\u00e5ndballhall, som er aktuell st\u00f8rrelse p\u00e5 idrettshallen p\u00e5 Mindemyren. 7 St\u00f8rrelse p\u00e5 idrettshaller, iht. Skolebruksplan 2021-2030 Gr\u00f8nn strategi \u2013 Klima- og energihandlingsplan Bergen kommune 2017-2020 Gr\u00f8nn strategi ble vedtatt i bystyret i 2016. Planen beskriver m\u00e5l, strategier og tiltak for \u00e5 m\u00f8te klimautfordringene slik at byen vokser og utvikler seg til en gr\u00f8nn by. Det ble i 2021 vedtatt \u00e5 oppdatere strategien og arbeidet med dette er igangsatt. Bergen kommune har en Klima- og milj\u00f8plan for kommunens virksomhet, som er kommunens m\u00e5te \u00e5 f\u00f8lge opp Klima- og energihandlingsplanen p\u00e5. Klima- og milj\u00f8planen er n\u00e5 til rullering. Kommunens milj\u00f8policy sier f\u00f8lgende: \u00abBergen kommune skal v\u00e6re en foregangskommune innen milj\u00f8 og b\u00e6rekraftig utvikling. Klimafotavtrykket skal v\u00e6re s\u00e5 lite som mulig. Kommunen skal arbeide for \u00e5 hindre forurensing og tap av naturmangfold, og for \u00e5 sikre trivsel, friluftsliv og god folkehelse.\u00bb Etat for utbygging f\u00f8lger opp Klima- og milj\u00f8planen med f\u00f8lgende m\u00e5l for sine nybygg (hentet fra https://www.bergen.kommune.no/omkommunen/avdelinger/etat-for-utbygging/om-oss 07.01.2022): - Alle nye bygg som bygges i Bergen kommunes regi skal ha minst passivhusniv\u00e5 - I 2020 skal alle nye bygg ha n\u00e6r-nullutslippsniv\u00e5 (alle bygg som ble vedtatt i \u00f8konomiplanen fra og med 2017) - Alle bygg i kommunal regi skal utarbeide klimagassregnskap, og minst 3 prosjekter skal sertifiseres med BREEAM i l\u00f8pet av perioden - Bergen kommune skal pr\u00f8ve ut solenergi der dette er hensiktsmessig - Bergen kommune skal i nybygg og ved rehabilitering bygge med god milj\u00f8kvalitet og bruke mest mulig klimavennlige materialer - Bergen kommune skal pr\u00f8ve ut fossilfri anleggsdrift p\u00e5 minst 3 ulike prosjekt i perioden fram mot 2020 8 04 F\u00f8ringer Plassering av bygg Med utgangspunkt i at det er flere funksjoner som skal inn i flerbruksbygget, p\u00e5 en tomt av begrenset st\u00f8rrelse, er det avgj\u00f8rende \u00e5 finne gode l\u00f8sninger for sambruk om man skal utvikle et godt konsept som tilfredsstiller alle brukernes behov. Flerbruk er identifisert som en sv\u00e6rt viktig egenskap for fremtidig utvikling av tomten, og er godt forankret i kommuneplanens samfunnsdel og i gjeldende skolebruksplan. F\u00f8ringer fra plan- og bygningsetaten om aktive fasader mot offentlige byrom og st\u00f8rst mulige gr\u00f8ntarealer/uteoppholdsarealer p\u00e5 bakkeniv\u00e5 har sammen med behov for \u00e5 sikre tilfredsstillende st\u00f8y- og solforhold, v\u00e6rt f\u00f8rende for plasseringen av bygget p\u00e5 tomten. Det vises for \u00f8vrig til eget notat som f\u00f8lger planen, der mulighetene for \u00e5 gjenbruke Postterminalbygget til de funksjonene som if\u00f8lge vedtatt KVU skal innlemmes i bygget, vurderes. Volumdisponering Innspill fra brukermedvirkningsprosessen En klar konklusjon fra brukermedvirkningsprosessen er at det er \u00f8nske om ett, sammenhengende bygg med muligheter for stor grad av flerbruk \u2013 gjennom hele d\u00f8gnet, i tr\u00e5d med vedtatt KVU. \u00d8nsket flerbruk legger klare premisser for plassering av funksjonene \u2013 s\u00e6rlig skolen, da det er den funksjonen som gir st\u00f8rst mulighet for flerbruk, ref. skolebruksplanen. Arkitektur og byform Prosjektgruppen for S16 er oppmerksom p\u00e5 de bymessige kvalitetene som Plan- og bygningsetaten (PBE) og Byarkitekten \u00f8nsker \u00e5 sikre i reguleringsplanen gjennom sine tilbakemeldinger og gjennom kommunens arkitektur- og byformingsstrategi. If\u00f8lge strategien skal arkitektur v\u00e6re et sentralt verkt\u00f8y for \u00e5 styrke Bergen som en vakker, s\u00e6rpreget, inkluderende og gr\u00f8nn by. Vi vil her presentere forslag til et bygg som m\u00f8ter byens behov i en fremtidig urban kontekst. Innledningsvis gjennomg\u00e5s noen prinsipper knyttet til arkitektur og byform som har v\u00e6rt premissgivende for utformingen av flerbruksbygget: - Fasadelengde maks 50 meter \u2013 vil ivaretas ved \u00e5 bryte opp volumer og skape et variert og levende fasadeuttrykk - Attraktive uterom og entr\u00e9situasjoner \u2013 oppn\u00e5s for eksempel ved \u00e5 etablere forplasser og tilbaketrukne partier - Siktlinjer og gangakser \u2013 det offentliges adkomst og utblikk til Solheimsvatnet skal respekteres - Unng\u00e5 h\u00f8ye kommunale form\u00e5lsbygg, som gir mye skygge p\u00e5 utearealer, parker og lekeplasser (anbefaling fra milj\u00f8rettet helsevern \u2013 KVU) - Arkitektonisk vurdering at et langt og stort bygg fremst\u00e5r bedre om det ikke er for h\u00f8yt Bygget skal ha en tydelig inviterende urban framtoning/henvendelse mot Kanalveien, og samtidig oppleves som et inviterende element med innbydende visuelle og fysiske koblinger til det gr\u00f8nne parkomr\u00e5det langs vannet. Bygget skal alts\u00e5 v\u00e6re innbydende fra alle sider, men med to forskjellige karakterer (urban/landskap) Forhold knyttet til arkitektur og byform vil fremg\u00e5 i st\u00f8rre detalj i formingsveilederen som utarbeides som en del av planarbeidet. I prosjektet er det hentet inspirasjon fra flere referanseprosjekter, der et utvalg fremg\u00e5r under. 9 Referanseprosjekter Holen skole, Laksev\u00e5g i Bergen Uteareal p\u00e5 Holen skole. Holen skole er en sentrumsn\u00e6r skole p\u00e5 Laksev\u00e5g i Bergen kommune. Skolen ligger p\u00e5 en sv\u00e6rt bratt tomt som gir utfordringer med tanke p\u00e5 universelt utformede l\u00f8sninger, st\u00f8rrelse p\u00e5 uteoppholdsarealer mv. Takflatene har derfor blitt tatt i bruk i stor grad, da det er en h\u00f8ydeforskjell p\u00e5 n\u00e6rmere 20 m fra nederste til \u00f8verste niv\u00e5 i bygget. P\u00e5 bildene over ser vi eksempler p\u00e5 hvordan et uteomr\u00e5de p\u00e5 tak kan utformes. Skolen har varierte aktivitetsflater og uterom. Her kan elever og naboer benytte lekeplassen eller nyte utsikten til Bergen sentrum fra skolens tak. Nye Sundby skole, Sundby i Danmark Oversiktsbilde over Sundby skole. Ny skole i Sundby er et sentrum for l\u00e6ring, kultur og bevegelse b\u00e5de innend\u00f8rs og utend\u00f8rs. Med bygningens sirkul\u00e6re form skaper bygget et dynamisk og organisk uttrykk, som underst\u00f8tter landskapets karakter. P\u00e5 \u00e9n og samme tid skaper bygget et naturlig l\u00e6ringslandskap, som oppfordrer og inspirerer til l\u00e6ring og oppdagelse gjennom bevegelse og lek. Fredriksbjerg skole, Aarhus Foto fra skolens takarealer. 10 Frederiksbjerg Skole er en nyskapende skole i Danmark. Det er en av de f\u00f8rste skoler designet for \u00e5 leve opp til Danmarks nye folkeskolereforms krav om at elever skal bevege seg mer i l\u00f8pet av skoledagen. Rundt omkring i bygget oppfordres barna til \u00e5 g\u00e5 i trapper, og det er Tarzan-baner og lekeredskaper som gj\u00f8r turen fra a til b til en motorisk og g\u00f8y utfordring. Resultatet er bedre innl\u00e6ring og h\u00f8yere testresultater, samt bymessige kvaliteter med utenp\u00e5liggende trapper som kobler sammen niv\u00e5ene og inviterer offentligheten til \u00e5 bruke bygget hele d\u00f8gnet. Maesk tower, K\u00f8benhavn Maesk Tower, K\u00f8benhavn. Det lange kobbert\u00e5rnet huser K\u00f8benhavns medisinske vitenskapsfakulteter. Dette organiske tilskuddet til K\u00f8benhavns Universitets Panum stiger 75 meter fra en firedelt base av klasserom, en kantine, et auditorium og en foaj\u00e9. Gr\u00f8nne omr\u00e5der ligger mellom t\u00e5rnet, Panum og nabokirken St. Johnannes. En 300 meter lang flytende gangvei forbinder N\u00f8rre All\u00e9 med Blegdamsvej for \u00e5 tilby et tretopp-perspektiv av byen. Klima og b\u00e6rekraft Det er tidlig i prosjektet vurdert hvorvidt postterminalbygget kan gjenbrukes, da det typisk er betydelige klimagassutslipp forbundet med \u00e5 rive et bygg av denne st\u00f8rrelsen for \u00e5 erstatte det med et nybygg. Postterminalbyggets utforming og plassering er vurdert opp mot funksjoner i de ulike konseptene i konseptvalgutredningen for Mindemyren, felt S16 (feltbenevnelse i gjeldende omr\u00e5deplan). Vurderingen f\u00f8lger planen som vedlegg. I notatet som er utarbeidet konkluderes det med at bygget ikke er egnet til \u00e5 l\u00f8se de f\u00f8ringene som foreligger for prosjektet. Det er derfor utarbeidet en ombrukskartlegging og en milj\u00f8kartlegging for \u00e5 se p\u00e5 hvilke andre muligheter det er for \u00e5 bruke deler av bygget p\u00e5 nytt. En kort oppsummering av notatet f\u00f8lger under: Oppsummert vurdering av gjenbrukspotensiale: - Det \u00e5 gjenbruke bygget vil kreve en bruksendring og st\u00f8rre ombygging, iht. TEK17. Det vil v\u00e6re krevende og kostbart b\u00e5de mht. \u00f8konomi og klimagassregnskap \u00e5 oppgradere bygget iht. gjeldende tekniske krav. - Eiendommen ber\u00f8res av b\u00e5de gul og r\u00f8d st\u00f8ysone og det meste av s\u00f8r-, nord-, og vestfasaden av bygget vil ligge i gul st\u00f8ysone. - Uteomr\u00e5det vest for bygget vil v\u00e6re avhengig av at det etableres en st\u00f8ydempende konstruksjon i en viss h\u00f8yde langs Kanalveien for \u00e5 oppn\u00e5 tilfredsstillende st\u00f8yniv\u00e5er, da skolens utearealer ikke kan ligge i st\u00f8ysone. Nybygg kan ikke benyttes til st\u00f8yskjerming da uteoppholdsarealene vil bli for smale. - B\u00e5de skole og boenheter skal ha fasade mot stille side iht. gjeldende st\u00f8yretningslinjer, T-1442. Det vil v\u00e6re utfordrende \u00e5 tilfredsstille st\u00f8ykravene med dagens plassering av bygget. Terminalbyggets \u00f8stre del vil ligge i gul st\u00f8ysone fra 2. etasje og oppover, og m\u00e5 dermed ha Solheimsvatnet som \u00absin\u00bb stille sone for \u00e5 kunne benyttes som skolebygg. - Hva gjelder sol/skygge gir byggets h\u00f8yde og plassering skygge p\u00e5 g\u00e5rdsrommet/skoleplassen fram til kl. 13- 14. Dette er i strid med kravene til kvalitet p\u00e5 utearealer iht. KPA 2018 og vil ikke gi tilfredsstillende utearealer for brukerne av bygget \u2013 skolen vil ikke ha sol i skoletiden. - Omr\u00e5det rundt Solheimsvatnet skal ha en parkmessig utforming, ref. gjeldende omr\u00e5deplan. Andre forhold knyttet til klimavurderinger: - Planlagt tiltak er vurdert \u00e5 ikke gi vesentlige naturinngrep, da tomten i dag er asfaltert/bebygget. 11 - Planomr\u00e5det ligger i umiddelbar n\u00e6rhet til bybane og har ogs\u00e5 busstilbud i n\u00e6rheten. Koblet med sykkel ligger det godt an til \u00e5 optimalisere klimavennlig mobilitet. Etat for utbygging f\u00f8lger opp kommunens klima- og milj\u00f8plan slik: - Utslippsfri byggeplass - BREEAM-sertifisering, trolig Excellent manual 2022 - Ambisjon om nesten nullenergibygg iht. kriterier fra Future Built - Skjerpet krav til ombruk av eksisterende bygg (Postterminalen) Uteareal Hva gjelder utearealer er det ulike krav b\u00e5de til kvalitet og plassering for den enkelte funksjon. B\u00e5de skolen og omsorgsboligene vil ha behov for direkte tilkomst til sine uteoppholdsarealer. Uterommet rundt flerbruksbygget skal danne ulike m\u00f8testeder for omr\u00e5dets bydel og henvende seg til mennesker i alle aldre. De aktive arealene har som hovedoppgave \u00e5 bidra til engasjement og bedre folkehelsen til beboerne i bydelen og brukerne av parken. For omsorgsboligene kan dette i stor grad l\u00f8ses ved takterrasser/private balkonger. For beboeren m\u00e5 det v\u00e6re mulig \u00e5 sanse det gr\u00f8nne og verden utenfor. Alle boliger har adgang til uteareal i form av en mindre privat balkong i tillegg til felles takterrasse. I vedtatt KVU er kostnader for utearealer hentet fra referanseprosjekter i Bergen; Holen skole, Nordnes oppveksttun og Sandsli bo- og aktivitetssenter. Holen skole og Nordnes oppveksttun har lavere krav til uteoppholdsareal per elev enn det som n\u00e5 er anbefalt i gjeldende veiledere for uteareal for skoler og barnehager. If\u00f8lge Byr\u00e5dsavdeling for barnehage, skole og idrett er kravet til uteoppholdsareal per elev n\u00e5 endret til minimum 18 kvm for skoler i byn\u00e6re omr\u00e5der. Dette arealkravet er i tr\u00e5d med Norges milj\u00f8- og biovitenskapelige universitet sin rapport \u00abUteomr\u00e5der i skoler og barnehager - hvordan sikre kvalitet i uterom?\u00bb Uteareal- skole For skolen vil det bli en kombinasjon mellom utearealer p\u00e5 bakkeniv\u00e5 og p\u00e5 tak. Overgangen mellom flerbruksbygget og landskapet skjer ved at det etableres en kunstig bakke som leder fra utearealene i \u00f8st og opp p\u00e5 taket til idrettshallen, som vil utnyttes til aktivitetsomr\u00e5der for skolen p\u00e5 dagtid og for n\u00e6rmilj\u00f8et p\u00e5 ettermiddag/kveld. Det ligger til grunn en intensjon om sambruk av skoleg\u00e5rden og de omkringliggende offentlige arealene, med s\u00f8ml\u00f8se overganger, bruksskifter gjennom d\u00f8gnet og uken. Ved \u00e5 plassere uteareal p\u00e5 tak, gir det l\u00e6rerne bedre muligheter for \u00e5 ha kontroll p\u00e5 hvor elevene oppholder seg og hva som foreg\u00e5r i friminuttene. Dette vil v\u00e6re viktig mht. sikkerhet for de yngste barna, s\u00e6rlig med tanke p\u00e5 beliggenheten langs Solheimsvatnet og n\u00e6rheten til bybane og bilveg. Det er derfor prioritert at de minste barna skal benytte takflaten, tettest p\u00e5 inngangen til hjemmeomr\u00e5dene sine, mens aktiviteter tilpasset de st\u00f8rre barna kan plasseres p\u00e5 bakkeplan. I skolebruksplan 2021-2030 er det angitt f\u00f8lgende kriterier for hva uteomr\u00e5dene skal tilby: - gi trygghet, v\u00e6re integrerende og v\u00e6re trivselsskapende - gi rom for bevegelsesglede, ut\u00f8velse av allsidig fysisk aktivitet og bidra til motorisk utvikling - gi rom for lek - gi rom for ulike typer sosial aktivitet - gi rom for \u00e5 trekke seg tilbake - gi rom for naturopplevelser - gi muligheter for endringer og p\u00e5virkninger av det fysiske milj\u00f8et - gi rom for spenning, utforskertrang og uforutsigbarhet - gi varierte rom for l\u00e6ring ute - gi rom for n\u00e6rmilj\u00f8ets behov og skape lokal identitet. - gi mulighet for likeverdig deltakelse Det fremg\u00e5r ogs\u00e5 av skolebruksplanen at for \u00e5 kunne utnytte arealene godt er det viktig, spesielt for sentrumsn\u00e6re skoler med sm\u00e5 tomter, \u00e5 tenke flerbruk, sambruk og fleksibilitet slik at funksjoner kan kombineres. 12 Mindemyren er et omr\u00e5de med urbane kvaliteter, i umiddelbar n\u00e6rhet til bybanen, til rekreasjonsomr\u00e5der ved Solheimsvatnet, og det er ikke langt til Leaparken. Som det f\u00f8lger av skolebruksplanen, skal det bygges en barneskole for 400 elever p\u00e5 tomten. Det medf\u00f8rer etter oppdaterte krav et behov p\u00e5 ca. 7.200 m2 uteoppholdsarealer i tilknytning til skolen. Hva gjelder st\u00f8rrelsen p\u00e5 skolens utearealer er det sett hen til andre, nyere skoleprosjekter i sentrumsn\u00e6re omr\u00e5der i Bergen ved vurdering av hva som kan anses som tilfredsstillende for Mindemyren flerbruksbygg, blant annet fra Damsg\u00e5rd skole som har 15,8 m2 uteareal per elev og Holen skole, som har 12,2 m2 uteareal per elev. Sistnevnte var med p\u00e5 \u00e5 legge grunnlaget for vedtatt KVU. Det er likevel valgt \u00e5 f\u00f8lge anbefalingene om minimum 18 m2 uteareal per elev. Uteareal \u2013 Omsorg+ og dagaktivitetssenter Det er ikke egne krav til omsorgsboliger verken i kommuneplanens arealdel eller i gjeldende omr\u00e5deplan. Det er derfor gjort en skj\u00f8nnsmessig vurdering av omsorgsboligenes behov for uteareal, basert p\u00e5 tilsvarende prosjekter i Bergen og bestillers innspill. P\u00e5 bakgrunn av det legges det opp til at hver leilighet skal ha privat uteoppholdsareal p\u00e5 minimum 10 m2, samt en st\u00f8rre felles takterrasse. Dagaktivitetssenteret har heller ikke klart definerte krav til uteoppholdsareal, men det er gjennom brukerprosessen kommet frem at senteret vil ha behov for ca. 200 m2 uteareal. Arealet kan v\u00e6re felles for flerbruksbygget og kan sambrukes. Det er \u00f8nskelig at dagaktivitetssenteret med tilh\u00f8rende uteareal plasseres p\u00e5 bakkeniv\u00e5 ettersom aktivitetssenteret er tilknyttet en kommersielt driftet nabolagskaf\u00e9 og det er \u00f8nskelig at denne skal v\u00e6re lett tilgjengelig for n\u00e6rmilj\u00f8et og andre som bruker parken. 13 05 Alternativer Plasseringen av funksjonene i bygget har v\u00e6rt en viktig del av det som har v\u00e6rt diskutert i l\u00f8pet av planprosessen \u2013 b\u00e5de i workshoper og m\u00f8ter med bestillerne, men ogs\u00e5 med Plan- og bygningsetaten. Det samme gjelder st\u00f8rrelsen p\u00e5 byggets fotavtrykk, samt st\u00f8rrelsen og kvaliteten p\u00e5 utearealene p\u00e5 bakkeplan og p\u00e5 tak. Mulighetene for sambruk har i dette prosjektet v\u00e6rt av vesentlig betydning for hvilket alternativ som anbefales, samtidig er ogs\u00e5 kvalitet og st\u00f8rrelse p\u00e5 uteoppholdsareal, fotavtrykk, veg- og trafikkl\u00f8sninger, st\u00f8y og klimahensyn viktige kriterier som har v\u00e6rt vurdert. Under presenteres tre alternativer med ulik funksjonsplassering \u2013 alternativ 1, 2 og 3. Alternativ 1 er det anbefalte alternativet. Alternativ 2 var lenge til vurdering og fotavtrykk og l\u00f8sninger for utearealer for begge de to alternativene \u2013 1 og 2 \u2013 omtales. Alternativ 3 er ikke utredet i like stor grad da dette alternativet ble vurdert som klart d\u00e5rligere enn de to andre. Alternativ 1 Alternativ 1 \u2013 plassering av funksjoner I figuren over vises tenkt plassering av de ulike funksjonene i alternativ 1. Her plasseres omsorgsboligene og aktivitetssenteret i nord, idrettshall i s\u00f8r og skolen i midten. Kultursalen og frivilligsentralen inng\u00e5r i skoledelen og blir liggende sentralt i bygget. Sambruk og plassering av funksjoner Det er gunstig at skolen plasseres sentralt i bygget fordi det er flere rom i skolebygget som kan fungere som publikumsrom b\u00e5de i tilknytning til omsorgsboligene, dagaktivitetssenteret, frivilligsentralen og for kultur og idrett. 14 Videre vil det v\u00e6re gunstig dersom rom knyttet til drift av skolen og idrettshallen kan kombineres, slik at byggets nettoareal og fotavtrykk kan reduseres. I dette alternativet blir n\u00e6rhetsmatrisene i skolebruksplanen og innspill fra bestillerne om hva som er mest praktisk for den daglige driften godt ivaretatt \u2013 herunder kravet om at alle rom som kan leies ut skal ligge i n\u00e6rheten av allmenning og hovedinngang, slik at de kan v\u00e6re i bruk etter ordin\u00e6r skoletid. Prinsippet om n\u00e6rhet vil v\u00e6re av stor betydning for byggets sambruksmuligheter og for ambisjonen om \u00e5 v\u00e6re et attraktivt senter i den nye bydelen. Parkering, varelevering og tilgjengelighet Barneskolen f\u00e5r en trygg og bilfri hjertesone uten parkering, og med varelevering og renovasjon plassert utenfor denne sonen. Mht. varelevering og parkering fungerer dette alternativet godt. Uteoppholdsareal og byggets fotavtrykk Vi f\u00e5r her 2.600 m2 mer uteoppholdsareal ved \u00e5 benytte takarealene til uteoppholdsareal. I dette alternativet m\u00e5 man ikke inn i bygget for \u00e5 komme ut p\u00e5 takflatene ettersom store deler av arealet vil v\u00e6re tilgjengelig fra bakkeplan. Omsorgsboligene ligger gunstig plassert med tanke p\u00e5 solrike utearealer p\u00e5 takterrasser/balkonger, utsikt til vannet og til det som skjer p\u00e5 skoleplassen. I tillegg l\u00f8ses logistikk p\u00e5 den best egnede m\u00e5ten, ettersom omsorgsfunksjonen er den funksjonen som vil ha st\u00f8rst behov for varelevering. 15 Kobling til byrom Bygget trekkes ut mot Kanalveien og bidrar til \u00e5 danne en gate med urbane kvaliteter ved at de nederste etasjene aktiviseres. Landskapet, med Solheimsvatnet som et viktig element, trekkes inn over bygget ved at bygget trappes ned og takflatene tas i bruk og tilgjengeliggj\u00f8res for allmennheten. Bebyggelse langs Kanalveien vil gi et urbant gatepreg, og vil skjerme uteoppholdsarealene og parkerealene i \u00f8st mot st\u00f8y. Det urbane landskapet t\u00e5ler fint at bygget f\u00e5r en viss h\u00f8yde mot Kanalveien, mens det gr\u00f8nne omr\u00e5det i \u00f8st drar fordel av at bebyggelsen trappes ned i denne retningen. I alternativ 1 plasseres publikumsfunksjoner i 1. et. og vil bidra til et urbant gatepreg med aktive fasader. I tillegg dannes gode skjermede utearealer, som \u00e5pner seg opp mot Solheimsvatnet og f\u00e5r gode sol- og lysforhold. I alternativ 1 vil det v\u00e6re plass til et st\u00f8rre uteareal i umiddelbar n\u00e6rhet til Solheimsvatnet. 16 Universelt utformet vei/rampe i bakkelandskapet vil gi allmennheten tilgang til takflatene p\u00e5 bygget, der det vil v\u00e6re gode solforhold og utsikt til vannet. I dette alternativet trappes bebyggelsen ned mot s\u00f8r og \u00f8st. Det vil ivareta solforhold p\u00e5 en god m\u00e5te, og bygget tilpasser seg til byrommets skalaer. I dette alternativet ligger idrettshallen i s\u00f8r, tett p\u00e5 bybanen. Idrettshallen graves ned en etasje for \u00e5 redusere skalaen, og bygget trappes ned mot parken i s\u00f8r og i \u00f8st. Det er likevel lagt opp til en aktiv fasade med fellesarealer i s\u00f8r. 17 Alternativ 2 Alternativ 2 \u2013 plassering og muligheter for sambruk I alternativ 2 plasseres idrettshallen i nord, omsorgsboligene og aktivitetssenteret i s\u00f8r, og skole i midten. Kultursalen og frivilligsentralen inng\u00e5r i skoledelen sentralt i bygget. Sambruk og plassering av funksjoner Det \u00e5 skulle bygge flere etasjer p\u00e5 taket p\u00e5 idrettshallen kan gi utfordringer mht. til grunn- og konstruksjonsmessige forhold. Det legges derfor opp til at taket p\u00e5 idrettshallen kun kan benyttes til uteoppholdsareal og ikke til bebyggelse. Det medf\u00f8rer at den h\u00f8yeste delen av bygget ligger mot s\u00f8r i dette alternativet, noe som ikke er gunstig mht. solforhold \u2013 verken p\u00e5 tak eller bakkeniv\u00e5. Likt som i alternativ 1 plasseres skolen i midten og man kan ogs\u00e5 i dette alternativet oppn\u00e5 god sambruk av publikumsrettede rom. Videre vil det v\u00e6re gunstig at rom knyttet til drift av skolen og idrettshallen kan kombineres, slik at byggets nettoareal og fotavtrykk kan reduseres. Parkering, varelevering og tilgjengelighet Planen gir ikke mange alternativer for plassering av varelevering, av-/p\u00e5stigning og parkering for de ulike funksjonene. I alt. 2 plasseres omsorgsboligene i s\u00f8r, der det ikke er \u00f8nskelig \u00e5 ha parkeringsplasser. Dette alternativet krever imidlertid snusirkel og parkering i s\u00f8r. For skolen vil l\u00f8sning for varelevering og parkering v\u00e6re lik som i alt. 1. Det vil v\u00e6re positivt for idrett \u00e5 ha tilgang til snusirkel og parkering i nord, men de har ikke like stort behov for dette som omsorgsfunksjonene. Uteoppholdsareal og byggets fotavtrykk For \u00e5 sikre tilfredsstillende st\u00f8yforhold p\u00e5 uteoppholdsarealene m\u00e5 det skjermes mot st\u00f8y fra Kanalveien. Dette alternativet gir ingen gevinst mht. fotavtrykk og st\u00f8rrelse p\u00e5 utearealer. Solforholdene blir ogs\u00e5 d\u00e5rligere i dette alternativet enn i alt. 1. 18 Kobling til byrom I alternativ 2 skiller ikke bygget seg ut som et publikumsbygg sett fra bybanestoppet i s\u00f8r og vi mister kvalitetene som \u00f8nskes ivaretatt \u2013 et \u00e5pent, inviterende og bankende hjerte i n\u00e6rmilj\u00f8et. Omsorgsboligene blir det f\u00f8rste man m\u00f8ter fra bybanestoppet i s\u00f8r. Bygget vil ikke skille seg ut fra omkringliggende leilighetsbebyggelse sett fra s\u00f8r. Det er vurdert \u00e5 legge omsorgsfunksjoner p\u00e5 nabotomten i nord, i dette alternativet blir det en d\u00e5rligere kobling mot disse. Siktlinjer blir likeverdige mellom alt. 1 og alt. 2 19 Alternativ 3 Alternativ 3 \u2013 plassering og mulighet for sambruk I alternativ 3 plasseres omsorgsboligene i nord, skolen i s\u00f8r og idrett i midten. Kultursalen og frivilligsentralen inng\u00e5r i skoledelen. Sambruk og plassering av funksjoner Dette alternativet gir et d\u00e5rligere sambrukspotensiale enn de andre alternativene fordi skolen ligger i den ene enden av bygget slik at det blir lange avstander og d\u00e5rlig kommunikasjon innad i bygget. Parkering, varelevering og tilgjengelighet Mht. varelevering og parkering fungerer dette alternativet godt. Idrett har lavest hyppighet av varelevering, slik sett er det gunstig \u00e5 plassere idrett i midten. Det er negativt at av-/p\u00e5stigningslomme for idrett plasseres lenger unna idrettshallen. Uteoppholdsarealer og byggets fotavtrykk Fotavtrykket i dette alternativet er noe st\u00f8rre enn i alt. 1 og alt. 2, og gir d\u00e5rligere uteareal p\u00e5 bakkeniv\u00e5. Skolens elever f\u00e5r heller ikke like god tilgang til utearealene ved denne l\u00f8sningen da de m\u00e5 g\u00e5 lenger for \u00e5 n\u00e5 de nordligste utearealene. Det at skolen blir noe h\u00f8yere enn idrettsbygget, gj\u00f8r ogs\u00e5 at man f\u00e5r d\u00e5rligere solforhold p\u00e5 utearealene, men samtidig at utearealene kan v\u00e6re noe mer beskyttet mot vind fra s\u00f8r. I tillegg vil det gi et d\u00e5rligere overblikk over utearealene for skolens personale \u2013 noe som vil v\u00e6re en potensiell sikkerhetsrisiko. Kobling til byrom De som kommer fra s\u00f8r m\u00f8ter skolen \u2013 noe som vil v\u00e6re positivt, men det vil v\u00e6re \u00f8kt behov for skjerming mot s\u00f8r / de offentlige utearealene dersom skolen plasseres her, ettersom skolen ligger tettere p\u00e5 veien. I dette alternativet vil man ikke oppn\u00e5 en like aktiv fasade mot Kanalvegen, noe som strider mot intensjonen i omr\u00e5deplanen og de innspillene som er kommet fra Byarkitekten i l\u00f8pet av prosessen om at det er \u00f8nskelig med aktive fasader mot s\u00f8r. 20 Utsyn/sikt mot vannet vil bli d\u00e5rligere for publikum fordi idrettshallen ligger som en \u00abpropp\u00bb i midten og hindrer siktlinjer gjennom 1. etasje, mot vannet. 21 06 Valgt l\u00f8sning Plangrep Plangrepet er den valgte l\u00f8sningen, dvs. alternativ 1, som bygger p\u00e5 at man skal trekke opp landskapet og la landskap og bygg g\u00e5 i ett. Arkitekturen skal v\u00e6re en integrert del av landskapet, hvor man ved bruk av ulike niv\u00e5er og forbindelser skal skape en hevet skoleg\u00e5rd, aktive gr\u00f8nne og bl\u00e5 sammenhenger \u2013 b\u00e5de p\u00e5 takflater og bakkeniv\u00e5. Det skal v\u00e6re en tilgjengeliggj\u00f8ring av flerbruksbygget, ved \u00e5 gi offentligheten muligheten til \u00e5 komme helt opp p\u00e5 taket. Samtidig dannes det et landskapsrom mellom bygget og Solheimsvatnet p\u00e5 25-30 meter \u2013 tilsvarende bredden p\u00e5 Torgallmenningen \u2013 for \u00e5 gi et kjent sammenligningsgrunnlag. Flerbruksbygget skal v\u00e6re et \u00e5pent og inviterende bygg, med innganger fra alle sider \u2013 og det er viktig at det skapes aktive fasader. Omsorgsleiligheter og dagaktivitetssenter er plassert i nord, tett p\u00e5 snusirkel ettersom varelevering og 22 HC-parkering er funksjoner som er viktige \u00e5 ivareta for omsorgsfunksjonene. Skolen er tenkt plassert sentralt i bygget \u2013 noe som er hensiktsmessig med tanke p\u00e5 sambruk av arealene. Idrettsfunksjoner er lagt til s\u00f8r, n\u00e6rmest Bybanestoppet, og det vil v\u00e6re tydelig sett fra bybanestoppet at man ankommer et offentlig tilgjengelig bygg. Arkitektonisk optimaliseres solforhold og utsikt/oversikt ved \u00e5 trappe bygget ned mot Solheimsvatnet og viktige passasjer og siktlinjer vil bli ivaretatt p\u00e5 en god m\u00e5te. Plangrepet er godt forankret, gjennom grundige prosesser som gir et godt grunnlag for videre arbeid i senere faser. Det valgte alternativet svarer godt ut behov og f\u00f8ringer, samtidig som det innfrir p\u00e5 overordnede visjoner og forventinger knyttet til flerbruk, fleksibilitet og inkludering. Konseptet gir fleksibilitet, og man kan flytte og justere p\u00e5 rommene som skal ligge rundt allmenningen. Frivillighetssentralen \u2013 hjerte i bygget \u2013 skal knyttes opp mot den innvendige allmenningen. I tillegg er det tenkt ut l\u00f8sninger med desentraliserte innganger til skolens hjemmeomr\u00e5der fra skoleplassen i 2. etasje. Det sikres universell utforming. I plangrepet ser man ogs\u00e5 p\u00e5 mulighetene for \u00e5 etablere inne-/utekontakt, eksempelvis ved \u00e5 kunne ha en scene som kan \u00e5pnes opp mot parken i s\u00f8r og tilby offentligheten noe ekstra. Dette bidrar til aktivisering av fasaden, og skaper trygge inne-/uterom. Konseptet og plangrepet sikrer kvalitet og st\u00f8rrelse p\u00e5 uteomr\u00e5dene og byrommene, som er viktige for Bergen by og Mindemyren som et n\u00e6rmilj\u00f8 og nabolag. 23 Utearealet p\u00e5 bakkeplan vil utgj\u00f8re ca. 6.000 m2, inkludert ballbanen i parkomr\u00e5det s\u00f8r for flerbruksbygget. I tillegg vil store deler av utearealet ligge p\u00e5 takflatene og ivareta tilstrekkelig variasjon i utearealene og god oversikt fra skolens hjemmeomr\u00e5der. L\u00f8sningen med deler av utearealet p\u00e5 tak vil gi et spennende bygg med vertikale byrom og aktive takflater. Konseptet er blitt godt mottatt av b\u00e5de barneskole og omsorg+, da vi f\u00e5r gode muligheter til \u00e5 m\u00f8te deres behov for b\u00e5de separate og felles utemilj\u00f8er i direkte tilknytning til rom inne i bygget. Konseptet vil ogs\u00e5 gi oss \u00f8kt fleksibilitet til \u00e5 l\u00f8fte enkelte rom som krever skjermet uteareal opp fra bakkeplan, og slik bidra til \u00e5 sikre en s\u00e5 \u00e5pen og offentlig 1. etasje som mulig. Vurdering etter kommunens arkitekturstrategi \u2013 Arkitektur+ 01 Helhetlig utforming Prosjektet legger opp til en helhetlig utforming, hvor flerbruk st\u00e5r sentralt. Bygg og byrom skal i stor grad spille p\u00e5 hverandre, og utnytte hverandres styrker for \u00e5 gi et helhetlig prosjekt hvor aktive fasader, trygge byrom og samspill med vann- og naturelementer vil gi en merverdi. Ved \u00e5 legge stor vekt p\u00e5 flerbruk, der flerbruksbyggets hjerte er de sosiale flerbruksrommene, l\u00f8ses flere oppgaver p\u00e5 de samme arealene. Bygget \u2013 og prosjektet \u2013 \u00f8nsker at det skal v\u00e6re ulik aktivitet gjennom d\u00f8gnet, b\u00e5de inne og ute \u2013 dette styrker prosjektet som et sentralt og helhetlig bygg og landskapsrom sentralt i Bergen. 02 Estetisk opplevelse Det legges til rette for ulike romlige kvaliteter, av varierende st\u00f8rrelser, aktivitet og f\u00f8lelse. Rommene \u2013 b\u00e5de inne og ute \u2013 skal bidra til \u00e5 vekke nysgjerrighet, gjennom lek og samspill mellom ulike bruker- og aldersgrupper. B\u00e5de det sanselige og romlige skal v\u00e6re varierende, innbydende, varmt og trygt for alle brukergrupper. For eksempel kan utearealer p\u00e5 takflaten v\u00e6re tilrettelagt for de minste barna, mens skatepark/ballbinge kan avsettes til de eldre barna, samtidig som man har arealer hvor eldre kan trekke seg tilbake. Ved \u00e5 tillegge rommene kvaliteter som er knyttet til l\u00e6ring og utfoldelse, mener vi prosjektet stimulerer, inspirerer og beriker n\u00e6rmilj\u00f8et. 03 Samspill mellom by og natur Prosjektet ligger tett p\u00e5 Solheimsvatnet, og vil i sv\u00e6rt stor grad s\u00f8rge for at vann, terreng (naturkvaliteter) og bygg snakker sammen. Ved \u00e5 trekke de gr\u00f8nne omr\u00e5dene opp og p\u00e5 bygget, samtidig som man s\u00f8rger for at vann fra takflater via overvannsl\u00f8sninger filtreres til Solheimsvatnet, skaper man et samspill f\u00e5 prosjekter kan vise til. Flerbruksbyggets materialvalg, form og \u00e5penhet, s\u00f8rger for et prosjekt som virker tilgjengeliggj\u00f8r omr\u00e5det. Prosjektet har lagt vekt p\u00e5 \u00e5 sikre forbindelseslinjer og siktlinjer fra Bybanen til Solheimsvatnet, b\u00e5de ved siden av \u2013 inn i bygget \u2013 og over bygget p\u00e5 ulike niv\u00e5. 04 Bymilj\u00f8er med egenart Flerbruksbygget vil v\u00e6re hjerte i en ny bydel i Bergen. Det \u00e5 ha et tydelig, men ikke ruvende, bygg som et sentralt punkt i Mindemyren er sv\u00e6rt viktig for \u00e5 lykkes med den sosiale b\u00e6rekraften i omr\u00e5det. Prosjektet legger til rette for \u00e5 v\u00e6re et \u00e5pent, inkluderende og tilgjengelig flerbruksbygg som hele n\u00e6rmilj\u00f8et og nabolaget vil kunne f\u00e5 et forhold til. Ved \u00e5 legge vekt p\u00e5 sosiale rom som skal sambrukes og s\u00f8rge for trygge forbindelser ved at det er aktivitet i flerbruksbygget store deler av d\u00f8gnet, vil bygget og byrommene som tilh\u00f8rer bli nye identitetsskapende elementer p\u00e5 Mindemyren. Det \u00e5 ha et felles bygg som mange i n\u00e6rmilj\u00f8et og byen for \u00f8vrig vil f\u00e5 et forhold til, er ogs\u00e5 med p\u00e5 \u00e5 fortelle den nye fortellingen om Mindemyren \u2013 som et sosialt hjerte i Bergen by. 05 Vitalt byliv p\u00e5 bakkeplan Arkitekturen og landskapsarkitekturen i prosjektet legger opp til aktiv bruk av flere flater. Ved \u00e5 aktivere takflatene, skape forbindelseslinjer igjennom og over bygget, samtidig som man kan skape aktive og \u00e5pne fasader \u2013 som delvis ogs\u00e5 kan \u00e5pnes for \u00e5 skape et rom b\u00e5de inne og ute (scene) \u2013 er sv\u00e6rt viktig for \u00e5 lykkes med \u00e5 stimulere til bruken. Ved at man gir ulike omr\u00e5der ulike kvaliteter og funksjoner s\u00f8rger for man for aktiv bruk av de ulike rommene. Ved \u00e5 ha fokus p\u00e5 gr\u00f8ntomr\u00e5der, beplantning og visuelle kvaliteter som lys \u2013 vil man i stor grad ogs\u00e5 \u00f8ke opplevelseskvaliteten for fotgjengeren. Prosjektet er ikke bare noe man reiser igjennom, men noe man reiser til. 24 06 Sosialt b\u00e6rekraftig nabolag Selve grunntanken bak flerbruksbygget er \u00e5 stimulere til sambruk for ulike deltagere i samfunnet. Det \u00e5 legge til rette for arkitektur og landskapsarkitektur som gir mulighet for alle \u00e5 delta er viktig. Universell utforming er essensielt i et slikt prosjekt, slik at flest mulig kan oppleve mest mulig av prosjektet. Sambruken av arealene vil ogs\u00e5 v\u00e6re viktig, da b\u00e5de offentlige funksjoner som skole og omsorgsboliger, er tett integrert med parkomr\u00e5dene og Solheimsvatnet. 07 Lav energi- og ressursbruk Planomr\u00e5det ligger innenfor konsesjonsomr\u00e5de for fjernvarme og skal kobles p\u00e5 fjernvarmenettet. Det legges ogs\u00e5 opp til \u00e5 benytte deler av takflatene til solceller og det vil bli vurdert andre l\u00f8sninger, som for eksempel bergvarme. Det er intensjoner om at bygget skal oppf\u00f8res i massivtre, ev. andre milj\u00f8vennlige materialer. Det vil ogs\u00e5 vurderes hvorvidt deler av eksisterende bygningsmasse kan gjenbrukes i dette eller i andre prosjekter i kommunen. 08 Endringsdyktig by Det planlagte bygget er et flerbruksbygg med gode og fleksible l\u00f8sninger som skal v\u00e6re tilgjengelig for ulike aktiviteter i en ny bydel i Bergen. 25 07 Virkninger Overordnede planer Planforslaget er i tr\u00e5d med overordnede planer. Kulturminner og kulturmilj\u00f8 I utarbeidelsen av prosjektet, har man vurdert den eksisterende Postterminalen, og om det var muligheter for \u00e5 gjenbruke dette. Postterminalen er i seg selv et bygg som representerer en utviklingsperiode og en tid i arkitekturen som kan ha kvaliteter som gj\u00f8r at det tillegges kulturverdier. Det m\u00e5 presiseres at det hverken er et kulturminne eller et kulturmilj\u00f8, men det er et bygg som i stor grad har v\u00e6rt identitetsskapende/assosiert med Mindemyren. Det er vurdert om bygget kan gjenbrukes, men man har landet p\u00e5 at det ikke vil v\u00e6re mulig \u00e5 gitt rammebetingelser, romprogram og \u00f8nsket utvikling for hele omr\u00e5det. Det er utarbeidet kulturminnedokumentasjon som del av reguleringsplanen. Bl\u00e5gr\u00f8nne verdier og infrastruktur Det legges til rette for \u00e5 \u00f8ke bruken og opplevelsen av de bl\u00e5gr\u00f8nne verdiene i omr\u00e5det. Ved \u00e5 tilgjengeliggj\u00f8re, og legge til rette for stiforbindelse rundt Solheimsvatnet, samt mulighet for elementer som brygge, vannspeil, \u00e5pen overvannsh\u00e5ndtering og infrastruktur som er \u00e5pen \u2013 vil man \u00f8ke kvaliteten p\u00e5 de bl\u00e5gr\u00f8nne verdiene i omr\u00e5det. Det vil i bestemmelser og utforming legges vekt p\u00e5 \u00e5 bevare og styrke kvaliteter knyttet til bl\u00e5gr\u00f8nne verdier, som fugl og fisk, \u00f8kt biologisk mangfold og samspill mellom arkitektur og landskapsarkitektur. Ved \u00e5 integrere bl\u00e5gr\u00f8nne verdier i skolens og omsorgsboligenes utearealer, vil man kunne stimulere og oppmuntre til l\u00e6ring, sansing og utforskningsgleden og nysgjerrigheten som oppst\u00e5r i m\u00f8te mellom mennesker og dyr. Barn og unges interesser Lek og uteopphold i tilknytning til skole og barnehage, fellesomr\u00e5der og trafikksikkerhet er godt ivaretatt i planforslaget. Barn og unge sikres utearealer som m\u00f8ter kvalitetskravene fremsatt av Bergen kommune, og i tillegg er Solheimsvatnet en kvalitet som gir en ekstra dimensjon til lek og nysgjerrighet. Det legges vekt p\u00e5 at barn og unge kan ferdes trygt i planomr\u00e5det, med stier og forbindelser som ikke er i n\u00e6rheten av kj\u00f8ret\u00f8y. Mindemyren er et sentralt omr\u00e5de i Bergen by, og bybanetraseen g\u00e5r rett utenfor bygget. I planforslaget f\u00f8lger man opp vegnormaler for \u00e5 ivareta trafikksikkerhet knyttet opp mot bybanen. Universell utforming Det er i planen fokus p\u00e5 \u00e5 sikre universell utforming slik at flest mulig kan ta i bruk omr\u00e5det. Det sikres i plandokumenter at det etableres universelt utformete stiforbindelser, og i flerbruksbygget er det flere krav knyttet til publikumsarealene og utforming. Overganger mellom inne- og utearealer skal ogs\u00e5 sikres universelt utformet. Trinnfri adkomst fra Kanalveien inn i bygget. Det er kun trapper/snarveier til taket fra nord, vest og s\u00f8r, mens det er en universelt utformet rampe mot \u00f8st. Grunntanken er at elever som ankommer skolen i rullestol droppes av i lommen foran bygget, der det er lagt opp til korttidsparkering, og at de g\u00e5r inn i bygget fra Kanalveien og benytter heis opp i etasjene. I friminuttene er det trinnfri adkomst fra 2. etasje ut p\u00e5 skoleg\u00e5rdens hevede niv\u00e5, og en UU-vei/rampe som forbinder skoleg\u00e5rdens 2 niv\u00e5er og kobler seg p\u00e5 den UU-tilpassete turstien langs vannet som ogs\u00e5 vil v\u00e6re veldig attraktiv for Omsorg+ sine eldre brukere. Det er ogs\u00e5 mulig \u00e5 komme rett fra dagaktivitetssenterets 2. etasje, ut p\u00e5 taket og bevege seg ned p\u00e5 bakkeplan/til vannet. 26 Risiko og s\u00e5rbarhet - konsekvenser I forbindelse med planprosessen er det utarbeidet en ROS-analyse. Aktuelle tema for flerbruksbyggets tomt er geotekniske forhold, overvann, lek og fritid, brann og trafikksikkerhet. Juridiske og \u00f8konomiske konsekvenser for kommunen Det er laget en utbyggingsavtale. Konsekvenser for n\u00e6ringsinteresser og naboer Konsekvensene for n\u00e6ringsinteresser er liten, da det etableres flerbrukshall med kommunale funksjoner. Det er muligheter for kiosk/kaf\u00e9drift som kan v\u00e6re \u00e5pent og tilgjengelig. For naboer vil virkningene v\u00e6re at de f\u00e5r et st\u00f8rre lokalt tilbud i n\u00e6romr\u00e5det. Det vil v\u00e6re \u00e5pne, gr\u00f8nne arealer for allmenheten og et flerbruksbygg som vil \u00f8ke bruken av omr\u00e5det. Det planlegges for held\u00f8gnsaktivitet \u2013 i den form at det b\u00e5de er skole (dagtid), idrettshall (dag- og ettermiddag) og omsorgsboliger (held\u00f8gn) i prosjektet. I tillegg er det tenkt et aktivitetssenter og kaf\u00e9drift \u2013 som vil v\u00e6re et positivt innslag i n\u00e6romr\u00e5det og p\u00e5 Mindemyren. Aktivitet for alle aldre og varierte tider p\u00e5 d\u00f8gnet, er ogs\u00e5 med \u00e5 skape et tryggere nabolag. Andre virkninger er selvsagt ny bebyggelse, men dette er et st\u00f8rre omr\u00e5de i utvikling \u2013 s\u00e5 virkningene s\u00e5ledes vil ikke v\u00e6re av en slik karakter man finner i etablerte nabolag og et st\u00f8rre flerbruksbygg etableres. Her oppleves nok flerbruksbygget mer som en styrke \u2013 og et hjerte \u2013 i n\u00e6rmilj\u00f8et. Parkering I all hovedsak skal parkering foreg\u00e5 utenfor planens grenser, i tilknytning til S14. S14 (Plan-ID: 4601_66350000) er et av de andre delomr\u00e5dene i omr\u00e5deplanen, som sammen med S16 og 23 andre delomr\u00e5der, utgj\u00f8r omr\u00e5deplanen for Mindemyren. Det skal etableres HC-plasser innenfor planens avgrensning. Det vil bli avsatt arealer til elektriske scootere innend\u00f8rs. 27 "
}