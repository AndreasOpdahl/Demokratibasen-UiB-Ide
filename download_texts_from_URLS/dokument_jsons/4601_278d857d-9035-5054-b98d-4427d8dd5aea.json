{
  "dokument_id": "278d857d-9035-5054-b98d-4427d8dd5aea",
  "doc_type": "case_attachment",
  "kommune": 4601,
  "tittel": "utkast-til-forskrift-om-sivil-statsluftfart-med-ubemannet-luftfartoy-for-horing_v2",
  "url": "https://bergen.kommune.no/politikere-utvalg/api/fil/bk360/11699019/utkast-til-forskrift-om-sivil-statsluftfart-med-ubemannet-luftfartoy-for-horing-v2",
  "tekst": "Forskrift om sivil statsluftfart med ubemannet luftfart\u00f8y m.v. Hjemmel: Fastsatt av Samferdselsdepartementet ...................med hjemmel i lov 11. juni 1993 nr. 101 om luftfart (luftfartsloven) \u00a7 4-1, \u00a7 5-1, \u00a7 5-3, \u00a7 9-1, \u00a7 11-2, \u00a7 13a-5, \u00a7 15-1, \u00a7 15-3, \u00a7 15-4 og \u00a7 18-1. Kapittel I. Innledende bestemmelser \u00a7 1. Form\u00e5l Form\u00e5let med forskriften er \u00e5 fastsette drifts- og sikkerhetsregler for luftfart med ubemannet luftfart\u00f8y som faller utenfor virkeomr\u00e5det til de felleseuropeiske reglene slik dette er angitt i forordning (EU) 2018/1139 artikkel 2 nr. 3 bokstav a. For enkelthets skyld omtaler forskriften slik virksomhet som sivil statsluftfart. Forskriften fastsetter f\u00f8rst alminnelige bestemmelser for sivil statsluftfart med ubemannet luftfart\u00f8y. Dernest er bestemmelsene inndelt i to kapitler. Ett kapittel for deklarert kategori og ett kapittel for spesifikk kategori slik disse er angitt. \u00a7 2. Virkeomr\u00e5de Forskriften gjelder for norsk sivil statsluftfart til offentligrettslig form\u00e5l med ubemannet luftfart\u00f8y. Som sivil statsluftfart regnes luftfartsvirksomhet for ut\u00f8velse av toll-, politi- og s\u00f8k og redningsvirksomhet, samt brannbekjemping, grensekontroll, kystvaktvirksomhet, og lignende aktiviteter eller tjenester som er underlagt statlig kontroll og ansvar og som utf\u00f8res i offentlig interesse av eller p\u00e5 vegne av et organ med offentlig myndighet. Forskriften gjelder ikke Forsvarets midlertidige bruk av sivilt registrerte luftfart\u00f8y til milit\u00e6r luftfart, jf. luftfartsloven \u00a7 17-10. Forskriften regulerer heller ikke norske myndigheters bruk av utenlandske operat\u00f8rer for \u00e5 fly sivil statsluftfart. \u00a7 3. Definisjoner I denne forskriften menes med: a) VLOS (Visual Line Of Sight): flyging med luftfart\u00f8y som kan gjennomf\u00f8res slik at luftfart\u00f8yet hele tiden kan observeres uten hjelpemidler som kikkert, kamera, eller andre hjelpemidler, unntatt vanlige briller. b) BLOS (Beyond visual Line Of Sight): flyging med luftfart\u00f8y som ikke utf\u00f8res VLOS. c) MTOM: Godkjent maksimal avgangsmasse. d) Operat\u00f8r: Foretak som driver luftfart etter denne forskriften. e) Ubemannet luftfart\u00f8y: Luftfart\u00f8y som ikke har f\u00f8rer om bord. \u00a7 4. Luftfartsmyndighet Luftfartstilsynet er ansvarlig myndighet og skal f\u00f8re tilsyn etter denne forskriften. \u00a7 5. Delegering av myndighet Luftfartstilsynet gis myndighet til \u00e5 vedta senere endringer av forskriften med unntak av \u00a7 4 og 5. Kapittel II. Alminnelige bestemmelser \u00a7 6. Grunnleggende krav til operat\u00f8ren Sivil statsluftfart kan kun utf\u00f8res av foretak registrert i Norge, og som har avtale om virksomhet som faller inn under forskriftens virkeomr\u00e5de. \u00a7 7. Registrering Operat\u00f8ren skal v\u00e6re registrert i Luftfartstilsynets operat\u00f8rregister. Det ubemannende luftfart\u00f8yet skal merkes med operat\u00f8rnummeret fra operat\u00f8rregisteret. \u00a7 8. Aldersgrense for flygere Minstealder for f\u00f8rer av ubemannet luftfart\u00f8y er 18 \u00e5r. \u00a7 9. Forsikring Operat\u00f8ren er ansvarlig for at det foreligger forsikring som dekker erstatningsplikt overfor tredjeperson, jf. luftfartsloven \u00a7 11-2. Kravet til forsikring gjelder ikke for statlige virksomheter hvor bruk av ubemannet luftfart\u00f8y er dekket av statens selvassuranse. \u00a7 10. Operasjonell kontroll mv. Operat\u00f8r skal ha et system for \u00e5 sikre operasjonell kontroll med enhver flyging. Med operasjonell kontroll menes ansvaret og myndigheten for \u00e5 iverksette, gjennomf\u00f8re og avslutte enhver flyging. Dersom flygingen utf\u00f8res av flyger som ikke er ansatt hos operat\u00f8ren skal dette skje etter en skriftlig avtale mellom operat\u00f8ren og flygeren som regulerer forpliktelsene mellom disse. Flygeren skal v\u00e6re godkjent i operat\u00f8rens operasjonsmanual. Flygeren skal gjennomf\u00f8re all aktuell oppl\u00e6ring og trening hos operat\u00f8ren. \u00a7 11. Omr\u00e5der hvor det ikke er tillatt \u00e5 fly Uten tillatelse fra lokal lufttrafikktjenesteenhet er det ikke tillatt \u00e5 fly ubemannet luftfart\u00f8y n\u00e6rmere enn 5 km fra en lufthavn. \u00a7 12. Flyging i innsatsomr\u00e5der Flyging med ubemannet luftfart\u00f8y i innsatsomr\u00e5der krever tillatelse fra aktuell innsatsleder. \u00a7 13. Flyging i restriksjonsomr\u00e5der mv. Flyging i restriksjonsomr\u00e5der og andre omr\u00e5der med forbud mot flyging fastsatt av Luftfartstilsynet, kan likevel skje n\u00e5r det er n\u00f8dvendig for \u00e5 gjennomf\u00f8re aktuelle oppdrag og flygingen er koordinert med annen ber\u00f8rt aktivitet i omr\u00e5det. \u00a7 14. Elektronisk synlighet Ubemannet luftfart\u00f8y skal ha elektronisk synlighet i samme grad som etter vedlegg (annex) del A i forordning EU) 2019/947 som gjennomf\u00f8rt i forskrift 25. november 2020 nr. 2460 om luftfart med ubemannet luftfart\u00f8y i \u00e5pen- og spesifikk kategori. Luftfartstilsynet kan godkjenne unntak fra kravet i f\u00f8rste ledd dersom det er til hinder for effektiv gjennomf\u00f8ring av operasjonen og kravene til sikkerhet etter en konkret vurdering anses ivaretatt. S\u00f8knad om slik godkjenning m\u00e5 inneholde en risikovurdering og forslag til kompenserende tiltak. Kapittel III. Bestemmelser for deklarert kategori \u00a7 15. Virkeomr\u00e5det for bestemmelsene om deklarert kategori Bestemmelsene om deklarert kategori gjelder operasjon med ubemannet luftfart\u00f8y med MTOM p\u00e5 mindre enn 25 kg inkludert nyttelast og Luftfartstilsynet anser at risikoen forbundet med operasjonen kan ivaretas uten operasjonstillatelse. \u00a7 16. Deklarering Operat\u00f8ren skal sende melding til Luftfartstilsynet om oppstart f\u00f8r flygevirksomheten p\u00e5begynnes. For meldingen skal skjemaet i vedlegg 1 til forskriften brukes. \u00a7 17. Driftsbestemmelser Med mindre noe annet f\u00f8lger av bestemmelsene i forskriften, gjelder reglene i forordning (EU) 2019/947 vedlegg (annex) del A som gjennomf\u00f8rt i forskrift 25. november 2020 nr. 2460 om luftfart med ubemannet luftfart\u00f8y i \u00e5pen- og spesifikk kategori tilsvarende s\u00e5 langt de passer. \u00a7 18. Forbud mot svermoperasjoner Under flyging skal en enkelt flyger ikke ha kontroll over mer enn ett ubemannet luftfart\u00f8y. \u00a7 19. Krav til oppl\u00e6ring For flyging i deklarert kategori skal flyger ha gjennomf\u00f8rt oppl\u00e6ring fastsatt i bestemmelsen UAS.OPEN.030 (2) i forordning (EU) 2019/947 vedlegg (annex) del A som gjennomf\u00f8rt i forskrift 25. november 2020 nr. 2460 om luftfart med ubemannet luftfart\u00f8y i \u00e5pen- og spesifikk kategori, og inneha slikt kompetansesertifikat. \u00a7 20. Flygeh\u00f8yder Dersom h\u00f8ydebegrensningen som f\u00f8lger av \u00a7 17 er til hinder for effektiv utf\u00f8relse av operasjonen kan den overskrides n\u00e5r: a) det benyttes luftromsobservat\u00f8r i tillegg til flygeren, og b) flygeren har gjort seg kjent med luftrommet det skal opereres i, og c) operasjonen s\u00e5 langt som mulig er koordinert med andre brukere av luftrommet i omr\u00e5det, og d) tillatelse er mottatt fra Lufttrafikktjenesten dersom flygingen skal skje i kontrollert luftrom. Flyging over h\u00f8ydebegrensningen skal skje med kortest mulig varighet. Dersom operat\u00f8ren har flere ubemannede luftfart\u00f8y til r\u00e5dighet, skal det letteste av de egnede fart\u00f8yene benyttes. F\u00f8r flyging over h\u00f8ydebegrensingen skal operat\u00f8ren vurdere om annen flytrafikk b\u00f8r varsles ved bruk av NOTAM eller annen godkjent meldingstjeneste. \u00a7 21. Minsteavstander Minsteavstandene som f\u00f8lger av \u00a7 17 kan fravikes dersom flyvingen gjennomf\u00f8res i et omr\u00e5de som operat\u00f8ren til enhver tid har oversikt over og hvor operat\u00f8ren kan begrense risikoen for personer som ikke tar del i operasjonen. \u00a7 22. Operasjonelle prosedyrer Operat\u00f8ren er ansvarlig for at alle operasjoner utf\u00f8res etter skriftlige prosedyrer som er tilpasset risikoen ved operasjoner. Prosedyrene skal minst omfatte: a) Rutine for aksept av oppdrag. b) Innhenting av informasjon som ansees som n\u00f8dvendig for at flyvingen kan gjennomf\u00f8res trygt, herunder luftromsinformasjon, aktuell lufttrafikktjenesteenhet og informasjon om andre brukere av luftrommet. c) Krav for utsjekk av flyger til operasjonen. d) Sjekklister som dekker normale beredskapsprosedyrer og n\u00f8dprosedyrer. e) Beskrivelse av hvordan operat\u00f8ren s\u00f8rger for koordinering med andre ber\u00f8rte akt\u00f8rer i luften, eller p\u00e5 bakken. f) Rutine for loggf\u00f8ring av flyvetid for piloter og fart\u00f8yets tekniske flyvetid. Dersom operat\u00f8ren planlegger \u00e5 utf\u00f8re s\u00f8k- og redningsoperasjoner skal det etableres egne prosedyrer og sjekklister for dette. \u00a7 23. S\u00f8k- og redningsoperasjoner Deltakelse i s\u00f8k- og redningsoperasjoner kan kun gj\u00f8res av operat\u00f8rer som har avtale om dette med Hovedredningssentralen. \u00a7 24. Krav om VLOS Med unntak av flyging etter \u00a7 25, skal flyging i deklarert kategori kun skje VLOS. \u00a7 25. BVLOS under 250g Ubemannet luftfart\u00f8y som har en MTOM p\u00e5 mindre enn 250 gram inkludert nyttelast kan flys utenfor synsrekkevidde, men ikke h\u00f8yere enn 50 meter over bakken eller vannet. Det ubemannede luftfart\u00f8yet skal v\u00e6re utrustet med et gr\u00f8nt blinkende lys ved BVLOS flyvinger. Ved ettermontering av slikt lys tillates en \u00f8kning i MTOM med 10% selv om totalvekten da overstiger 250 gram. \u00a7 26. Bruk av forankret ubemannet luftfart\u00f8y Ved bruk av forankret ubemannet luftfart\u00f8y skal forankringen ikke v\u00e6re lengre enn 50 meter. Dersom det brukes observat\u00f8r som f\u00f8lger med p\u00e5 at fart\u00f8yet ikke utgj\u00f8r noen s\u00e6rskilt sikkerhetsrisiko, kan forankringen ha lengde p\u00e5 inntil 100 meter. Forankringen skal ha en mekanisk styrke p\u00e5 som ikke er mindre enn 10 ganger luftfart\u00f8yets vekt ved maksimal masse. For ubemannede luftfart\u00f8y som er lettere enn luft skal forankringen isteden ha en mekanisk styrke som ikke er mindre enn 4 ganger den kombinerte kraften av det statiske l\u00f8ftet til fart\u00f8yet og den aerodynamiske kraften av den maksimalt tillatte vindhastigheten. Ved bruk av forankrede ubemannede luftfart\u00f8y med MTOM fra 4 kg opp til 25 kg skal det brukes observat\u00f8r som skal f\u00f8lge med p\u00e5 at luftfart\u00f8yet ikke utgj\u00f8r noen s\u00e6rskilt sikkerhetsrisiko. Kravet om oppl\u00e6ring som f\u00f8lger av \u00a719 gjelder ikke for personell som benyttes av operat\u00f8rer som kun bruker forankret ubemannet luftfart\u00f8y. Bruk av forankret ubemannet luftfart\u00f8y innenfor kontrollert luftrom krever tillatelse fra Lufttrafikktjenesten. Dersom operasjonen skal foreg\u00e5 lengre enn 24 timer skal operat\u00f8ren vurdere om annen flytrafikk b\u00f8r varsles ved bruk av NOTAM eller annen godkjent meldingstjeneste. Slikt varsel skal inneholde informasjon om at det benyttes forankret ubemannet luftfart\u00f8y og hvorvidt dette er stasjonert. \u00a7 27. Nattflyging Ved nattflyving skal det ubemannede luftfart\u00f8yet v\u00e6re utrustet med et gr\u00f8nt blinkende lys. \u00a7 28. Forbud mot samtidighet med bemannede luftfartsoperasjoner Flyging med ubemannet luftfart\u00f8y i innsatsomr\u00e5der hvor det samtidig p\u00e5g\u00e5r flyging med bemannet luftfart\u00f8y er ikke tillatt etter reglene for deklarert kategori. Kapittel IV. Bestemmelser for spesifikk kategori \u00a7 29. Krav om operasjonstillatelse Operasjoner med ubemannet luftfart\u00f8y som ikke kan skje etter reglene for deklarert kategori, skal kun skje etter operasjonstillatelse fra Luftfartstilsynet. Operasjonstillatelsen fastsetter de s\u00e6rskilte vilk\u00e5rene for operasjonen. \u00a7 30. Driftsbestemmelser Med mindre noe annet f\u00f8lger av forskriften, gjelder reglene i forordning (EU) 2019/947 vedlegg (annex) del B som gjennomf\u00f8rt i forskrift 25. november 2020 nr. 2460 om luftfart med ubemannet luftfart\u00f8y i \u00e5pen- og spesifikk kategori tilsvarende s\u00e5 langt de passer. Bestemmelsene UAS.SPEC.020 og UAS.SPEC.085 skal likevel ikke gjelde. Luftfartstilsynet kan godkjenne unntak fra kravet i f\u00f8rste ledd dersom det er til hinder for effektiv gjennomf\u00f8ring av operasjonen og kravene til sikkerhet etter en konkret vurdering anses ivaretatt. S\u00f8knad om slik godkjenning m\u00e5 inneholde en risikovurdering og forslag til kompenserende tiltak. Kapittel VI. Avsluttende bestemmelser \u00a7 31. Dispensasjon Luftfartstilsynet kan n\u00e5r det anses s\u00e6rlig samfunnsnyttig dispensere fra bestemmelsene i forskriften. Dispensasjon kan bare innvilges hvis kravene til sikkerhet etter en konkret vurdering anses ivaretatt. S\u00f8knader om dispensasjon m\u00e5 inneholde en risikovurdering og forslag til kompenserende tiltak. Det kan settes vilk\u00e5r for dispensasjonen. \u00a7 32. Overtredelsesgebyr Overtredelsesgebyr etter luftfartsloven \u00a7 13a-5 kan ilegges for brudd p\u00e5 reglene i \u00a7 7 til og med \u00a7 30. \u00a7 33. P\u00e5legg om driftsstans og tilbakekall av tillatelse Ved brudd p\u00e5 bestemmelser etter denne forskriften kan Luftfartstilsynet p\u00e5legge den som flyr ubemannet luftfart\u00f8y \u00e5 stanse eller begrense sine flyginger, og begrense, midlertidig oppheve eller tilbakekalle tillatelse gitt etter forskriften. \u00a7 34. Endring i annen forskrift I forskrift 30. november 2015 nr. 1404 om luftfart\u00f8y som ikke har f\u00f8rer om bord mv. gj\u00f8res f\u00f8lgende endringer: \u00a7 69 og \u00a7 70 oppheves. \u00a7 35. Ikrafttredelse Forskriften trer i kraft 6 m\u00e5neder etter vedtakelsen. Vedlegg 1. Skjema for deklarert kategori Skjema for operat\u00f8rdeklarering etter forskrift ... om sivil statsluftfart med luftfart\u00f8y uten f\u00f8rer ombord. Operat\u00f8r navn: Foretaksnummer: Adresse: Operat\u00f8rnummer: Kontaktperson: Type operasjon Droner som Fabrikant Modell Serienr. benyttes: Erkl\u00e6ring: Jeg erkl\u00e6rer med dette at operasjonen oppfyller kravene som gjelder for operasjoner i deklarert kategori etter forskrift.... om sivil statsluftfart med luftfart\u00f8y uten f\u00f8rer om bord. Dato: Underskrift: Vedlegg: - Operasjonelle prosedyrer "
}