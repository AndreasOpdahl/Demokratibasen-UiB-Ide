{
  "dokument_id": "f237d242-27a5-574d-bc41-a80ab09706ae",
  "doc_type": "case_presentation",
  "kommune": 5501,
  "tittel": "Arctic Race of Norway \u2013 Troms\u00f8 2025",
  "url": "https://innsyn.tromso.kommune.no/application/getMoteDokument?dokid=2001871120",
  "tekst": "Arkivsaksnr. 24/18139-1 Saksbehandler Cathrine Henaug Saksgang M\u00f8tedato Formannskapet 08.04.2025 Kommunestyret 23.04.2025 Arctic Race of Norway \u2013 Troms\u00f8 2025 Kommunedirekt\u00f8rens innstilling til vedtak: 1. Troms\u00f8 kommune \u00f8nsker Arctic Race of Norway velkommen til \u00e5 gjennomf\u00f8re en etappe i Troms\u00f8 i august 2025. 2. Normal tilrettelegging for arrangementet gjennomf\u00f8res av kommunen p\u00e5 vanlig m\u00e5te. Teknisk planlegging m\u00e5 skje i tett samarbeid med en rekke parter, og Troms\u00f8 kommune kan p\u00e5ta seg en koordinerings- og tilretteleggingsrolle. Planlegging og prosjektledelse av dette skjer innenfor ordin\u00e6re driftsrammer. 3. Troms\u00f8 kommune jobber sammen med \u00f8vrige vertskommuner med \u00e5 s\u00f8ke ekstern finansiering til kostnader til frivillig innsats. Dersom dette kommer p\u00e5 plass kan Troms\u00f8 kommune p\u00e5ta seg \u00e5 organisere dette i tr\u00e5d med behovene som ligger i avtaleforslaget. 4. \u00d8vrige kostnader som fremkommer av dette saksframlegg og som en konsekvens av avtalen m\u00e5 dekkes av Arctic Race of Norway. 5. Kommunedirekt\u00f8ren gis fullmakt til \u00e5 fremforhandle ny avtale i tr\u00e5d med dette vedtaket. Stig Tore Johnsen Mette Moh\u00e5g Kommunedirekt\u00f8r Direkt\u00f8r Bymilj\u00f8 1 Hva saken gjelder Arctic Race of Norway har lansert sykkelrittets siste etappe den 10. august 2025 p\u00e5 Troms\u00f8ya. Samtidig inviteres kommunen til \u00e5 v\u00e6re vertskommune for Arctic Race. Dette medf\u00f8rer at kommunen tar p\u00e5 seg en rolle som samarbeidspartner med ansvar for \u00e5 levere en rekke tjenester og tillatelser til rittet kostnadsfritt for arrang\u00f8ren. Denne saken belyser de ulike hensynene som m\u00e5 tas ved et slikt arrangement, prim\u00e6rt ansvaret og kostnadene kommunen forplikter seg til, og mulighetene som et slikt arrangement kan skape. Forel\u00f8pig kostnadsestimat for kommunen er ansl\u00e5tt til 2 931 000 kr. Saksutredning Innledning Arctic Race of Norway (ARN) \u00f8nsker \u00e5 gjennomf\u00f8re sykkelrittets siste etappe, s\u00f8ndag 10. august 2025, i Troms\u00f8. ARN er et kommersielt og internasjonalt proff-ritt, deleid mellom norske Arctic Sports AS og franske Amaury Sport Organisation. ARN har sterk regional forankring og en ambisi\u00f8s milj\u00f8profil, og if\u00f8lge deres egen publikumsunders\u00f8kelse fra 2022, bidrar rittet til \u00f8kt bo- og bes\u00f8ks-lyst til regionen. Arrangementet passer som s\u00e5dan godt inn i kommunens arrangementsstrategi for 2017 til 2025. \u00c5 v\u00e6re vertskommune for ARN inneb\u00e6rer at kommunen tar p\u00e5 seg en del av rollen som med- arrang\u00f8r med de kostnader og ansvar det medf\u00f8lger. Arrangementet vil kreve betydelige ressurser fra kommunen, b\u00e5de \u00f8konomiske og personalmessige. Den fremlagte vertskommune- avtalen (vedlegg 1) er omfattende i sine krav til kommunen og har i sv\u00e6rt begrenset grad v\u00e6rt mulig \u00e5 forhandle. Avtalen forplikter ogs\u00e5 kommunen til per dags dato ukjente leveranser basert p\u00e5 final technical report som utarbeides til v\u00e5ren (se avtale s. 2). \u00c5 v\u00e6re vertskommune betyr ogs\u00e5 at kommunen forplikter seg til \u00e5 v\u00e6re med \u00e5 skape en folkefest for kommunens innbyggere, i tillegg til \u00e5 tilrettelegge for det profesjonelle sykkelrittet. Folkefesten og gode ringvirkninger er helt sentralt for at arrangementet skal bli en suksess for en vertskommune, og utgj\u00f8r et viktig premiss for hvordan kommunen skal ivareta rollen sin. Troms\u00f8 har et rikt kulturliv med en allsidig og lokalt forankret arrang\u00f8rbransje som benytter kommunale uterom gjennom hele \u00e5ret. For arrang\u00f8rer har kommunen flere roller, blant annet som grunneier, utsteder av skjenkebevillinger og vegmyndighet. Det h\u00f8rer sjeldenheten til at kommunen er vertskommune med de \u00f8konomiske og personalmessige forpliktelser som ARN krever. Muligheter for kommunen Troms\u00f8 kommune sin arrangementsstrategi fra 2017 sl\u00e5r fast at Troms\u00f8s arrangementer skal bidra til \u00e5 utvikle byen som Arktisk hovedstad, og gj\u00f8re Troms\u00f8 til et attraktivt sted for innbyggere og bes\u00f8kende. Dersom Troms\u00f8 tar fullt eierskap til rollen som vertskommune for dette arrangementet, kan kommunen v\u00e6re med p\u00e5 \u00e5 skape flere positive ringvirkninger. Arrang\u00f8ren viser for eksempel til direkte n\u00e6ringsutvikling basert p\u00e5 m\u00f8ter mellom ARNs offisielle sponsorer, vertskommunene og lokalt n\u00e6ringsliv der etappene har funnet sted. 2 Folkefesten er en sentral del av arrangementet, og ansees som viktig for at rittet skal oppleves som noe mer enn kommunal finansiering av et privat idrettsarrangement. Sparebank1 Nord- Norge leverer et gratis ritt for barn, og kommunen kan i selv planlegge eller stimulere til aktiviteter langs l\u00f8ypa og ute i bydelene b\u00e5de p\u00e5 arrangementsdagen og i forkant av rittet. Alt fra gratis aktiviteter for barn og unge p\u00e5 selve ritt-dagen, til egne kampanjer og aktiviteter i oppkj\u00f8ring til sykkelrittet. Eksempelvis knyttet til barnehager, skoler og arbeidsplasser, med fokus p\u00e5 b\u00e6rekraft og milj\u00f8, folkehelse, idrett og de mange positive effektene fra sykling som fysisk aktivitet og gr\u00f8nt transportmiddel. Bufetat er samfunnspartner for ARN, og har flere aktiviteter i forbindelse med rittet. Troms\u00f8 kan eksempelvis benytte arrangementet som en rekrutteringsarena for \u00e5 skaffe flere fosterhjemsfamilier. Synlighet og representasjon ARN er et sykkelritt som er tilgjengelig p\u00e5 TV- og str\u00f8mmekanaler i store deler av verden. Kommunen f\u00e5r anledning til \u00e5 vise frem b\u00e5de byen og naturen gjennom TV-bilder, radiosendinger og annen markedsf\u00f8ring som kan profilere byen og trekke bes\u00f8kende under rittet og i etterkant. Troms\u00f8 kan ogs\u00e5 velge \u00e5 trekke frem forskning, ungdom, karrieremuligheter eller andre ting som kommunen \u00f8nsker \u00e5 vektlegge mer enn turistattraksjoner. Dette forutsetter at kommunen ogs\u00e5 setter av ressurser hos seksjon for kommunikasjon som kan forme innholdet til blant annet media book, som ARN setter sammen til bruk for TV-produksjon underveis. Vertskommune-avtalen gir rett til sponsorplass for kommunen eller det lokale turistkontoret ved start/m\u00e5lomr\u00e5det. Kommunen kan ogs\u00e5 knytte tettere b\u00e5nd til andre vertskommuner og ARNs offisielle sponsorer ved deltakelse p\u00e5 studietur til Belgia og eventuelle forberedende workshops i regionen. Utgifter knyttet til deltakelse p\u00e5 seminar og studietur m\u00e5 dekkes av kommunen. For deltakelse p\u00e5 seremoni, middag og representasjon i sponsor/gjesteomr\u00e5der f\u00e5r kommunen gratis plasser i tr\u00e5d med avtalen (se avtale s.5). Avtaleforpliktelser Avtalen har hele veien blitt lagt frem som ikke mulig \u00e5 forhandle, men arrang\u00f8ren har v\u00e6rt velvillige til \u00e5 avklare flest mulig detaljer i forkant av behandling av denne saken. To uker f\u00f8r behandling av saken har ARN ogs\u00e5 g\u00e5tt med p\u00e5 enkelte justeringer i kontrakten, for \u00e5 bedre speile det som muntlig blir presentert av forventinger og behov fra ARNs side. Innledende ordlyd for kommunens forpliktelser er som f\u00f8lger: \u00abKommunen aksepterer for egen regning \u00e5: i. S\u00f8rge for tilfredsstillende prosjektledelse, herunder stille dedikert kontakt for tekniske sp\u00f8rsm\u00e5l og frivillige til vegsperringer. ii. Delta p\u00e5 de work-shops som ARN arrangerer i l\u00f8pet av \u00e5ret forut for RITTET. iii. Levere de tjenester som er n\u00f8dvendige for im\u00f8tekomme de krav som stilles til et internasjonalt sportsarrangement av h\u00f8y kvalitet iht vedlegg 3-4-5. iv. Aktivt informere KOMMUNENs innbyggere om veisperringer og omkj\u00f8ringer i forbindelse med RITTET. v. Bidra til markedsf\u00f8ring av RITTET og sidearrangementer, og p\u00e5 foresp\u00f8rsel distribuere annen digital informasjon fra ARN til KOMMUNENs innbyggere. Utdrag fra side 2 av avtalen (Vedlegg 1). 3 Avtalen slik den n\u00e5 st\u00e5r refererer til teknisk leveranse i tr\u00e5d med Final Technical Report, som ikke utarbeides f\u00f8r v\u00e5ren 2025 (se eksempel i vedlagt avtale, vedlegg 1). Avtalen betyr i praksis at kommunen forplikter seg til \u00e5 ta risikoen ved ukjente kostnader som kan oppst\u00e5, noe ogs\u00e5 kommuneadvokaten bekrefter. Eksempler p\u00e5 krav som allerede er kjente listes opp under: (se avtale for utfyllende liste): \u2022 S\u00f8rge for tilfredsstillende prosjektledelse. I tr\u00e5d med ARNs \u00e5rshjul burde denne v\u00e6rt p\u00e5 plass fra januar 2025, og for kommunens del, ferdigstille rapporter i september. ARN har forpliktet seg til \u00e5 stille med 50% av prosjektledelsen for Troms\u00f8. \u2022 Stille med en dedikert person som har ansvar for kommunens tekniske leveranse samt en egen veikontakt. \u2022 Rekruttering, oppf\u00f8lgning, arbeidsledelse og betaling for anslagsvis 150 dugnadsarbeidere til forberedelser, gjennomf\u00f8ring og opprydding etter arrangementet. De fleste av disse skal gjennom obligatorisk kursing i forkant. Egen dugnads/frivilligkoordinator m\u00e5 ogs\u00e5 rekrutteres og l\u00f8nnes. \u2022 Garantere leveranse av all infrastruktur og areal som trengs for \u00e5 gjennomf\u00f8re rittet p\u00e5 en trygg m\u00e5te for alle. Herunder, men ikke begrenset til: o Alt av tiltak og kostnader for tilstrekkelig god veistandard for sykkelrittet. Eksempler: utjevning av fartsdempere, feiing og lapping av hullete veier. Kommunen har f\u00e5tt lovnad om at ingen ny-asfaltering skal kreves p\u00e5 grunn av rittet. o Innkj\u00f8p/leie og montering av sperre- og sikringsmateriell som gjerder, skilt, bukker og evt tungsikring, samt demontering og innsamling etter arrangement. o Parkeringsfasiliteter for bilpark p\u00e5 omkring 250 biler selve ritt-dagen, dagen f\u00f8r og anslagsvis 12 dager etterp\u00e5. o L\u00e5sbare, innend\u00f8rs lokaler p\u00e5 500m2 i en uke (bil/truck m\u00e5 kunne kj\u00f8re her). o Egnet uteareal for start/m\u00e5lomr\u00e5de, inkludert parkering for nevnte bilpark. Arrang\u00f8r \u00f8nsker det privat-eide omr\u00e5det mellom Fram-senteret og Mack-kvartalet, samt parkeringsarealet til Strandveien 8 og Framsenteret. Kommunen m\u00e5 beregne \u00e5 betale for leie og potensielt tapte parkeringsinntekter. Med p\u00e5g\u00e5ende rivearbeid p\u00e5 mack-tomta er denne uavklart n\u00e5r saken f\u00f8res for behandling. o Gratis og eksklusiv parkering i sentrum for ARNs biler i to d\u00f8gn. Garanti mot feilparkerte biler, inkludert kostnad og ansvar for tauing ved behov, gjelder langs veg og arrangementsomr\u00e5de. Fri parkering for arrang\u00f8r langs veg etter behov 24 timer f\u00f8r start og under avvikling. o Bekoste og garantere tilstrekkelig str\u00f8m i start- og m\u00e5lomr\u00e5det. o Arbeidslokaler for ARNs produksjonsteam, presse og jury. Lokalene skal v\u00e6re m\u00f8blert, med internett, printer, papir, str\u00f8muttak, og for presse skal kommunen bes\u00f8rge lett servering. o Internett til teknisk sone, pressetribune og arbeidslokaler minimum per spesifikasjon inkludert support. o Leveranser knyttet til vann, avl\u00f8p, toaletter og all avfallsh\u00e5ndtering for produksjonsomr\u00e5de, gjesteomr\u00e5der og \u00f8vrig publikum. \u2022 Kommunikasjons- og markedsf\u00f8ringsstrategi og gjennomf\u00f8ring av denne, blant annet: o Bidra til \u00e5 markedsf\u00f8re rittet og alle offisielle sidearrangementer i tr\u00e5d med ARNs retningslinjer, med m\u00e5l om \u00e5 skape folkefest i kommunen. o Innholdsproduksjon til kommunens egne plattformer. o Informasjonsarbeid rettet mot innbyggere/nabovarsling \u2013 hvordan de deltar i folkefesten og hvordan de kommer seg rundt. o P\u00e5 foresp\u00f8rsel distribuere digital informasjon fra ARN til kommunens innbyggere. o Gi ARN tilgang til kostnadsfri bruk av bilder relevante for rittet. \u2022 Deltakelse p\u00e5 forberedende workshops og studietur med sponsorer til Belgia i forkant av arrangementet for egen regning. 4 For samtlige punkter som krever proff bemanning m\u00e5 kommunen ta i betraktning at arrangementet gjennomf\u00f8res p\u00e5 en s\u00f8ndag og overtidskostnad vil tilfalle ansatte og innleide tjenester med unntak av idrettslag som jobber dugnad for klubben sin. \u00d8konomi Grunnlag ARN er tidligere gjennomf\u00f8rt i Troms\u00f8 i 2014, 2017 og 2021. Det foreligger rapport med regnskap for kommunens del av arrangementet fra 2017 (vedlegg 2), men ikke fra 2021. Saken presenterer derfor et kostnadsestimat basert p\u00e5 krav fra vertskommuneavtalen og samtaler med ARN. Kostnadene begrenser seg til de konkrete leveranser som per n\u00e5 er kjent, og det gj\u00f8res oppmerksom p\u00e5 at ekstra kostnader til eventuelle sidearrangementer for n\u00e6ringslivet og folkefesten kommer i tillegg og vil v\u00e6re avhengig av ekstern finansiering. Per mars 2025 har ekstern finansiering ikke kommet p\u00e5 plass for denne delen. Med den markante prisveksten de siste \u00e5rene anses estimatet under som et sv\u00e6rt n\u00f8kternt estimat. Ingen av de kommunale tjenestene som skal leveres til rittet er tatt h\u00f8yde for i handlingsplan og eksisterende budsjett for 2025, og eksterne kostnader m\u00e5 derfor sees som merforbruk, eller medf\u00f8re friske midler til seksjoner og enheter som har ansvar for leveransene. Kostnadsestimat 2025 Estimatet er p\u00e5 foresp\u00f8rsel splittet opp i interne kostnader (prim\u00e6rt l\u00f8nns- og maskin- kostnader) og eksterne kostnader. Interne kostnader inneb\u00e6rer at ressurser m\u00e5 fritas fra andre oppgaver for \u00e5 l\u00f8se oppgaver knyttet til arrangementet. I flere tilfeller vil disse m\u00e5tte dekkes inn ved ekstern innleie, hvorp\u00e5 kostnaden vil st\u00e5 som ekstern. Intern Ekstern Total per Forklaring Omr. Beskrivelse kostnad kostnad post Prosjektleder, teknisk kontakt/veikontakt og 1 Prosjektledelse 1 077 000 27 000 1 104 000 koordinator dugnadsbemanning. Arbeidstimer, kj\u00f8p av eksterne Kommunikasjon og 2 75 000 350 000 425 000 tjenester, annonser, trykksaker markedsf\u00f8ring o.l. Innkj\u00f8p/leie av utstyr og eksterne tjenester knyttet til sikring av tras\u00e9, str\u00f8m, vann, 3 Teknisk leveranse 253 000 500 000 753 000 internett, toaletter, lift, veistandard, avfallsh\u00e5ndtering, logistikkhub, liftleie osv. Egen bemanning ink overtid. L\u00f8ypevakter, publikumsvertskap, infoarbeid, 4 Dugnadsbemanning 316 000 * 15 000 331 000 rigg, opprydding, uniform og utstyr til l\u00f8ypevakter. Deltakelse studietur/workshop Reise og 5 0 38 000 38 000 Belgia, evt andre workshops overnatting med vertskommuner. Leie start/m\u00e5lomr\u00e5de, teknisk Leie lokaler og sone, logistikkhub nedrigg, 6 0 100 000 100 000 uteomr\u00e5der lokale for dugnadsm\u00f8te, parkeringsomr\u00e5der o.l. 5 Kommunikasjon, teknisk Administrasjon/ 7 50 000 130 000 180 000 leveranse i tr\u00e5d med FTR i mai, uforutsett andre uforutsette kostnader. Total 1 721 000 1 210 000 2 931 000 kostnadsramme *Dugnadsbemanning finansieres av eksterne midler. En signert avtale forplikter kommunen til \u00e5 im\u00f8tekomme en rekke krav uavhengig av n\u00e5r de m\u00e5tte oppst\u00e5. Eksempler p\u00e5 uforutsette kostnader kan v\u00e6re tauing av biler parkert i arrangementsomr\u00e5dene, krav knyttet til sperreplan som ikke er ferdigstilt, endringer i tras\u00e9/start og m\u00e5lomr\u00e5det, kostnader knyttet til tilrettelegging av logistikkomr\u00e5der etc. ARN har gitt kommunen lovnad om at kostnader til asfaltarbeid for tilrettelegging av tras\u00e9 ikke skal overstige 500 000 kr. Budsjettert sum til asfalt er i estimatet ovenfor satt til 25 000. Videre er arrangementet lagt til en s\u00f8ndag, som er positivt for mobilitet, men samtidig utl\u00f8ser overtidskostnader for ulike tjenester og driftsfunksjoner som m\u00e5 p\u00e5 jobb. Kommunen har leveranser til rittet, og til sidearrangementene Race Village og SNN Mini Arctic Race. ARN Challenge legges til en annen by av hensyn til tras\u00e9valget, dets kompleksitet og lang stengetid for \u00f8ya. Muligheter for ekstern finansiering Troms\u00f8 kommune har sammen med de andre vertskommunene s\u00f8kt og f\u00e5tt tildeling p\u00e5 ekstern finansiering av dugnadsbemanning. Dette betyr at 316 000 av post 4 vil dekkes eksternt, resterende er kostnader knyttet til materiell og utstyr som kommunen m\u00e5 dekke selv. Kostnader knyttet til koordinering av dugnadsbemanning m\u00e5 kommunen ogs\u00e5 dekke selv. I samarbeid med ProTroms\u00f8 har kommunen ogs\u00e5 s\u00f8kt om midler til egne sidearrangementer som sykkelkampanjer, n\u00e6ringsm\u00f8ter, ulike idrettsaktiviteter og lignende, men her har kommunen ikke f\u00e5tt tildeling. Kostnader for disse aktivitetene er ikke en del av estimatet ovenfor. Det betyr i praksis at kommunen ikke har finansiering for egne initiativer knyttet til \u00e5 skape folkefest i Troms\u00f8 f\u00f8r og under rittet. De positive ringvirkningene som vertskommune- avtalen kunne gitt kommunen vil begrenses av dette. Oppgaver som til daglig l\u00f8ses av bydrift og kommunikasjon er av en slik art at de sidestilles med vanlige driftsoppgaver, og vil derfor ikke dekkes av en eventuell ekstern, oms\u00f8kt finansiering. ARN p\u00e5tar seg hele kostnaden knyttet til politiets tjenester (Se avtale s.10). I mars 2025 har de ogs\u00e5 bekreftet at de stiller med prosjektleder i 50% stilling i samarbeid med Troms\u00f8 kommune, slik at prosjektlederansvaret deles mellom kommunen og ARN. Ritt-tras\u00e9 og hva den inneb\u00e6rer Store arrangementer p\u00e5virker mange, og arrangementer p\u00e5 veg-nettet er spesielt krevende fordi det p\u00e5virker mange som ikke har valgt \u00e5 v\u00e6re en del av arrangementet. Kommunen \u00f8nsker likevel \u00e5 tilrettelegge for kultur- og idrettsarrangement s\u00e5 langt det lar seg gj\u00f8re, i tr\u00e5d med arrangementsstrategien. ARN lanserte i november 2024 en urban tras\u00e9 som omkranser hele \u00f8ya (kan sees i vedlegg 1, s. 4). I januar 2025, etter tilbakemeldinger p\u00e5 denne, har en noe mindre omfattende tras\u00e9 blitt foresl\u00e5tt \u2013 det er denne som ligger til grunn per mars 2025, og denne som videre bearbeides for gjennomf\u00f8ring. 6 Kart over siste tras\u00e9forslag Den nye traseen vil fortsatt oppleves n\u00e6r for mange innbyggere og inviterer til gode publikumsopplevelser fra hager og balkonger s\u00e5 vel som i sentrum. Samtidig er dette en type ritt som ARN ikke har gjennomf\u00f8rt tidligere i Norge, da den utelukkende g\u00e5r i urbane str\u00f8k, og skal bruke den samme tras\u00e9en i \u00e5tte omganger over en stengetid p\u00e5 anslagsvis fem timer. Konsekvensene av \u00e5 begrense bevegelsesfriheten til en s\u00e5pass stor del av byens innbyggere er vanskelige \u00e5 forutsi, spesielt fordi deler av tras\u00e9en ber\u00f8rer andre omr\u00e5der enn sammenlignbare arrangementer p\u00e5 \u00f8ya. 7 Utfordringer ved tras\u00e9en Kommunen leder en arbeidsgruppe for samordning av mobilitet under tunnelstengingen. Denne gruppen fikk i oppdrag \u00e5 g\u00e5 gjennom den opprinnelige traseen, som ble gjort 16.10.24. I m\u00f8tet deltok representanter fra Politiet, Troms fylkeskommune, Statens Vegvesen, Svipper, Brann og redning, Troms\u00f8 parkering, Troms\u00f8 kommune ved seksjon for samfunnssikkerhet, seksjon for utemilj\u00f8 og mobilitet, enhet bydrift, seksjon for n\u00e6ring og b\u00e6rekraft, enhet veg og seksjon for kommunikasjon. Representant fra ARN presenterte tras\u00e9 og svarte p\u00e5 sp\u00f8rsm\u00e5l. P\u00e5 bakgrunn av tilbakemeldingene fra dette m\u00f8tet har tras\u00e9en endret seg til den som kan sees over. Deler av analysen fra m\u00f8tet st\u00e5r seg likevel, og belyses derfor under. Utfordringene tas ogs\u00e5 med i saken for \u00e5 synliggj\u00f8re omfang av arbeid og tilrettelegging som vertskommunen tar p\u00e5 seg, og innspillene m\u00e5 derfor sees i sammenheng med oppgaver og kostnader som er estimert. Sentrale utfordringer har v\u00e6rt: - Langnestunellen, mellomtunellen og sentrumstangenten er i perioden rittet skal avholdes stengt for renovering. Rittet p\u00e5virker alle krysningspunkt mellom \u00f8st og vest p\u00e5 \u00f8ya, med unntak av nordspissen. - Fylkeskommunen har varslet arbeid p\u00e5 Troms\u00f8brua, hvor de regner med redusert fremkommelighet i tidsrommet rittet p\u00e5g\u00e5r. - Gi\u00e6verbukta ble av gruppen trukket frem som spesielt utfordrende og er derfor i nytt forslag fors\u00f8kt skjermet ved at rittet kan holde eget, separat kj\u00f8refelt gjennom rundkj\u00f8ring i Gi\u00e6verbukta. Da kan passasje holdes \u00e5pen fra Ringvegen til flyplass og Kval\u00f8ya gjennom hele ritt-perioden, i stedet for \u00e5 stenges hver gang rittet passerer. Videre tilsier erfaringer fra VTS og Bod\u00f8 kommune, fra siste etappe i Bod\u00f8 2024, at man kan forvente h\u00f8yere grad av frustrasjon og utfordringer i byomr\u00e5der. Antall l\u00f8ypevakter m\u00e5tte forsterkes i sentrumsomr\u00e5der i Bod\u00f8, fordi enkeltpersoner ikke ville respektere sperringene. Det m\u00e5 likevel bemerkes at den n\u00e5v\u00e6rende tras\u00e9en ansees som gjennomf\u00f8rbar og trygg, selv om den ogs\u00e5 vil kunne oppleves krevende eller belastende for de som er avhengig av \u00e5 forflytte seg i bil eller kollektivt denne dagen. Mobilitet for folk flest \u00c5 holde seg hjemme fem timer p\u00e5 en s\u00f8ndag vil for de fleste g\u00e5 fint. De som av ulike \u00e5rsaker m\u00e5 forflytte seg i bil eller buss vil dog st\u00f8te p\u00e5 utfordringer og m\u00e5 beregne god tid. Politiet vil regulere trafikk p\u00e5 enkelte steder for \u00e5 sikre noen krysningspunkter p\u00e5 tvers av tras\u00e9en, og de er tungt inne i gjennomf\u00f8ring av rittet i b\u00e5de operasjonssentral og ute langs tras\u00e9en. Utfordringer for mobilitet vil spesielt gjelde: - Alle som av ulike \u00e5rsaker er helt avhengig av bil for \u00e5 forflytte seg fra A til B. - Alle som er avhengig av buss for \u00e5 komme seg dit de m\u00e5. Kollektivtilbudet vil v\u00e6re sterkt redusert under rittet, og store deler av \u00f8ya vil oppleve at de ikke har et tilbud. Svipper kan ikke benytte nordspissen til kollektivtrafikk, og vil trenge en egen passasje via tverrforbindelsen og heilovegen, parallelt med en andel av sykkelrittet. Sydspissen vil kun ha minibusser, slik man gj\u00f8r under Midnight Sun Marathon. - Ansatte i helsevesenet, som ofte har vaktskifte mellom 14:30 og 15:30. UNN alene har 700 ansatte som skal til eller fra jobb mens rittet p\u00e5g\u00e5r. Det samme gjelder kommunale helsetjenester som sykehjem og hjemmetjenesten. - Reisende til og fra flyplassen, som utgj\u00f8r anslagsvis 6600 reisende mellom 14:00 og 18:00 p\u00e5 en tilfeldig s\u00f8ndag i august. Det p\u00e5pekes at ritt-traseen fortsatt kan endres, b\u00e5de planlagt og p\u00e5 kort varsel. Dette ble blant annet gjort kort tid i forkant av avviklingen av sykkelrittet i 2021. 8 N\u00f8detater og andre tjenester N\u00f8detater Store arrangementer har alltid en egen operasjonssentral under gjennomf\u00f8ring som ivaretar akutte situasjoner og utrykninger, slik at n\u00f8detater kommer frem dit de skal. Liv og helse kommer alltid f\u00f8rst. Brann og redning kan utstasjonere bil p\u00e5 flyplassen for \u00e5 n\u00e5 Kval\u00f8ya, og ambulanse kan f\u00e5 politieskorte som ivaretar sikkerhet og fremkommelighet dersom de m\u00e5 kj\u00f8re langs ritt-tras\u00e9en. Til sammenligning med l\u00f8pe-arrangement har sykkelritt h\u00f8y fart og st\u00f8rre bilkortesjer i feltet, og dermed h\u00f8yere risiko knyttet til skade p\u00e5 person, kj\u00f8ret\u00f8y og materiell. Politiet stiller strenge krav til sikkerhet, b\u00e5de til ARN som ansvarlig arrang\u00f8r, og til Troms\u00f8 kommune som ansvarlig for sikring av tras\u00e9en og publikum. Det blir p\u00e5pekt at tiltak rundt arrangementet vil kreve et veldig godt samarbeid p\u00e5 tvers av alle etater, en grundig, bred og felles informasjonsplan internt og eksternt, og ulike tilretteleggingstiltak for levering av lovp\u00e5lagte tjenester. Konsekvenser for \u00f8vrige kommunale tjenester Eksempler p\u00e5 kommunale tjenester som vil m\u00e5tte tilpasse seg arrangementet: \u2022 Hjemmetjenesten har flere tjenestemottakere innenfor omr\u00e5der som blir lukket. Med nytt tras\u00e9forslag har man bedret situasjonen betraktelig. Utrykning til trygghetsalarmer eller andre akutte hendelser vil for kommunen v\u00e6re sv\u00e6rt krevende. \u00c5 f\u00e5 p\u00e5 plass l\u00f8sninger medf\u00f8rer merkostnader som overtid og ekstra innleie av bemanning. \u2022 Ansatte i ulike drifts-tjenester kan f\u00e5 problemer med \u00e5 komme seg til og fra jobb, som kan utl\u00f8se et merforbruk for tjenester. \u2022 Forsinkelser i planlagt eller p\u00e5begynt grave- og vegarbeid kan komme i konflikt med ritt- tras\u00e9en og kan medf\u00f8re ekstra kostnader. Konklusjon Arctic Race of Norway er et stort arrangement som krever mye av Troms\u00f8 som vertskommune. For at arrangementet skal bli til den folkefesten det fortjener, vil det kreve tilstrekkelig med ressurser til planlegging og gjennomf\u00f8ring b\u00e5de fra kommunen og andre involverte. Arrangementet fordrer derfor ogs\u00e5 stor politisk og \u00f8konomisk vilje \u00e5 prioritere. Kommunen st\u00e5r i en sv\u00e6rt krevende \u00f8konomisk situasjon som blant annet vil inneb\u00e6re nedbemanning, avvikling av oppgaver man tidligere har utf\u00f8rt, streng prioritering av oppgaver, kutt i ulike tilskudd til idrett, fritid og kultur mv. Eksempelvis vil Bydrift, som ikke har tilstrekkelig dekning for l\u00f8pende oppgaver per dags dato, f\u00e5 en rekke ekstra oppgaver i forbindelse med dette arrangementet. Det er derfor sv\u00e6rt vanskelig \u00e5 p\u00e5ta seg et arrangement som er s\u00e5pass ressurs- og kostnadskrevende som ARN, uten at kostnadene dekkes. Det har ikke v\u00e6rt mulig \u00e5 finne inndekning for dette innenfor \u00e5rets budsjett. Kommunedirekt\u00f8ren innstiller derfor p\u00e5 at ARN er velkommen til Troms\u00f8, men m\u00e5 betale for behovene i vertskommuneavtalen selv. Kommunens administrasjon har v\u00e6rt i tett dialog med ARN om denne saken, og vil fortsette \u00e5 samarbeide for om mulig \u00e5 finnen ekstern finansiering til mellomv\u00e6rende bel\u00f8p. 9 Vedtakskompetanse Kommunestyret Vedlegg Prosjektrapport Arctic Race of Norway 2017 AVTALE START-M\u00c5L- ETAPPE 4 TROMS\u00d8 - med eksempel p\u00e5 final technical report fra start- sted Rognan 10 "
}