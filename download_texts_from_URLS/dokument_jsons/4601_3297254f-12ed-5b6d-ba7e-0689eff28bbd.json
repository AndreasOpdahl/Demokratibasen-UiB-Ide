{
  "dokument_id": "3297254f-12ed-5b6d-ba7e-0689eff28bbd",
  "doc_type": "case_attachment",
  "kommune": 4601,
  "tittel": "Nytt avslag om fradeling",
  "url": "https://bergen.kommune.no/politikere-utvalg/api/fil/bk360/10607777/Nytt-avslag-om-fradeling",
  "tekst": " Seksjon for n\u00e6ring og landbruk V\u00e5r referanse: 2023/252543-10 Saksbehandler: Svanhild Kambestad Administrativ sak Dato: 13. februar 2024 Gnr 302 bnr 14 - Ny s\u00f8knad om fradeling etter jordloven \u00a7 12 - administrativ sak Eiendom : Gnr. 203 bnr. 14 Tiltakets adresse : Ytre Arna-vegen 73 og 79 Tiltakenes art : Fradeling av teig p\u00e5 ca. 1,5 dekar, fra gnr. 302 bnr. 14 for overf\u00f8ring til selvstendig eiendom Tiltakshaver : Harris Advokatfirma AS ved advokat Marianne Aadland Sandvik og ansvarlig advokat Olav Pedersen Hjemmelshavere : H\u00e5kon og Lars Ytre-Arne, med 1/2 -eierandel hver Rettslig grunnlag: Seksjon for n\u00e6ring og landbruk har vurdert s\u00f8knaden etter jordloven \u00a7 12 og rundskriv M/1- 2021 fra Landbruks- og matdepartementet. Vedtakskompetanse: Bergen kommune har etter forskrift FOR-2003-12-08-1479 \u00a7 1 f\u00f8rste ledd, hjemmel til \u00e5 avgj\u00f8re saker i henhold til jordloven. Saken gjelder: Det s\u00f8kes om fradeling av to teiger p\u00e5 til sammen ca. 1,5 dekar, p\u00e5 gnr. 302 bnr. 14, i Ytre Arna-vegen 73 og 79 i Bergen kommune, til ny boligeiendom. Den ene teigen er bebygd med v\u00e5ningshus og en garasje, den andre teigen med naust og brygge. PBE har i dispensasjonssaken stilt vilk\u00e5r om at naustetomten, ved en eventuell tillatelse til fradeling, skal ligge inn under boligeiendommen med bolighuset som n\u00e5 s\u00f8kes fradelt. Vedtaket er satt som vilk\u00e5r av \u00abUtvalg for milj\u00f8 og byutvikling\u00bb, i forbindelse med en klagebehandling (dok. DELE-2022/26125-21). Gnr. 302 bnr. 14 har et totalareal p\u00e5 ca. 101,2 dekar fordelt p\u00e5 tre teiger. Av dette er if\u00f8lge NIBIO/g\u00e5rdskart sin AR5-klassifisering; 23,1 dekar fulldyrket jord og 0 dekar overflatedyrket, samt 2,3 dekar innmarksbeite, 67,6 dekar produktiv skog, 4,0 dekar annet marksalg og 4,1 dekar bebygd/ annet. Det er to v\u00e5nings-/bolighus, to naust og en driftsbygning p\u00e5 eiendommen det s\u00f8kes fradeling fra, i tillegg til en rekke mindre bygninger og et samfunnshus. Eierne driver ikke selv, men leier ut innmarken til en annen bonde. Det oms\u00f8kte arealet p\u00e5 teigen med bolighuset er i AR5, klassifisert som bebygd/ annet. Teigen der naustet ligger, er klassifisert som annet markslag. Eiendommen ligger i et LNF- omr\u00e5de i KPA 2018-2030. Begge teigene grenser dyrket mark. Teigen med bolighuset, grenser i tillegg til skog og bebygd areal. Teigen med naustet, grenser i tillegg til sj\u00f8 og annet markslag. Omr\u00e5det omkring begge teigene er i hovedsak fulldyrket areal. Eiendommen er i KPA 2018 avsatt til LNF (98,6 %), med hensynssone \u00ablandskap\u00bb- \u00abfunksjonell strandsone\u00bb (98,7 %), og med aktsomhetsomr\u00e5der for steinsprang, jord- og flomskred og sn\u00f8skred (88,2 %). Bildet til venstre over; viser boligteigen som s\u00f8kes fradelt, med arealform\u00e5l i KPA 2018-2020. Bildet til h\u00f8yre viser st\u00f8rrelsen p\u00e5 boligteigen, fra den nye s\u00f8knaden. Bildet over viser de to teigene som n\u00e5 s\u00f8kes fradelt. Bildet over til venstre viser arealform\u00e5l i KPA 2018-2030, p\u00e5 hele eiendommen det s\u00f8kes fradeling fra. Bildet til h\u00f8yre viser omr\u00e5det der de to teigene som s\u00f8kes fradelt, er zoomet inn. 2 Saksutredning etter \u00a7 12: Reglene i jordloven \u00a7 12 skal tolkes i lys av form\u00e5let i jordloven, jf. \u00a7 1. Form\u00e5let med jordloven er \u00e5 legge forholdene til rette slik at jordviddene i landet med skog og fjell og alt som h\u00f8rer til (arealressursene), kan bli brukt p\u00e5 den m\u00e5ten som er mest gagnlig for samfunnet og de som har yrket sitt i landbruket. Arealressursene b\u00f8r disponeres p\u00e5 en m\u00e5te som gir tjenlig og variert bruksstruktur med hovedvekt p\u00e5 hensynet til bosetting, arbeid og driftsmessig gode l\u00f8sninger. Det blir i jordloven \u00a7 12, tredje ledd lagt til grunn en vektlegging av om \u00abdelinga legg til rette for ein tenleg og variert bruksstruktur i landbruket\u00bb. Ved denne vurderingen inng\u00e5r blant annet hensynet til vern av arealressursene, om delingen f\u00f8rer til en driftsmessig god l\u00f8sning og om delingen kan f\u00f8re til drifts- eller milj\u00f8messige ulemper for landbruket i omr\u00e5det. Denne opplistingen er ikke utt\u00f8mmende, slik at andre hensyn kan vektlegges dersom de fremmer form\u00e5let i jordloven i \u00a7 1. Vern av arealressursene. Formuleringen \u00abvern av arealressursene\u00bb skal gj\u00f8re det mulig for forvaltningen \u00e5 forhindre at det oppst\u00e5r driftsenheter som blir vanskelig \u00e5 drive rasjonelt og opprettholde som aktive bruk. Vern av arealressursene skal ogs\u00e5 gj\u00f8re det mulig \u00e5 forhindre oppdeling av areal som gj\u00f8r det vanskelig \u00e5 kunne nekte senere omdisponeringer. Begrepet arealressurser omfatter de ulike ressursene, uavhengig om de st\u00e5r av jord, skog, bruksretter eller bygninger. Begrepet omfatter i tillegg de ressurser som kan komme til nytte i forbindelse med virksomhet som naturlig grener til landbruket, eksempel turisme eller annen tilleggsn\u00e6ring. Det m\u00e5 i vurderingen tas utgangspunkt i de langsiktige virkningene en fradeling vil kunne ha, og det har ikke nevneverdig vekt hva som er privat\u00f8konomisk mest l\u00f8nnsomt for eieren. I det aktuelle tilfellet er det s\u00f8kt om fradeling av to teiger p\u00e5 til sammen ca. 1,5 dekar. Eiendommen er i KPA 2018 satt av LNF-omr\u00e5de. I NIBIO/g\u00e5rdskart sin AR5 klassifisering er teigen med det p\u00e5st\u00e5ende bolighuset avsatt til \u00abbebyggelse/annet\u00bb, og teigen med naustet avsatt til \u00abannet markslag\u00bb. LNF- form\u00e5let er valgt for \u00e5 beskytte landbruks-, natur- og friluftsinteressene i omr\u00e5det. I slike omr\u00e5der er det kun tillatt med tiltak som er n\u00f8dvendig for g\u00e5rdens virksomhet. Temaet \u201dhensynssone landskap\u201d i KPA, er utarbeidet for \u00e5 sette fokus p\u00e5 ulempene ved oppstykking av landbruksomr\u00e5der i overordnet arealplanlegging. Erfaringen viser at infiltrasjon av enkelttomter i LNF-omr\u00e5der kan f\u00f8re til nedbygging av landbruksproduksjonen og svekking av produksjonsmilj\u00f8et. Fradeling av enkelttomter i slike omr\u00e5der vil s\u00e5ledes kunne f\u00f8re til store ulemper for landbruket. Seksjon for n\u00e6ring og landbruk mener av denne grunn at plansituasjonen taler mot at det blir gitt tillatelse til den oms\u00f8kte fradelingen. I I tillegg er eiendommen i hensynssone i KPA 2018, avsatt til \u00ablandskap\u00bb - \u00abfunksjonell strandsone\u00bb (98,7 %). Her skal strandsone langs sj\u00f8, og kvaliteter knyttet til biologisk mangfold, kulturminner, landskap, kulturlandskap, bygningsmilj\u00f8 og allmenn ferdsel, tas vare p\u00e5 og videreutvikles. Tiltak skal plasseres og utformes slik at forvaltningsform\u00e5let for strandsonene ikke p\u00e5virkes negativt. En funksjonell strandsone best\u00e5r av omr\u00e5der som st\u00e5r i direkte samspill med sj\u00f8en, \u00f8kologisk, topografisk og/eller bruksmessig. Den aktuelle eiendommen er i drift i dag, selv om ikke er eierne selv driver landbruksvirksomhet der. Det viktig \u00e5 verne arealene slik at de ogs\u00e5 for fremtiden vil v\u00e6re mulig \u00e5 drive. Det er ogs\u00e5 viktig \u00e5 hindre fremtidige nabokonflikter i forhold til st\u00f8y, st\u00f8v og lukt, dyr p\u00e5 beite n\u00e6r husene og lignende. Selv om dette ikke er p\u00e5regnelig for den som skal st\u00e5 som eier av de oms\u00f8kte teigene etter en eventuell fradeling, er det noe vi ser oppst\u00e5r, ved eventuelt videresalg av slike teiger. Et hus nummer to p\u00e5 eiendommen er ogs\u00e5 \u00e5 regne som en ressurs i forhold til \u00e5 benytte det som k\u00e5rhus eller til et fremtidig hus til utleie med ekstrainntekt til g\u00e5rden. Seksjon for n\u00e6ring og landbruk vurderer at en fradeling ikke oppfyller kravene til vern av arealressursene p\u00e5 den aktuelle eiendommen. Dette taler mot en fradeling. Om delingen f\u00f8rer til en driftsmessig god l\u00f8sning. Om delingen f\u00f8rer til en driftsmessig god l\u00f8sning inneb\u00e6rer at det skal legges vekt p\u00e5 om utformingen av eiendommen kan f\u00f8re til kostnadseffektiv drift. Her vil arronderingsmessige forhold som avstander, utforming av teiger og lignende trekkes inn. En driftsmessig god l\u00f8sning vil inneb\u00e6re at driftsenhetene i stor grad er samlet og med korte avstander. Vurderingen av hva som vil v\u00e6re en driftsmessig god l\u00f8sning, m\u00e5 gj\u00f8res ut ifra hva som kan anses som p\u00e5regnelig drift i et langsiktig perspektiv. Vurderingen er likevel ikke n\u00f8dvendigvis knyttet til hvilken l\u00f8sning som vil v\u00e6re driftsmessig best. 3 Ved ytterligere fradeling av teiger, midt inne p\u00e5 en landbrukseiendom, vil en forsterke utfordringene med innh\u00f8sting og eventuelt beite av dyr. Arronderingen bli d\u00e5rligere for hver teig som blir tillatt fradelt. Dette kan ikke f\u00f8re til en driftsmessig god l\u00f8sning, hverken p\u00e5 kort eller lang sikt. De to teigene som s\u00f8kes fradelt skal ikke legges til en annen eiendom som tilleggsjord, men benyttes som selvstendig boligeiendom med naust. Seksjon for n\u00e6ring og landbruk kan ikke se at en fradeling totalt sett, kan f\u00f8re til en \u00abdriftsmessig god l\u00f8sning\u00bb for hovedbruket. Dette taler mot en fradeling. Drifts- og milj\u00f8messige ulemper for landbruket i omr\u00e5det. Ved vurderingen m\u00e5 det foretas en konkret vurdering av hvilke ulemper som kan oppst\u00e5 p\u00e5 eiendommen som deles, og andre tilgrensende landbrukseiendommer i omr\u00e5det. En fradeling kan f\u00f8re til d\u00e5rlig arrondering, adkomsten til den dyrkede jorden blir vanskeligere, \u00f8kt tr\u00e5kk og slitasje p\u00e5 jordbruksareal, forstyrrelser for dyr p\u00e5 beite, grinder som ikke lukkes og klager p\u00e5 st\u00f8y og eventuelt bruk av plantevernmidler. Det kan oppst\u00e5driftsmessige ulemper dersom en fradelt tomt tillates n\u00e6r driftsbygningen/ tunet, og dermed gj\u00f8r bruken av bygningen vanskelig. Teigen/ parsellen som er s\u00f8kt fradelt ligger i et omr\u00e5de hvor det drives aktivt landbruk og grenser til dyrket mark. Et fradelt v\u00e5ningshus er fritt omsettelig, og vil kunne f\u00f8re til drifts- og milj\u00f8messige ulemper for resteiendommen og naboeiendommene. Seksjon for n\u00e6ring og landbruk mener at de drifts- og milj\u00f8messige ulempene en fradeling vil kunne f\u00f8re til, er av et slikt omfang og en slik karakter at det taler mot at det blir gitt tillatelse til fradeling. Andre hensyn. N\u00e5r andre hensyn kan tillegges vekt, vil det v\u00e6re avgj\u00f8rende om de faller innunder jordloven \u00a7 1. Andre samfunnshensyn som faller utenfor \u00a7 1 i jordloven, kan ikke tillegges vekt i vurderingen, eksempelvis tomter til annen n\u00e6ringsvirksomhet enn landbruk. Hensynet til kulturlandskapet kan tillegges vekt, der hvor en fradeling vil p\u00e5virke landskapsbildet, \u00f8kologiske sammenhenger og kulturhistoriske verdier. Form\u00e5lene som er satt i jordloven \u00a7 1 er blant annet at jorden skal brukes p\u00e5 den m\u00e5ten som er til det beste for samfunnet og de som har yrket sitt i landbruket. En bruk som er til det beste for samfunnet, tar hensyn til at ressursene skal disponeres ut fra fremtidige generasjoners behov, den skal v\u00e6re milj\u00f8forsvarlig, verne om jordsmonnet som produksjonsfaktor og ta vare p\u00e5 areal og kulturlandskap som grunnlag for liv, helse og trivsel for mennesker, dyr og planter. En fradeling som her er oms\u00f8kt er etter v\u00e5r vurdering, ikke til det beste for samfunnet eller de som har yrket sitt i landbruket. Etter v\u00e5r vurdering, f\u00f8rer det ikke en fradeling til noen fordeler for de som har arbeid i landbruket eller at det gir noen driftsmessige gode l\u00f8sninger. Ved en fradeling som den oms\u00f8kte, kan vi ikke se at det er til en samfunnsgagnlig bruk, tar hensyn til ressursene og at disse skal disponeres ut fra fremtidige generasjoner sine behov, slik kravene er. Planer etter plan- og bygningsloven representerer en l\u00f8sning der de ulike interessene som har behov for arealet n\u00f8ye er vurdert opp mot hverandre. Planene er et viktig virkemiddel for \u00e5 beskytte og verne landbruksomr\u00e5der i et langsiktig perspektiv. Teigene som s\u00f8kes fradelt ligger i et omr\u00e5de som er lagt ut til LNF-form\u00e5l i kommuneplanens arealdel. Hensynet til kulturlandskapet kan tillegges vekt. Dette taler mot fradeling. Konklusjon etter jordloven \u00a7 12, tredje ledd: Seksjon for n\u00e6ring og landbruk har foretatt en samlet vurdering av de ovennevnte hensyn. Seksjonen er av den oppfatning at en fradeling av den oms\u00f8kte parsellen ikke er tilr\u00e5delig. En fradeling kunne f\u00f8re til ulemper for driften av eiendommen og merulemper for landbruket ellers i omr\u00e5det. Videre taler ogs\u00e5 plansituasjonen mot et delingssamtykke. Etter dette har Seksjon for n\u00e6ring og landbruk kommet til at det ikke er grunnlag for \u00e5 gi samtykke til den oms\u00f8kte fradelingen. 4 Vurdering etter jordloven \u00a7 12 fjerde ledd: Det f\u00f8lger av \u00a7 12 fjerde ledd at dersom det ikke ligger til rette for fradeling etter tredje ledd, kan det gis samtykke til deling etter fjerde ledd, som omhandler hensynet til bosetting. Regelen er ment \u00e5 gjelde hensynet til bosetting generelt, og ikke bare hensynet til bosetting p\u00e5 landbrukseiendommer. Den n\u00e5v\u00e6rende tilstanden for folketallet i Bergen kommune tilsier ikke at det er behov for \u00e5 vektlegge bosettingshensyn. Det er dermed ikke grunnlag for \u00e5 anvende \u00a7 12 fjerde ledd som hjemmel for samtykke til fradeling. Oppsummering: Seksjon for n\u00e6ring og landbruk kan ikke se at det er flere fordeler enn ulemper ved den oms\u00f8kte fradelingen p\u00e5 en landbrukseiendom, og kan ikke gi sin tilslutning til denne. Vedtak: Seksjon for n\u00e6ring og landbruk i Bergen kommune, avsl\u00e5r med hjemmel i jordloven \u00a7 12, fradeling av de oms\u00f8kte teigene fra gnr. 302, bnr. 14. Gisle Nondal \u2013 seksjonsleder Svanhild Kambestad \u2013 jurist Dokumentet er godkjent elektronisk. 5 "
}