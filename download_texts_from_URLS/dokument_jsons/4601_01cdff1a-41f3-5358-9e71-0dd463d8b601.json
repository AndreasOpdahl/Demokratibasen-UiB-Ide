{
  "dokument_id": "01cdff1a-41f3-5358-9e71-0dd463d8b601",
  "doc_type": "case_minutes",
  "kommune": 4601,
  "tittel": "Saksprotokoll UMBY, 15052025, Sak 123/25, \u00c5rsrapport om luftkvalitet i Bergen 2024",
  "url": "https://bergen.kommune.no/politikere-utvalg/api/fil/bk360/12693460/Innstilling-vedtak-Arsrapport-om-luftkvalitet-i-Bergen-2024",
  "tekst": "\u00c5rsrapport om luftkvalitet i Bergen 2024 Utvalg for milj\u00f8 og byutvikling hadde saken til orientering i m\u00f8tet 15.05.2025 sak 123/25: Utvalg for milj\u00f8 og byutvikling tok saken til orientering. Utvalg for helse og sosial innstiller til bystyret. Utvalg for milj\u00f8 og byutviklings behandling F\u00f8lgende representanter tok ordet: Reidar Staalesen (A), Lillian Blom (SV), Kjell Magne Fagerbakke (MDG), Lyder Konrad Leithaug (FrP), Mailiss Solheim-\u00c5kerblom (R). Merknader fremsatt i utvalget: Lillian Blom (SV) fremsatte p\u00e5 vegne av SV f\u00f8lgende merknad: Luftforurensing viser seg \u00e5 v\u00e6re farligere enn tidligere antatt, og verdens helseorganisasjon (WHO) anbefaler derfor \u00e5 senke grenseverdiene for d\u00e5rlig luftkvalitet. P\u00e5 bakgrunn av dette har FHI senket luftkvalitetskriterienes \u00e5rsmidler til WHOs niv\u00e5er. Basert p\u00e5 dagens kunnskapsstatus blir f\u00f8lgende niv\u00e5er sett p\u00e5 som trygg luft: \u00e5rsmiddel PM10 p\u00e5 15 \u03bcg/m3, \u00e5rsmiddel PM2,5 p\u00e5 5 \u03bcg/m3 og \u00e5rsmiddel NO2 p\u00e5 10 \u03bcg/m3.Bystyret ber byr\u00e5det om \u00e5 heve ambisjonsniv\u00e5et for luftkvalitet i Bergen ved \u00e5 f\u00f8lge FHIs anbefalte grenseverdier for luftforurensning, og bruke disse som utgangspunkt for \u00e5 iverksette lokale tiltak. Kjell Magne Fagerbakke (MDG) fremsatte p\u00e5 vegne av MDG f\u00f8lgende merknad: Bergen har for mange dagar med helseskadlege niv\u00e5 av PM2,5 og NOX og byr\u00e5det m\u00e5 intensivere arbeidet med \u00e5 fjerne kjeldene for utsleppa og sikre bergenserane nok frisk luft. Mailiss Solheim-\u00c5kerblom (R) fremsatte p\u00e5 vegne av R f\u00f8lgende merknader: Merknad 1 Bystyret merker seg at det er en klar sammenheng mellom omr\u00e5der med h\u00f8y luftforurensing og lave levek\u00e5rsindikatorer. Bystyret mener derfor det er behov for \u00e5 jobbe mer bevisst med reduksjon av luftforurensning i et levek\u00e5rsperspektiv, og ber byr\u00e5det jobbe aktivt for \u00e5 redusere luftforurensingen. Merknad 2 Nedb\u00f8rsmengden i 2024 var i f\u00f8lge \"Luftkvalitet i Bergen 2024\" langt over niv\u00e5et i 2023 og langt over normalen. Det var ogs\u00e5 h\u00f8yere lufttemperatur enn normalen. Bystyret merker seg at v\u00e6rforholdene trolig har bidratt til lavere forurensning i 2024 og at en varig og n\u00f8dvendig nedgang i niv\u00e5ene vil forutsette flere politiske tiltak mot forurensningen. Merknad 3 Bystyret merker seg at luftforurensningsniv\u00e5ene fortsatt er sv\u00e6rt h\u00f8ye i deler av byen og n\u00e5r v\u00e6rforholdene legger s\u00e6rlig til rette for konsentrasjoner av st\u00f8v og eksos, og at forurensningen fortsatt f\u00f8rer til alvorlige helseproblemer for en del av innbyggerne. Bystyret vurderer at det er behov for en styrket innsats mot luftforurensningen og nye tiltak for \u00e5 f\u00e5 ned lokalforurensningen. Merknad 4 Bystyret vurderer det isolert sett som positivt at elbilandelen \u00f8ker, men ogs\u00e5 at nye biler og s\u00e6rlig elbiler ofte har h\u00f8y vekt. Dette kan skape grunnlag for mer lokalt svevest\u00f8v fra asfalt og dekk. Bystyret ber byr\u00e5det sette i gang tiltak for \u00e5 redusere dette problemet, herunder tiltak for redusert biltrafikk i de mest trafikkerte str\u00f8kene og lavere fartsgrenser. Sistnevnte vil b\u00e5de f\u00f8re til at det genereres mindre st\u00f8v, men ogs\u00e5 at det blir mindre turbulens fra kj\u00f8ret\u00f8yene, noe som f\u00f8rer til at st\u00f8vet i mindre grad virvles opp i luften og skaper ulemper for mennesker, dyr og natur. Merknad 5 Bystyret merker seg at det fortsatt er store utslipp ved havnen, og ber byr\u00e5det arbeide for \u00e5 redusere cruiseskip-trafikken, og for \u00f8kt bruk av elektriske skip og b\u00e5ter. Votering: Merknad fra MDG, fremsatt av Kjell Magne Fagerbakke (MDG), fikk 8 stemmer (A, SV, MDG, V, R). Merknad fra SV, fremsatt av Lillian Blom (SV), fikk 8 stemmer (A, SV, MDG, V, R). Merknad 1-5 fra R, fremsatt av Mailiss Solheim-\u00c5kerblom (R), fikk 8 stemmer (A, SV, MDG, V, R). Byr\u00e5det behandlet saken i m\u00f8tet 24.04.2025 sak 79/25 Byr\u00e5det innstiller til bystyret \u00e5 fatte f\u00f8lgende vedtak: Bystyret tar \u00e5rsrapport for luftkvalitet i Bergen 2024 til orientering 2 "
}