{
  "dokument_id": "2c6272f3-9d91-5c24-b644-a75a5bfd65b9",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr 76 fra Linn Kristin Rasmuss Eng\u00f8 (AP) om rehabilitering av Christi Krybbe - Utvalg for barnehage, skole og idrett",
  "url": "https://bergen.kommune.no/politikere-utvalg/api/fil/bk360/11780864/Svar-pa-skriftlig-sporsmal-nr-76-fra-Linn-Kristin-Rasmuss-Engo-AP-om-rehabilitering-av-Christi-Krybbe-Utvalg-for-barnehage-skole-og-idrett",
  "tekst": " Seksjon for strategi, utvikling og utredning (SUU) Til Intern korrespondanse Bystyrets kontor V\u00e5r referanse: 2024/191482-3 Saksbehandler: Ylva-Helen Svanberg Helle Fra Dato: 10. januar 2025 Byr\u00e5d for barnehage og skole Svar p\u00e5 skriftlig sp\u00f8rsm\u00e5l fra Linn Kristin Rasmuss Eng\u00f8 (AP) om rehabilitering av Christi Krybbe - Utvalg for barnehage, skole og idrett I BA 17. desember kan vi lese at det er satt av 250 millioner til rehabilitering av Christi Krybbe. Summen er ikke omtalt i budsjettet, men Christi Krybbe ligger i sekkepost sammen med femten andre skoleprosjekter. Det er nytt for sp\u00f8rreren at man definerer summer for investeringsprosjekter f\u00f8r gjennomf\u00f8ringsvedtak. Det er i flere ulike sammenhenger ogs\u00e5 blitt hevdet at Christi Krybbe-prosjektet n\u00e5 er fremskyndet. Etter det jeg har forst\u00e5tt er Christi Krybbe Skoler avhengig av erstatningslokaler f\u00f8r skolen kan rehabiliteres, og vi m\u00e5 derfor legge til grunn at byr\u00e5det har en plan for \u00e5 fremskynde erstatningslokaler for Christi Krybbe skoler. I tillegg kan vi lese at 2,5 millioner i 2025 skal brukes til \u00e5 omregulere \u00d8vregaten 5 til skoleform\u00e5l. Sp\u00f8rsm\u00e5l til byr\u00e5den: 1. Hvor stammer summen p\u00e5 250 millioner fra? 2. N\u00e5r la byr\u00e5det om praksis for konkretisering av summene i sekkeposten for rehabilitering av nybygg av skolebygg? 3. Ber om en fordeling av totalsummen p\u00e5 prosjekter som inng\u00e5r i sekkeposten for rehabilitering og nybygg av skoler (4,8 milliarder fra 2025-34): Kirkevoll, Lynghaug, Ytre Arna, Kaland, Kj\u00f8kkelvik, Storetveit, skoledel Mindemyren flerbruksbygg, Ytrebygda (sv\u00f8mmehall), Ytre Arna, Loddefjord, Haukedalen, Slettebakken, Gimle, Tertnes, Minde, Christi Krybbe skole SFO og Alv\u00f8en skole. 4. Er planen fortsatt at Christi Krybbe skal inn i Mindemyren flerbruksbygg? Hvis ja: n\u00e5r og hvor besluttet byr\u00e5det \u00e5 fremskynde dette? 5. Hvor lang tid pleier en omregulering fra bolig- til skoleform\u00e5l ta og hvor mye estimerer kommunen at denne type reguleringsarbeid koster? Svar fra byr\u00e5den: Siden investeringer ligger under Byr\u00e5dsavdeling for finans sitt ansvarsomr\u00e5de, s\u00e5 er sp\u00f8rsm\u00e5let forelagt finansbyr\u00e5d Jacob M\u00e6hle som har gitt f\u00f8lgende tilsvar: Byr\u00e5det har ikke lagt om sin praksis mht. sekkeposter i investeringsregnskapet. I tr\u00e5d med vedtatt praksis er budsjetteringen av investeringsprosjekter i H\u00d8P to-delt. Frem til det er fattet gjennomf\u00f8ringsvedtak for et gitt prosjekt er det i hovedsak kun midler til prosjektutviklingsfasen som vises p\u00e5 egen linje. Midlene til gjennomf\u00f8ringsfasen ligger i sekkepost uten nedbrytning per prosjekt. Grunnen til det er at det f\u00f8rst er n\u00e5r prosjektet er ferdig utviklet og klart til gjennomf\u00f8ring at det foreligger tilstrekkelig sikre anslag for b\u00e5de totalkostnad og ferdigstillelsestidspunkt, til at prosjektet i sin helhet kan vises p\u00e5 egen linje i budsjettet. En offentliggj\u00f8ring av kostnadsanslag for sekkepostens enkeltprosjekter i s\u00e5 tidlig fase, vil b\u00e5de v\u00e6re uklokt av hensyn til konkurransegrunnlaget for fremtidig gjennomf\u00f8ring av investeringsprosjektet, og inneholde for stor usikkerhet til at det kan regnes som p\u00e5litelige anslag. Tallet som sp\u00f8rrer refererer fra BA er derfor ikke kommunisert fra byr\u00e5det sin side. Byr\u00e5det vil informere om den ansl\u00e5tte totalkostnaden for Christi Krybbe, og for de \u00f8vrige prosjektene som listes opp i sp\u00f8rsm\u00e5let, n\u00e5r gjennomf\u00f8ringsvedtakene blir fremmet for bystyret. Utover at det n\u00e5 er vedtatt \u00e5 starte omregulering av \u00d8vregaten 5 fra bolig- til skoleform\u00e5l, s\u00e5 er det ikke valgt noe helhetlig konsept for Christi Krybbe. Uavhengig av hva som blir det endelige valget av konsept, vil et rehabiliteringsprosjekt for Christi Krybbe skoler kreve plass i en erstatningsskole. Som f\u00f8lge av at vedtaket ble fattet for under en m\u00e5ned siden, foreligger det ikke noe oppdatert fremdriftsplan for det rehabiliteringsarbeidet som skal gjennomf\u00f8res ved skolen. Derfor er Christi Krybbe skoler \u2013 inntil videre - fortsatt planlagt midlertidig flyttet til skoledelen av Mindemyren flerbruksbygg n\u00e5r dette etter planen st\u00e5r ferdig til bruk i 2031. Byr\u00e5det mener likevel at det er fordelaktig \u00e5 kunne starte arbeidet med omregulering av \u00d8vregaten 5 tidlig, ettersom det har vist seg b\u00e5de tid- og ressurskrevende \u00e5 finne en god l\u00f8sning for behovene for Christi Krybbes elever og ansatte. \u00d8vregaten 5 er del av et omr\u00e5de regulert til spesialomr\u00e5de for bevaring og ligger ogs\u00e5 innenfor den automatisk fredete bygrunnen. Huset antas \u00e5 v\u00e6re oppf\u00f8rt p\u00e5 1700-tallet. Alle tiltak m\u00e5 derfor ogs\u00e5 vurderes etter kulturminneloven. Det er derfor ikke mulig \u00e5 forskuttere med sikkerhet hvor lang tid det vil ta, eller hvor mye det vil koste, \u00e5 gjennomf\u00f8re en omregulering av \u00d8vregaten 5 fra bolig- til skoleform\u00e5l. Daniel C. E. H\u00e4gglund - Byr\u00e5d for barnehage og skole Dokumentet er godkjent elektronisk. "
}