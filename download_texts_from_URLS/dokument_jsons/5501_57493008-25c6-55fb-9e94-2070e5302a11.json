{
  "dokument_id": "57493008-25c6-55fb-9e94-2070e5302a11",
  "doc_type": "case_presentation",
  "kommune": 5501,
  "tittel": "Beslutning om stopp av planinitiativ for detaljregulering for Pellerinbryggene, S\u00f8ndre Tollbodgate 3, 3A, 7A, 7B og 9",
  "url": "https://innsyn.tromso.kommune.no/application/getMoteDokument?dokid=2001799396",
  "tekst": "Arkivsak-dok. PLAN-24/00257-16 Saksbehandler Margareth Sundf\u00f8r Saksgang M\u00f8tedato Kommune- og byutviklingsutvalget 29.08.2024 Til endelig avgj\u00f8relse - beslutning om stopp av planinitiativ for detaljregulering for bryggene i indre havn (Pellerin AS), S\u00f8ndre Tollbodgate 3, 3A, 7A, 7B og 9 Kommunedirekt\u00f8rens innstilling: Troms\u00f8 kommunes beslutning av 29. april 2024, om \u00e5 stoppe planinitiativ for detaljregulering for bryggene i indre havn i S\u00f8ndre Tollbodgate 3, 3A, 7A, 7B og 9 av 26. januar 2024, opprettholdes. Vedtaket er hjemlet i plan- og bygningsloven \u00a7 12-8 andre ledd. Stig Tore Johnsen Mette Moh\u00e5g kommunedirekt\u00f8r direkt\u00f8r bymilj\u00f8 Bes\u00f8ksadresse: R\u00e5dhusgata 2, 9008 Troms\u00f8 E-post: postmottak@tromso.kommune.no tromso.kommune.no Postadresse: Postboks 6900 Langnes, 9299 Troms\u00f8 Org.nr.: Foretaksregisteret NO 940 101 808 MVA Telefon: 77 79 00 00 Hva saken gjelder LPO Arkitekter AS sendte 26. januar 2024, p\u00e5 vegne av Pellerin AS, planinitiativ for detaljregulering for Pellerinbryggene. Planinitiativet omfatter Pellerin AS sine eiendommer i S\u00f8ndre Tollbodgate 3, 3A, 7A, 7B og 9. Seksjon for byutvikling varslet stopp av planinitiativet 23. februar 2024. LPO Arkitekter AS kom med merknader til varsel om stopp i brev 22. mars 2024. Med bakgrunn i mottatte merknader gjorde byutvikling en ny vurdering av mottatt planinitiativ. Mottatte merknader til varsel om stopp inneholdt ikke nye opplysninger som endret v\u00e5r vurdering av mottatt planinitiativ. P\u00e5 bakgrunn av dette besluttet seksjon for byutvikling 29. april 2024, med hjemmel i plan- og bygningsloven \u00a7 12-8 andre ledd og i samsvar med godkjent delegasjonsinstruks, f\u00f8lgende: Planinitiativ av 26. januar 2024 for Pellerinbryggene, S\u00f8ndre Tollbodgate 3, 3A, 7A, 7B og 9 stoppes. Beslutningen om stopp av planinitiativ kan ikke p\u00e5klages, men forslagstiller kan etter plan- og bygningsloven \u00a7 12-8 annet ledd kreve \u00e5 f\u00e5 den lagt fram for kommune- og byutviklingsutvalget (KOBY) for endelig avgj\u00f8relse. I brev 16. mai 2024 ba LPO Arkitekter AS om at beslutningen om stopp av planinitiativet blir lagt fram for KOBY. Saksutredning I planinitiativet er det blant annet oppgitt at form\u00e5let med planarbeidet er \u00e5 tilrettelegge for en blanding av hotell, handel, bevertning, kontor og boliger p\u00e5 Pellerin AS sine eiendommer i S\u00f8ndre Tollbodgate. Videre er det i planinitiativet vist til at visjonen er et nytt sentrumskvartal med bryggene rehabilitert og transformert, og med n\u00e6ring som inviterer til bruk og aktivisering av omr\u00e5det inkludert boliger. I illustrasjonsprosjektet, som er vedlagt planinitiativet, er foresl\u00e5tt utbyggingsvolum vist med byggeh\u00f8yder opp mot kote +40. Videre er det oppgitt et bruksareal p\u00e5 14 881 m2 (BRA-m2), fordelt p\u00e5 nybygg og eksisterende bebyggelse (bryggene). Figur 1. Illustrasjon av forslag til ny bebyggelse i bakg\u00e5rden til bryggene i indre havn (illustrasjonsprosjektet, vedlegg til planinitiativet) 2 Planinitiativet er i strid med hensynet til bevaring av kulturmilj\u00f8et, herunder Skansenomr\u00e5det og bryggene i indre havn. Som vist i illustrasjonen fra planinitiativet (figur 1) verken tilpasser eller underordner foresl\u00e5tt bebyggelse seg den verneverdige bebyggelsen i de n\u00e6rmeste omgivelsene. I tillegg er planinitiativet i strid med f\u00f8ringene om at indre sentrumskjerne skal reserveres mot ytterligere boligetableringer. Planstatus for omr\u00e5det \u2022 Omr\u00e5deregulering for Nordbyen plan 1846 Omr\u00e5dereguleringen ble vedtatt i 2020. I omr\u00e5dereguleringen er arealet, som er omfattet av planinitiativet, blant annet regulert til n\u00e6ring/tjenesteyting (BKB 26) og gatetun (SGT 08). Figur 2. Kartutsnittet til venstre er hentet fra omr\u00e5dereguleringen for Nordbyen og viser BKB 26 (omr\u00e5de skravert rosa/lilla, n\u00e6ring/tjenesteyting) og SGT 08 (skravert rosa, gatetun). Kartutsnittet til h\u00f8yre viser avgrensningen av foresl\u00e5tt planomr\u00e5de (illustrasjon hentet fra planinitiativet). I bestemmelsene punkt 4.1.2 er det for BKB 26 \u00e5pnet for at bruk og omforming kan v\u00e6re \u00aboffentlig og privat tjenesteyting, forretning og kontor og/eller hotell\u00bb. Omr\u00e5det omfattes av hensynssonen for bevaring av kulturmilj\u00f8 (H570_2). Dette g\u00e5r fram av punkt 5.5.3 i bestemmelsene. I bestemmelsene til hensynssonen vektlegges det at det skal tas hensyn til det freda kulturmilj\u00f8et Skansen. Skansenomr\u00e5dets dominerende karakter skal videref\u00f8res gjennom at ny bebyggelse skal tilpasses og underordne seg verneverdig bebyggelse i n\u00e6rmeste omgivelser1. Dette gj\u00f8res blant annet ved \u00e5 tilpasse seg eksisterende gesims- og m\u00f8neh\u00f8yder for bryggene. Ogs\u00e5 bryggene har stor verdi som kulturminner, men kan tilbygges hvis dette bidrar vesentlig til universell tilgjengelighet og \u00f8kt funksjonalitet for de vernede bygningene2. Temakartet kulturminner i figur 3 viser at omr\u00e5det i sin helhet er en del av et viktig kulturmilj\u00f8 i Troms\u00f8, som b\u00e5de er fredet etter kulturminneloven og vernet etter plan- og bygningsloven. Dette omr\u00e5det er ikke et transformasjonsomr\u00e5de, men er ment \u00e5 skulle beholde hovedtrekk og identitet. Det kal likevel utvikles gjennom bebyggelse der omr\u00e5dereguleringen \u00e5pner for det. 1 Omr\u00e5deregulering for Nordbyen, planbeskrivelsen kapittel 4.6 2 Omr\u00e5deregulering for Nordbyen, bestemmelsene punkt 5.5.3 3 Figur 3. Temakart kulturminner hentet fra kapittel 4.6 i omr\u00e5dereguleringen for Nordbyen. Temakartet viser at bakg\u00e5rden til bryggene i indre havn inng\u00e5r i et viktig kulturmilj\u00f8 i Troms\u00f8, som b\u00e5de er fredet etter kulturminneloven og vernet etter plan- og bygningsloven. I omr\u00e5dereguleringen for Nordbyen er ulike strategier for utbygging vurdert og skissen \u00abB2\u00bb, som er vist i figur 4, er vurdert som grunnlag for videre arbeid med detaljregulering. Bakg\u00e5rden brukes i dag til parkering. Her \u00e5pnes det for bebyggelse, men det er eksisterende bryggers volum og h\u00f8yder som skal v\u00e6re f\u00f8rende for ny bebyggelse3. Figur 4. Skissen (B2) er i omr\u00e5dereguleringen kap. 5.9 anbefalt som grunnlag for videre arbeid med detaljregulering for omr\u00e5det BKB 26. 3 Omr\u00e5deregulering for Nordbyen, kapittel 5.9 i planbeskrivelsen 4 Boligbebyggelse er et gjennomg\u00e5ende tema i omr\u00e5dereguleringen. Det legges opp til en stor andel boliger, men det er ikke tillatt \u00e5 etablere boliger innenfor planomr\u00e5det i selve kjernen av sentrum. Bakgrunnen for at det ikke legges opp til boliger i dette omr\u00e5det er \u00f8nsket om en stor andel n\u00e6ring, samt begrensninger i kapasitet p\u00e5 offentlig infrastruktur knyttet til blant annet skole, barnehage og trygge oppvekstmilj\u00f8. \u2022 Forslag til revidert kommunedelplan for Troms\u00f8 sentrum 2022 - 2034 Forslag til revidert kommunedelplan for Troms\u00f8 sentrum har v\u00e6rt ute til h\u00f8ring og offentlig ettersyn to ganger, senest i januar 2022. Det er foresl\u00e5tt at omr\u00e5dereguleringen for Nordbyen, plan 1846, skal videref\u00f8res uendret (H910_1) i bestemmelsene punkt 2.3 og 17.1. I forslag til kommunedelplan for sentrum er det vurdert og tatt n\u00e6rmere stilling til hvor det kan \u00e5pnes for boliger. I illustrasjonen i figur 5, hentet fra forslag til kommunedelplan, g\u00e5r det fram at bryggene i indre havn ligger innenfor det som er definert som indre sentrumskjerne, hvor det ikke skal etableres nye boliger. Figur 5. Kartillustrasjonen i kapittel 5.1 i forslag til kommunedelplan for sentrum, viser balansen mellom bolig og n\u00e6ring i sentrum. I indre sentrumskjerne skal det ikke etableres nye boliger. Utarbeidet av Troms\u00f8 kommune 2021. Vurdering KOBY skal ta stilling til om administrasjonens stopp av planinitiativet skal opprettholdes. I f\u00f8lge plan- og bygningsloven \u00a7 12-8 andre ledd kan kommunen stoppe et planinitiativ dersom den finner at det ikke b\u00f8r f\u00f8re fram. Muligheten for \u00e5 stoppe planinitiativ ble lovfestet i 2017. Bakgrunnen for dette var \u00e5 redusere ressursbruk b\u00e5de hos kommunen, forslagsstiller og andre som m\u00e5 forholde seg til initiativet4. If\u00f8lge departementet sin planveileder kap. 3.3.2, er det samme lave terskel for kommunen til \u00e5 stoppe et planinitiativ som det er til \u00e5 unnlate \u00e5 fremme et planforslag etter plan- og bygningsloven \u00a7 12-11 andre ledd. Avgj\u00f8relsen beror p\u00e5 et skj\u00f8nn som m\u00e5 begrunnes saklig. Normalt vil administrasjonen anbefale stopp dersom initiativet er i strid med overordnete planer og f\u00f8ringer. Planinitiativ b\u00f8r likevel ikke stoppes hvis det kan v\u00e6re mulig \u00e5 gj\u00f8re justeringer i planarbeidet som gj\u00f8r det sannsynlig at planen vil bli vedtatt. Administrasjonens vurdering er at planinitiativet avviker vesentlig fra omr\u00e5dereguleringen for Nordbyen, og at det ikke gjennom planprosessen vil v\u00e6re mulig \u00e5 oppn\u00e5 et planforslag som er i tr\u00e5d med overordna planer. B\u00e5de hva gjelder \u00f8nsket utvikling for omr\u00e5det og bestemmelser i planene. Avviket gjelder s\u00e6rlig volum og h\u00f8yder for ny bebyggelse, forholdet til det verna kulturmilj\u00f8et med bryggene og Skansenomr\u00e5det, samt at det \u00f8nskes \u00e5 legge til rette for boliger. 4 Prop.149 L (2015\u20132016) s. 74 5 Selv om omr\u00e5dereguleringen \u00e5pner for bebyggelse i bakg\u00e5rden, m\u00e5 ny bebyggelse tilpasse og underordne seg verneverdig bebyggelse i n\u00e6rmeste omgivelser. Dette gj\u00f8res blant annet ved \u00e5 tilpasse seg eksisterende gesims- og m\u00f8neh\u00f8yder for bryggene, og er lagt inn som krav i overordnet plan. Omr\u00e5dereguleringen \u00e5pner heller ikke for boligform\u00e5l i bakg\u00e5rden. At indre sentrumskjerne reserveres mot ytterligere boligetableringer, g\u00e5r tydelig fram av b\u00e5de omr\u00e5dereguleringen og forslag til kommunedelplan for sentrum. I merknadene fra Pellerin AS, til beslutningen om stopp, er de tydelige p\u00e5 at de \u00f8nsker \u00e5 utfordre avvisningen av boligform\u00e5l p\u00e5 eiendommene i S\u00f8ndre Tollbodgate 3, 3A, 7A, 7B og 9. De opplyser samtidig om at de ga blant annet innspill om at boligform\u00e5let for omr\u00e5det m\u00e5 opprettholdes b\u00e5de i 2019 til omr\u00e5dereguleringen, og til kommunedelplanen for sentrum i 2020 og 2022. Det betyr at kommunen over tid og p\u00e5 bakgrunn av konkrete innspill, har vurdert boligform\u00e5l for omr\u00e5det. Hver gang har konklusjonen v\u00e6rt at det i dette omr\u00e5det ikke b\u00f8r tillates boligetablering. I planinitiativet er det ingen nye opplysninger som tilsier at kommunen b\u00f8r endre vurderingene av boligetablering i indre sentrumskjerne i vedtatt omr\u00e5deregulering for Nordbyen. Tilrettelegging for flere boliger i sentrum er ivaretatt b\u00e5de gjennom gjeldende kommunedelplan for sentrum og forslag til revidert kommunedelplan. Kartillustrasjonen i figur 5, i forslag til kommunedelplan for sentrum, viser balansen mellom boliger og n\u00e6ring i sentrum. Dette gir en forutsigbarhet som er viktig for b\u00e5de n\u00e6ringsliv og beboere i sentrum. F\u00f8ringene som er gitt for omr\u00e5det gjennom omr\u00e5dereguleringen for Nordbyen er overordna. Administrasjonen er enig i at h\u00f8yder og volum, sett i forhold til blant annet omr\u00e5dets t\u00e5leevne, er et tema som det vil v\u00e6re naturlig \u00e5 utforske i en konsekvensutredning. De overordna f\u00f8ringene er basert p\u00e5 omfattende vurderinger. Utgangspunktet for en konsekvensutredning i forbindelse med utarbeiding av en detaljregulering m\u00e5 derfor v\u00e6re volum og h\u00f8yder som er i tr\u00e5d med overordna f\u00f8ringer. Omr\u00e5dereguleringen for Nordbyen er hjemlet i plan- og bygningsloven \u00a7 12-2. Form\u00e5let med \u00e5 vedta omr\u00e5dereguleringen var \u00e5 sikre helhetlige utbyggingsm\u00f8nstre og sammenhengende strukturer. Dette skal s\u00f8rge for en \u00f8nsket utvikling av et omr\u00e5de og gi forutsigbare rammer for innbyggerne og private utbyggere. Fastsetting av overordna f\u00f8ringer knyttet til blant annet funksjoner, utforming og h\u00f8yder h\u00f8rer hjemme i en omr\u00e5deregulering5. Kravene og f\u00f8ringene gitt i omr\u00e5dereguleringen er et resultat av en omfattende planprosess, som f\u00f8rte til at omr\u00e5dereguleringen ble vedtatt av kommunestyret i 2020. Hvis det \u00e5pnes opp for at planarbeidet kan igangsettes, p\u00e5 bakgrunn av mottatt planinitiativ, vil ikke omr\u00e5dereguleringen lenger sikre de helhetlige utbyggingsm\u00f8nstrene og sammenhengende strukturene. Omr\u00e5dereguleringen vil heller ikke gi de forutsigbare rammene for innbyggere og private utbygger, som det er lagt opp til og som det er \u00f8nskelig at en omr\u00e5deregulering skal gi. \u00c5 \u00e5pne for planarbeid, basert p\u00e5 et planinitiativ som er vesentlig i strid med overordna planer, undergraver verdien av overordnede planer og forutg\u00e5ende planprosesser. Det er i seg selv et problem. I den sammenheng er det ogs\u00e5 viktig \u00e5 v\u00e6re oppmerksom p\u00e5 at en slik beslutning vil kunne skape forventninger om ytterligere avvik fra omr\u00e5dereguleringen. Videre kan det nevnes at planprosesser, som er i strid med overordnede planer, er sv\u00e6rt ressurskrevende. Administrasjonen anbefaler derfor p\u00e5 generelt grunnlag at planer som forholder seg til overordnede rammer prioriteres. Konklusjon Etter administrasjonen sin vurdering b\u00f8r det ikke igangsettes planarbeid med utgangspunkt i mottatt planinitiativ. Avvikene fra overordna f\u00f8ringer i omr\u00e5dereguleringen er etter v\u00e5r vurdering for store til at justeringer i planarbeidet vil f\u00f8re til at administrasjonen kan anbefale et planforslag basert p\u00e5 foreliggende planinitiativ. 5 Lovkommentar til plandelen av plan- og bygningsloven 2008, sist med endringer med ikrafttredelse 1. juli 2021. Om form\u00e5let med omr\u00e5deregulering se kommentar til \u00a7 12-2, s. 143 andre avsnitt. 6 Det er i omr\u00e5dereguleringen for Nordbyen \u00e5pnet opp for ny bebyggelse i bakg\u00e5rden bak bryggene i indre havn. Et framtidig planinitiativ m\u00e5 forholde seg til de overordna f\u00f8ringene som er gitt i omr\u00e5dereguleringen for Nordbyen. Administrasjonen anbefaler at beslutning av 29. april 2024, om \u00e5 stoppe planinitiativ for detaljregulering for bryggene i indre havn i S\u00f8ndre Tollbodgate 3, 3A, 7A, 7B og 9 av 26. januar 2024, opprettholdes. Vedtakskompetanse Overpr\u00f8ving av beslutning om \u00e5 stoppe privat planinitiativ, etter plan- og bygningsloven \u00a7 12-8 andre ledd tredje punktum, er delegert fra kommunestyret til kommune- og byutviklingsutvalget. Dette g\u00e5r fram av kapittel 9 i delegasjonsreglement for Troms\u00f8 kommune, som tr\u00e5dte i kraft 1. april 2023. Vedlegg Planninitiativ_Pellerinbryggene_datert 260124 Vedlegg 1 Illustrasjonsprosjekt med stedsanalyse_Pellerinbryggene_LPO arkitekter Beslutning om at privat planinitiativ for Pellerinbryggene stoppes Pellerinbryggene_anmodning om politisk behandling Merknader til varsel om stopp 7 "
}