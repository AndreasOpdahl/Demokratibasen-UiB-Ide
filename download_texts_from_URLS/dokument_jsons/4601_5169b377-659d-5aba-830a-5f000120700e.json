{
  "dokument_id": "5169b377-659d-5aba-830a-5f000120700e",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Katrine N\u00f8dtvedt (MDG) og Eline Aresdatter Haakestad (MDG) om \u00e5 si nei til oljespons av kulturlivet ",
  "url": "https://bergen.kommune.no/politikere-utvalg/api/fil/bk360/10442008/Svar-pa-representantforslag-fra-Katrine-Nodtvedt-MDG-og-Eline-Aresdatter-Haakestad-MDG-om-a-si-nei-til-oljespons-av-kulturlivet-",
  "tekst": " BNKI - stab Til Intern korrespondanse Bystyrets kontor V\u00e5r referanse: 2024/78210-4 Saksbehandler: Gerd Nilsen Fra Dato: 18. september 2024 Byr\u00e5d for n\u00e6ring, kultur og idrett Svar p\u00e5 representantforslag fra Katrine N\u00f8dtvedt (MDG) og Eline Aresdatter Haakestad (MDG) om \u00e5 si nei til oljespons av kulturlivet Forretningsutvalget har i m\u00f8te 14.5.2024 i sak 189/24 fattet f\u00f8lgende vedtak: 1. Representantforslag fra Katrine N\u00f8dtvedt (MDG) og Eline Aresdatter Haakestad (MDG) om \u00e5 si nei til oljespons av kulturlivet, oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 31.10.2024. 3. Utvalg for finans, kultur og n\u00e6ring avgir innstilling i saken. Representantene Katrine N\u00f8dtvedt og Eline Aresdatter Haakestad (MDG) har fremmet f\u00f8lgende representantforslag: I 2023 laget det ideelle selskapet Klimakultur en oversikt som viser de tette koblingene mellom kulturfeltet og norske oljeselskaper. Oversikten viser at oljen\u00e6ringen er sterkt tilstede i hjelpeorganisasjoner, idrett, kultur, museer og utdanningsinstitusjoner, gjennom sponsorbidrag, ledelsesprogram, og ikke minst m\u00e5lrettet innsats mot barn og unge. Det er lett \u00e5 forst\u00e5 hvorfor oljeselskapene \u00f8nsker \u00e5 f\u00e5 logoen sin vist frem p\u00e5 festivalbannere, fotballtr\u00f8yer og vitensentres vegger. De f\u00e5r positiv oppmerksomhet rundt sin merkevare og virksomhet. I tillegg har flere av avtalene, som for eksempel Akademiaavtalen mellom Equinor og flere utdanningsinstitusjoner, betingelser om at oljeselskapene skal f\u00e5 positiv omtale i bytte mot sponsorbidragene. I kulturlivet, idretten, utdanningssektoren og frivilligheten er det stadig flere som tar til orde for \u00e5 kutte b\u00e5ndene til oljen\u00e6ringen. I Norge er det et opprop for \u00e5 stoppe oljesponsing av norsk kulturliv, og i Storbritannia har de fleste store kulturinstitusjoner avsluttet sine sponsorsamarbeid med oljebransjen. Blant annet valgte British Museum i London i 2023 \u00e5 ikke fornye sitt samarbeid med BP. Studenter har protestert mot Akademiaavtalen p\u00e5 UiB. Nylig ble Forfatterforeningen den syttende kunstnerforeningen som har sluttet seg til m\u00e5l om letestans p\u00e5 norsk sokkel. I en panelsamtale under klimafestivalen Varmere, V\u00e5tere, Villere i \u00e5r uttalte Festspillene i Bergen at de ikke s\u00e5 for seg \u00e5 g\u00e5 bort fra sponsorsamarbeidet med Equinor. P\u00e5 vitensenteret VilVite er vegger bokstavelig talt tapetsert med Equinor-logoer. Representanten mener at Bergen kommune b\u00f8r ta initiativ til \u00e5 f\u00e5 slutt p\u00e5 at bergenske kulturarenaer brukes som reklameplakater og kulturvasking for oljeindustrien. Forslag til vedtak: \u2022 Bystyret ber byr\u00e5det jobbe for at alle kunst- og kulturinstitusjoner som Bergen kommune er eier av ikke s\u00f8ker finansiering hos bedrifter som har petroleumsutvinning som sin hovedvirksomhet. \u2022 Bystyret ber byr\u00e5det oppfordre kunst- og kulturinstitusjoner som mottar tilskudd fra kommunen til \u00e5 ikke s\u00f8ke finansiering av bedrifter som har petroleumsutvinning som sin hovedvirksomhet. \u2022 Bystyret ber byr\u00e5det jobbe opp mot Storting og regjering for \u00e5 fjerne eventuelle skattefordeler petroleumsselskaper har ved \u00e5 sponse for eksempel tiltak innenfor kunst, kultur,idrett og frivillighet. \u2022 Bystyret ber byr\u00e5det g\u00e5 i dialog med Vilvite og Equinor med m\u00e5l om \u00e5 unng\u00e5 at Equinors logoer preger vitensenterets lokaler og materialer. Byr\u00e5dets vurdering av representantforslaget: Takk til representantene for \u00e5 l\u00f8fte en aktuell debatt. Det er byr\u00e5dets oppfatning at byens kunst- og kulturinstitusjoner er bevisste p\u00e5 problemstillingen, og byr\u00e5det har tillitt til at akt\u00f8rene verner om sin faglige integritet. Byr\u00e5det er prinsipielt uenig i at man legger politiske f\u00f8ringer som begrenser kunst- og kulturinstitusjonenes muligheter til \u00e5 skaffe ekstern finansiering og sponsorinntekter. Slike f\u00f8ringer er s\u00e6rlig uheldig i en tid der den \u00f8konomiske situasjonen er krevende b\u00e5de for kommunen som helhet og for det lokale kunst- og kulturfeltet. Byr\u00e5det ser det ikke som form\u00e5lstjenlig \u00e5 arbeide for \u00e5 fjerne intensiver selskaper har for \u00e5 sponse tiltak innen kultur, idrett og frivillighet, eller \u00e5 legge f\u00f8ringer for innholdet i sponsoravtalene den enkelte institusjon velger \u00e5 inng\u00e5. Marte Joan Monstad \u2013 Fung. byr\u00e5dsleder Reidar Digranes - byr\u00e5d for n\u00e6ring, kultur og idrett Dokumentet er godkjent elektronisk. "
}