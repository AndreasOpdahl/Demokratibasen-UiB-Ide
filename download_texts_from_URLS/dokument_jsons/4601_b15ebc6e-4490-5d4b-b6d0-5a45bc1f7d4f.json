{
  "dokument_id": "b15ebc6e-4490-5d4b-b6d0-5a45bc1f7d4f",
  "doc_type": "case_presentation",
  "kommune": 4601,
  "tittel": "H\u00f8ringsuttalelse - NOU 2023: 25 Omstilling til lavutslipp - Veivalg for klimapolitikken mot 2050 - rapport av Klimautvalget 2050",
  "url": "https://bergen.kommune.no/politikere-utvalg/api/fil/bk360/9461387/Framstilling-Horingsuttalelse-NOU-2023-25-Omstilling-til-lavutslipp-Veivalg-for-klimapolitikken-mot-2050-rapport-av-Klimautvalget-2050",
  "tekst": " BYR\u00c5DET Byr\u00e5dssak /23 Saksframstilling V\u00e5r referanse: 2023/260943-6 H\u00f8ringsuttalelse - NOU 2023: 25 Omstilling til lavutslipp - Veivalg for klimapolitikken mot 2050 - rapport av Klimautvalget 2050 Hva saken gjelder: Bergen kommune mottok den 31.10.2023 Klimautvalgets NOU 2023: 25 Omstilling til lavutslipp \u2013 Veivalg for klimapolitikken mot 2050 fra Klima- og milj\u00f8departementet. H\u00f8ringsfrist: 30.01.2024 Bakgrunn: Klimautvalget 2050 ble oppnevnt ved kongelig resolusjon den 13.08.2021. Utvalgets mandat var \u00e5 gj\u00f8re en helhetlig gjennomgang av veivalgene Norge st\u00e5r ovenfor for \u00e5 n\u00e5 klimam\u00e5let i 2050, og vise hvordan Norge kan bli et lavutslippssamfunn i 2050, p\u00e5 en mest mulig kostnadseffektiv m\u00e5te, med effektiv ressursbruk og et konkurransedyktig n\u00e6ringsliv. Omstillingen m\u00e5 ogs\u00e5 bidra til en utvikling som sikrer naturmangfoldet og et b\u00e6rekraftig velferdssamfunn. Utvalget skulle vurdere m\u00e5loppn\u00e5else og nytte i forhold til den samfunns\u00f8konomiske kostnaden. Klimautvalgets utredning ble overlevert klima- og milj\u00f8minister Andreas Bjelland Eriksen 27.10.2023. Utvalget mener at: - Alle beslutninger som tas i dag m\u00e5 baseres p\u00e5 et m\u00e5l om at s\u00e5 godt som alle klimagassutslipp i Norge m\u00e5 v\u00e6re fjernet for godt innen 2050. Norsk klimapolitikk m\u00e5 vektlegge varig omstilling til nullutslipp og tempoet i omstillingen m\u00e5 \u00f8kes. - All politikk og alle beslutninger m\u00e5 ta utgangspunkt i at alle ressurser er knappe. - Arealpolitikken m\u00e5 begrense tap av natur og bidra til bevaring av naturens karbonlagre. - Det m\u00e5 koste mer \u00e5 slippe ut. - Det m\u00e5 v\u00e6re en bred tiln\u00e6rming til virkemiddelbruk hvor juridiske, \u00f8konomiske og pedagogiske virkemidler benyttes. - Planer og beslutningssystemer m\u00e5 ta utgangspunkt i at Norge skal v\u00e6re et lavutslippssamfunn i 2050. - Det p\u00e5 en mer systematisk m\u00e5te m\u00e5 tas hensyn til hvordan norsk politikk virker p\u00e5 andre lands mulighet til omstilling. - Norge er avhengig av fortsatt tett samarbeid med EU om klimapolitikken. Innspill fra fagetat (-er): H\u00f8ringssaken er forelagt Klimaetaten og BKNI ved N\u00e6ringsseksjonen for faglige innspill. Klimaetaten har levert innspill i saken. Innspillet er vedlagt i sin helhet. Under f\u00f8lger en kort oppsummering av Klimaetatens kommentarer: Klimaetaten mener NOU 2023: 25 er et solid og nyttig arbeid for oss. Klimautvalget har gitt gode, grundige anbefalinger som ang\u00e5r kommunens virksomhet b\u00e5de direkte og indirekte. 1 Klimaetaten er i det vesentlige enig med anbefalingene fra Klimautvalget. Klimaetaten har gitt s\u00e6rskilte merknader til noen anbefalinger, kort gjengitt under. Del 2: En bred omstilling Klimaetatens kommentarer til Kapittel 4 Usikkerhet og rettferdighet i omstillingen Klimakrisen utgj\u00f8r en alvorlig risiko for folkehelsen. Mange av klimatiltakene vil kunne ha positive ringvirkninger for folkehelsen til Bergens innbyggere. Det m\u00e5 derfor utvikles metodikk, systemer og tiltak for \u00e5 vurdere og forebygge folkehelserisikoer relatert til et klima i endring og et samfunn i omstilling, og at klimatiltakenes konsekvenser for folkehelse evalueres. Klimaetatens kommentarer til Kapittel 5 Energisystemet Klimaetaten er enig med Klimautvalget i at biomasse m\u00e5 prioriteres til andre form\u00e5l enn energi. Biodrivstoff m\u00e5 imidlertid godtas som en overgangsl\u00f8sning inntil nullutslippsl\u00f8sninger er tilgjengelige for luftfart, sj\u00f8fart og tungtransport. Klimaetaten mener det m\u00e5 innf\u00f8res sterkere virkemidler for energieffektivisering, som endringer i plan- og bygningsloven og byggteknisk forskrift. Klimaetaten mener imidlertid at regelverksendringene som har kommet fremst\u00e5r usammenhengende, som eksempelvis innf\u00f8ringen av delingsl\u00f8sning for fornybar energiproduksjon i forskrift om kraftomsetning og nettjenester. Den oppstiller un\u00f8dvendige hindringer ved at virkeomr\u00e5det er begrenset til samme kommune-, g\u00e5rds- og bruksnummer.1 Det vanskeliggj\u00f8r fleksibilitet og bedre utnyttelse av energisystemet, og hindrer spesielt delingsl\u00f8sninger i sentrumsomr\u00e5dene med s\u00e6rlig fragmenterte eiendommer. Regelverksendringene som kommer, b\u00f8r utarbeides mer helhetlig. Klimaetatens kommentarer til Kapittel 6 Arealer og natur Klimaetaten savner en grundigere vurdering av arealn\u00f8ytralitet som m\u00e5lsetting, og en diskusjon av definisjon og operasjonalisering. En vurdering b\u00f8r belyse den prinsipielle betydningen av m\u00e5lsettingen, og konsekvensene det har for arealbruken i kommunene. Rammeverket i lovgivningen b\u00f8r ogs\u00e5 vurderes n\u00e6rmere. Plan- og bygningsloven har en etablert systematikk for nybygging, men f\u00e5 tydelige virkemidler for arealn\u00f8ytralitet og naturrestaurering. Klimaetatens kommentarer til Kapittel 7 Matsystemet Kommunen er landbruksmyndighet etter jordloven, og har ansvaret for h\u00e5ndteringen av landbrukssaker. Vi skal ogs\u00e5 tilrettelegge for at landbrukets arealressurser kan benyttes p\u00e5 en samfunnstjenlig m\u00e5te. Det inneb\u00e6rer at ressursene skal disponeres ut ifra fremtidige generasjoners behov. Forvaltningen av arealressursene skal ogs\u00e5 v\u00e6re milj\u00f8forsvarlig, og ivareta areal og kulturlandskap som grunnlag for liv, helse og trivsel for mennesker, dyr og planter.2 \u00c5 innrette matsystemet til at Norge skal bli et lavutslippssamfunn, krever regulatoriske endringer i hvordan kommunen kan ut\u00f8ve landbruksmyndigheten sin. Klimaetatens kommentarer til Kapittel 8 Transport og mobilitet Klimaetaten er enig med Klimautvalget i at tiltak som reduserer ettersp\u00f8rselen etter transport blir prioritert. Det m\u00e5 tilrettelegges for at hverdagsreiser i st\u00f8rst mulig grad kan gj\u00f8res ved \u00e5 g\u00e5 eller sykle ogs\u00e5 p\u00e5 tvers av bydeler. Det m\u00e5 legges til rette for at nullutslippskj\u00f8ret\u00f8y skal v\u00e6re det foretrukne \u00e5 b\u00e5de kj\u00f8pe og bruke for alle typer veitransport. Tilrettelegging m\u00e5 skje 1 Forskrift om m\u00e5ling, avregning, fakturering av nettjenester og elektrisk energi, nettselskapets n\u00f8ytralitet mv. (11.03.1999 nr. 301) \u00a7 3-12: https://lovdata.no/forskrift/1999-03-11-301/\u00a73-12 2 Lov om jord (jordlova), 12.05.1995 nr. 23, \u00a7 3, og \u00a7 1, jf. \u00a7 6: https://lovdata.no/lov/1995-05-12-23 2 samtidig som man iverksetter restriktive tiltak som nullutslippssoner. Det forutsetter imidlertid regulatoriske endringer. Kommunene har eksempelvis bare myndighet over lokalveier, og er avhengig av at de andre veimyndighetene beveger seg i samme retning som oss. Klimaetatens kommentarer til Kapittel 9 \u00d8konomisk aktivitet, velferd og sirkularitet Klimaetaten mener det m\u00e5 bygges systemer og markedsplasser som gj\u00f8r det mulig \u00e5 skape sirkul\u00e6re verdikjeder og forretningsmodeller, samtidig som vi inkluderer frivillige og ideelle initiativ. Det krever regelverk, retningslinjer, merkeordninger og standarder som fremmer sirkul\u00e6re prinsipper, verdikjeder og forretningsmodeller. De \u00f8konomiske virkemidlene m\u00e5 dessuten bidra til samarbeid og \u00e5penhet, redusere finansiell risiko og gj\u00f8re det b\u00e5de fordelaktig og l\u00f8nnsomt \u00e5 drive sirkul\u00e6rt. Det m\u00e5 koste mye mer \u00e5 skape avfall, levere varer og tjenester som ikke er holdbare, effektivt produsert, eller kan sirkuleres. Klimaetatens kommentarer til Kapittel 10 Innovasjon, omstilling og n\u00e6ringsstruktur Klimaetaten savner en grundigere vurdering av omstillingsrisikoen i det offentliges investeringsprosjekter og eierskap. Omstillingen til et lavutslippssamfunn har mange fallgruver, og de institusjonelle, \u00f8konomiske og regulatoriske risikoene b\u00f8r vurderes n\u00e6rmere. Klimaetaten mener ogs\u00e5 at ansvarsrisiko vil f\u00e5 st\u00f8rre betydningen fremover, med konsekvensene og virkningene av klimaendringer. Del 4: Organisering for klimaomstilling Klimaetatens kommentarer til Kapittel 17 Et overordnet klimastyringsystem Bergen kommune har ambisi\u00f8se klimam\u00e5lsettinger, men omstillingen blir sv\u00e6rt vanskelig hvis ikke lovgivningen ogs\u00e5 spiller p\u00e5 lag. Tiln\u00e6rmet samtlige satsinger i Gr\u00f8nn strategi m\u00f8ter regulatoriske hindringer. For \u00e5 gjennomf\u00f8re omstillingen b\u00e5de rettferdig og effektivt, kreves det at lovgivningen tilrettelegger for klimaomstillingen. Klimaetaten savner ogs\u00e5 tydeligere anbefalinger om \u00f8konomiske ordninger for kommunenes omstilling til lavutslippssamfunn. Byr\u00e5dets vurdering og forslag til h\u00f8ringsuttalelse: Bergen kommune mener NOU 2023: 25 er en solid og nyttig rapport. Klimautvalget har gitt gode, grundige anbefalinger som ang\u00e5r kommunens virksomhet b\u00e5de direkte og indirekte. Bergen kommune er opptatt av at det m\u00e5 bli enklere \u00e5 ta klimavennlige valg, b\u00e5de for n\u00e6ringslivet, privatpersoner og offentlig sektor. Virkemidlene m\u00e5 innrettes p\u00e5 en slik m\u00e5te at stimulansen \u00f8kes p\u00e5 en rettferdig m\u00e5te, og at den st\u00f8rste innsatsen gj\u00f8res p\u00e5 de mest effektive tiltakene. Bergen kommune er i det vesentlige enig med anbefalingene fra Klimautvalget, og har noen s\u00e6rskilte merknader. Del 2: En bred omstilling Kapittel 4 Usikkerhet og rettferdighet i omstillingen Bergen kommune er enig med Klimautvalget i at beslutningsprosesser m\u00e5 organiseres slik at de styrker muligheten for meningsfull medvirkning fra alle deler av befolkningen, og at fordelingseffektene av klimatiltak m\u00e5 vurderes mer systematisk i politiske prosesser og valg av virkemidler. Bergen kommune savner imidlertid en grundigere vurdering av folkehelserisikoer relatert til klima i endring og et samfunn i omstilling. Klimakrisen utgj\u00f8r en alvorlig risiko for folkehelsen. Mange av klimatiltakene vil kunne ha positive ringvirkninger for folkehelsen til Bergens innbyggere. Det m\u00e5 derfor utvikles metodikk, systemer og tiltak for \u00e5 vurdere og forebygge folkehelserisikoer relatert til et klima i endring og et samfunn i omstilling, samt at klimatiltakenes konsekvenser for folkehelse evalueres. 3 Bergen kommune st\u00f8tter Klimautvalget i at arbeidsgiverpolitikken b\u00f8r benyttes aktivt p\u00e5 veien mot et lavutslippssamfunn. Flest mulig i Bergen m\u00e5 ha et reelt tilbud om etter- og videreutdanning for \u00e5 \u00f8ke kompetansen i omstillingen og i et lavutslippssamfunn. Kapittel 5 Energisystemet Bergen kommune er enig med Klimautvalget i at rammeverket unng\u00e5 \u2013 flytte \u2013 forbedre (UFF) m\u00e5 v\u00e6re retningsgivende. Videre m\u00e5 biomasse i hovedsak prioriteres til andre form\u00e5l enn energi. Biodrivstoff m\u00e5 imidlertid godtas som en overgangsl\u00f8sning inntil nullutslippsl\u00f8sninger er tilgjengelige for luftfart, sj\u00f8fart og tungtransport. Bergen kommune er enig med Klimautvalget i at energieffektivisering m\u00e5 prioriteres. Det m\u00e5 innf\u00f8res sterkere virkemidler, som endringer i plan- og bygningsloven, byggteknisk forskrift, bruk av ENOVA og Husbanken. Videre mener Bergen kommune at regelverksendringene som har kommet fremst\u00e5r usammenhengende, som eksempelvis innf\u00f8ringen av delingsl\u00f8sning for fornybar energiproduksjon i forskrift om kraftomsetning og nettjenester. Den oppstiller un\u00f8dvendige hindringer ved at virkeomr\u00e5det er begrenset til samme kommune-, g\u00e5rds- og bruksnummer.3 Det vanskeliggj\u00f8r fleksibilitet og bedre utnyttelse av energisystemet, og hindrer spesielt delingsl\u00f8sninger i sentrumsomr\u00e5dene med s\u00e6rlig fragmenterte eiendommer. Regelverksendringene som kommer, b\u00f8r utarbeides mer helhetlig. Bergen kommune er opptatt av at det i tillegg til energieffektivisering er behov for \u00e5 \u00f8ke produksjonen av fornybar energi. Bergen kommune ser et potensial for \u00e5 \u00f8ke produksjonen i byene, der mye av str\u00f8mforbruket skjer. Dette vil bidra til \u00e5 redusere behovet for utbygginger og linjeoverf\u00f8ringer i ur\u00f8rt natur, og gj\u00f8re energisystemet mer robust. Det m\u00e5 gj\u00f8res enklere \u00e5 drive sm\u00e5skalaproduksjon av energi, som solceller p\u00e5 tak og mindre vindturbiner hvor det allerede er etablert annen infrastruktur, for eksempel ved industriomr\u00e5der. Bergen kommune merker seg at Klimautvalget peker p\u00e5 den viktige rollen kjernekraft spiller i IPCC og IEAs scenarioer for netto nullutslipp 2050, og ikke utelukker kjernekraft som en del av den norske energimiksen i fremtiden. Kapittel 6 Arealer og natur Bergen kommune st\u00f8tter ogs\u00e5 Klimautvalget i at nasjonale myndigheter m\u00e5 sette klare rammer for kommunenes ansvar i arealpolitikken. Det er behov for mer tverrfaglig samarbeid og koordinering mellom aktuelle akt\u00f8rer og sektorer, tydeligere ansvarsfordeling, og finansiering av tiltak for \u00e5 redusere fysisk klimarisiko. Bergen kommune er ogs\u00e5 enig med Klimautvalget i at klima- og naturhensyn i plan- og bygningsloven m\u00e5 styrkes gjennom en oppdatering og gjennomgang av lovverket, der ogs\u00e5 behovet for koblinger til andre lover vurderes. Utviklingen av byen b\u00f8r i stor grad skje p\u00e5 allerede utbygde arealer med et lavt arealforbruk. Bergen kommune vil p\u00e5peke at regioner m\u00e5 ses i sammenheng n\u00e5r det gjelder bo- og arbeidsmarked. Det er lite hensiktsmessig at enkelte kommuner har en restriktiv arealpolitikk dersom nabokommuner ikke har det, da man risikerer at innbyggere flytter ut av byen til omegnen for \u00e5 pendle til jobb. Bergen kommune vil p\u00e5peke behovet for en \u00f8kt mulighet til \u00e5 ivareta byn\u00e6r natur. Omr\u00e5dene har stor verdi for blant annet karbonlagring, overvannsh\u00e5ndtering, friluftsliv, folkehelse mm. Bergen kommune \u00f8nsker derfor flere virkemidler, slik at kommunen selv i st\u00f8rre grad kan vurdere vern av omr\u00e5der med \u00abvanlig natur\u00bb. 3 Forskrift om m\u00e5ling, avregning, fakturering av nettjenester og elektrisk energi, nettselskapets n\u00f8ytralitet mv. (11.03.1999 nr. 301) \u00a7 3-12: https://lovdata.no/forskrift/1999-03-11-301/\u00a73-12 4 Kapittel 7 Matsystemet Bergen kommune mener jordvern og stimulering til lokalprodusert mat er de viktigste klimatiltakene i landbruket. I en verden med stadig st\u00f8rre usikkerhet knyttet til matproduksjon og matforsyning, \u00f8ker viktigheten av lokal produksjon. Bergen kommune mener vi har en plikt til \u00e5 utnytte ressursene v\u00e5re for \u00e5 produsere mest mulig mat til egen befolkning. Lokalprodusert mat er b\u00e6rekraftig og positivt i et klimaperspektiv. Kommunene m\u00e5 gis gode vilk\u00e5r for den enkelte bonde til \u00e5 drifte sin g\u00e5rd og utnytte alle g\u00e5rdens ressurser i n\u00e6ringssammenheng. \u00d8kt jordvern er positivt for matproduksjon, kulturlandskap og naturmangfold. Kapittel 8 Transport og mobilitet Bergen kommune er enig med Klimautvalget i at tiltak som reduserer ettersp\u00f8rselen etter transport m\u00e5 prioriteres, b\u00e5de n\u00e5r det gjelder transport av varer og av personer. Videre m\u00e5 eksisterende infrastruktur utnyttes og vedlikeholdes f\u00f8r man bygger ny infrastruktur. Transportpolitikken m\u00e5 prioritere tiltak som unng\u00e5r utslipp og som flytter transport til mindre utslippsintensive former. Det m\u00e5 tilrettelegges for at hverdagsreiser i st\u00f8rst mulig grad kan gj\u00f8res ved \u00e5 g\u00e5 eller sykle ogs\u00e5 p\u00e5 tvers av bydeler, deretter m\u00e5 kollektiv v\u00e6re det neste valget. Samtidig m\u00e5 det respekteres at mange er avhengige av bil i hverdagen. Det m\u00e5 legges til rette for at nullutslippskj\u00f8ret\u00f8y skal v\u00e6re det foretrukne \u00e5 b\u00e5de kj\u00f8pe og bruke for alle typer veitransport. Kapittel 9 \u00d8konomisk aktivitet, velferd og sirkularitet Bergen kommune st\u00f8tter Klimautvalgets anbefaling om at relevante regelverk m\u00e5 oppdateres med klare krav og insentiver til ombruk av materialer, energieffektivisering og \u00f8kt tilrettelegging for rehabilitering. Regulatoriske og \u00f8konomiske virkemidler b\u00f8r bidra til \u00e5 vri investeringer fra nybygging til drift og vedlikehold av eksisterende bygg og infrastruktur. Det m\u00e5 gj\u00f8res enkelt og attraktivt \u00e5 bygge p\u00e5 en fleksibel m\u00e5te, slik at bygg kan ivareta ulike form\u00e5l gjennom sitt livsl\u00f8p. Videre mener Bergen kommune det m\u00e5 bygges systemer og markedsplasser som gj\u00f8r det mulig \u00e5 skape sirkul\u00e6re verdikjeder og forretningsmodeller, samtidig som vi inkluderer flere frivillige og ideelle initiativ. Dette krever regelverk, retningslinjer, merkeordninger og standarder som fremmer sirkul\u00e6re prinsipper, verdikjeder og forretningsmodeller, og gj\u00f8r det enkelt for alle \u00e5 ta milj\u00f8- og klimavennlige valg. De \u00f8konomiske virkemidlene m\u00e5 bidra til samarbeid og \u00e5penhet, redusere finansiell risiko og gj\u00f8re det b\u00e5de enkelt, fordelaktig og l\u00f8nnsomt \u00e5 drive sirkul\u00e6rt. Det m\u00e5 koste mer \u00e5 skape avfall, og \u00e5 levere varer og tjenester som ikke er holdbare, effektivt produsert, eller kan sirkuleres. Det m\u00e5 gj\u00f8res enklere \u00e5 ta de gode klimavalgene knyttet til forbruk. Kapittel 10 Innovasjon, omstilling og n\u00e6ringsstruktur Bergen kommune er enig med Klimautvalget i at vi m\u00e5 skape en mer effektiv planlegging og gjennomf\u00f8ring av investeringsprosjekter hvor klimahensyn er integrert, og at endringer i investeringsbehov som f\u00f8lge av omstillingen til et lavutslippssamfunn m\u00e5 vurderes n\u00e6rmere. Klimapolitikk og n\u00e6ringspolitikk m\u00e5 trekke i samme retning, og m\u00e5 gjenspeiles i ut\u00f8velse av eierskap og gjennom krav til selskapsrapportering om klima- og b\u00e6rekraftsrisiko og utarbeidelse av omstillingsplaner. Bergen kommune savner en grundigere vurdering av omstillingsrisikoen i det offentliges investeringsprosjekter og eierskap. Omstillingen til et lavutslippssamfunn har mange fallgruver, og de institusjonelle, \u00f8konomiske og regulatoriske risikoene b\u00f8r vurderes n\u00e6rmere. Ansvarsrisiko vil ogs\u00e5 f\u00e5 st\u00f8rre betydning fremover, med konsekvensene og virkningene av klimaendringene. 5 Del 4: Organisering for klimaomstilling Kapittel 17 Et overordnet klimastyringsystem Bergen kommune er enig med Klimautvalgets anbefalinger til et eventuelt klimastyringsystem, og vil fremheve anbefalingen om at det gj\u00f8res en \u00abklimavask\u00bb av relevante lover med sikte p\u00e5 \u00e5 styrke klimahensynets rettslige stilling. For at Bergen kommune skal n\u00e5 sine klimam\u00e5l er vi avhengige av at lovgivningen spiller p\u00e5 lag, slik at omstillingen kan gjennomf\u00f8res rettferdig og effektivt. Vi savner ogs\u00e5 tydeligere anbefalinger om \u00f8konomiske ordninger for kommunens omstilling til lavutslippssamfunn. Her vil vi s\u00e6rlig peke p\u00e5 behovet for statlige bidrag og forutsigbarhet i store investeringstiltak som karbonfangst ved kommunale forbrenningsanlegg. Bergen kommune er ogs\u00e5 enig i utvalget om at klimalovgivning m\u00e5 gi rom for ulike politiske veivalg og kursendringer underveis. Innholdet i klimapolitikken m\u00e5 kunne bestemmes gjennom l\u00f8pende politiske prosesser og justeringer basert p\u00e5 ny kunnskap. Dette er viktig b\u00e5de for \u00e5 sikre gode l\u00f8sninger og for klimapolitikkens legitimitet. Begrunnelse for framleggelse til bystyret: Byr\u00e5dets fullmakter \u00a7 6, vedtatt av bystyret 16. desember 2020 i sak 378/20: H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. Saken anses \u00e5 v\u00e6re prinsipiell og inneb\u00e6re politiske avveininger. Forretningsutvalget har i m\u00f8te 07.11.2023 i sak 10/23 fattet f\u00f8lgende vedtak: Utvalg for milj\u00f8 og byutvikling innstiller til bystyret som avgir h\u00f8ringssvar til \u00abH\u00f8ring - NOU 2023:25 Omstilling til lavutslipp - Veivalg for klimapolitikken mot 2050 - rapport av Klimautvalget 2050\u00bb p\u00e5 vegne av Bergen kommune. Byr\u00e5det innstiller til bystyret \u00e5 fatte f\u00f8lgende vedtak: Bergen kommune avgir h\u00f8ringsuttalelse til NOU 2023: 25 Omstilling til lavutslipp - Veivalg for klimapolitikken mot 2050 - rapport av Klimautvalget 2050 slik den fremkommer av byr\u00e5dets forslag. Dato: 20. desember 2023 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: H\u00f8ringsbrev NOU 2023: 25 Omstilling til lavutslipp \u2013 Veivalg for klimapolitikken mot 2050 Notat fra Klimaetaten \u2013 H\u00f8ring, NOU 2023: 25 Omstilling til lavutslipp \u2013 Veivalg for klimapolitikken mot 2050 6 "
}