{
  "dokument_id": "a32e000f-91f7-54de-9d9a-562a7b19c935",
  "doc_type": "case_attachment",
  "kommune": 4601,
  "tittel": "Vedtaksbrev fra Riksantikvaren",
  "url": "https://bergen.kommune.no/politikere-utvalg/api/fil/bk360/10568186/Vedtaksbrev-fra-Riksantikvaren",
  "tekst": " SAKSBEHANDLER REFERANSE Hanne Merete R. Moldung https://digisak.ra.no V\u00c5R DATO REFERANSENUMMER 26.02.2024 244672 Bergen kommune, Etat for bygg og anlegg Kaigaten 4 5020 Bergen Innvilget s\u00f8knad om dispensasjon for graving for etablering av st\u00f8yskjerm, Christi Krybbe skole, 167 /1523, Bergen kommune, Vestland fylke Konflikt med KulturminneID 89049: Middelalderbyen Bergen Vi viser til s\u00f8knad datert 20.2.2024 om \u00e5 gjennomf\u00f8re graving for etablering av st\u00f8yskjerm, Christi Krybbe skole, 167/1523, Bergen kommune, Vestland fylke. Tiltaket er i konflikt med KulturminneID 89049, Middelalderbyen Bergen, som er automatisk fredet i medhold av lov 9. juni 1978 nr. 50 om kulturminner (kulturminneloven) \u00a7 4 f\u00f8rste ledd. Lovhjemmel og myndighet I henhold til kulturminneloven \u00a7 3 f\u00f8rste ledd er inngrep i automatisk fredete kulturminner forbudt med mindre det foreligger tillatelse etter kulturminneloven \u00a7 8. Etter forskrift om fastsetting av myndighet mv. etter kulturminneloven \u00a7 2 (2) har Riksantikvaren myndighet til \u00e5 avgj\u00f8re om det kan gis slik tillatelse eller ikke, basert p\u00e5 tilr\u00e5dninger fra Norsk institutt for kulturminneforskning (NIKU). Vedtak Med hjemmel i kulturminneloven \u00a7 8 f\u00f8rste ledd fatter Riksantikvaren f\u00f8lgende vedtak: I forbindelse med graving for etablering av st\u00f8yskjerm, Christi Krybbe skole, 167/1523, Bergen kommune, gis det med dette tillatelse til inngrep i automatisk fredet kulturminne, Middelalderbyen Bergen, KulturminneID 89049, jf. avmerking p\u00e5 vedlagt kart. Dersom det under realisering av tiltaket blir oppdaget eller fremkommer andre automatisk fredete kulturminner enn de tillatelsen gjelder for, skal arbeidet straks stanses i den utstrekning det kan ber\u00f8re disse. Riksantikvaren skal varsles, jf. kulturminneloven \u00a7 8 andre ledd og vi avgj\u00f8r snarest mulig og senest innen 3 uker om arbeidet kan fortsette og eventuelle vilk\u00e5r. Tillatelsen gjelder bare det oms\u00f8kte tiltaket og bortfaller dersom tiltaket ikke er iverksatt innen 3 \u00e5r fra dette brevet er mottatt. Kulturminnebeskrivelse Tiltaket utf\u00f8res innenfor det automatisk fredete kulturminnet Middelalderbyen Bergen, og i det sentrale omr\u00e5det av kulturminnet. Tidligere arkeologiske registreringer ved Christi Krybbe skoler har p\u00e5vist rester etter Martinskirkens kirkeg\u00e5rd i form av omrotet kirkeg\u00e5rdsjord, bein og trerester, og rester etter trekiste, et mulig steinfundament, og et oppmurt gravkammer. Tiltaksbeskrivelse Bergen kommune har f\u00e5tt p\u00e5legg av helsevernmyndighetene \u00e5 utbedre st\u00f8yforholdene p\u00e5 skoleg\u00e5rden ved Christi Krybbe skole. Deler av skoleg\u00e5rden ligger i r\u00f8d st\u00f8ysone og ballbanen er den eneste delen av nedre skoleg\u00e5rd hvor det ikke er gjort tiltak mot st\u00f8y. L\u00f8sning for fundamentering av st\u00f8yskjerm er \u00e5 rive betongsokkel, men beholde eksisterende betongs\u00e5le. Deretter st\u00f8pes ny betongs\u00e5le og sokkel over eksisterende. Ny betongs\u00e5le vil stikke lenger inn mot skoleg\u00e5rden enn eksisterende, og det graves med dybde inntil 0,45 m. Begrunnelse for vedtaket Kulturminneforvaltningen skal verne om kulturminner som ikke-fornybare ressurser og arbeide for at kulturminneverdiene blir best mulig ivaretatt og nyttiggjort i et samfunn i endring. Tillatelse til inngrep i automatisk fredete kulturminner kan likevel gis etter en konkret vurdering av de kulturminnefaglige verdiene, veid opp mot private og samfunnsmessige hensyn. I denne saken er det lagt vekt p\u00e5 at Bergen kommune har f\u00e5tt p\u00e5legg av helsevernmyndigheten om \u00e5 utbedre st\u00f8yforholdene p\u00e5 skoleg\u00e5rden ved Christi Krybbe skole. Videre er det lagt vekt p\u00e5 at det graves i nyere tids fyllmasser. Etter en samlet vurdering har vi i denne saken innvilget dispensasjon for det oms\u00f8kte tiltaket i samsvar med vedtaket over. Forholdet til annet lovverk Hvis tiltaket krever tillatelse etter annet lovverk, m\u00e5 s\u00f8ker s\u00f8rge for dette, f\u00f8r tiltaket kan gjennomf\u00f8res. Fremdrift og gjennomf\u00f8ring Tiltaket skal gjennomf\u00f8res som vist p\u00e5 vedlagte kart. Mindre endringer eller avvik klareres med oss. St\u00f8rre endringer, som ber\u00f8rer kulturminner, krever ny s\u00f8knad. Kulturminnemyndigheten avgj\u00f8r om endringene er st\u00f8rre eller mindre. Du kan klage p\u00e5 vedtaket Du har rett til \u00e5 klage p\u00e5 vedtaket. Fristen for \u00e5 klage er 6 uker fra du har mottatt dette brevet, jf. kulturminneloven \u00a7 8 f\u00f8rste ledd tredje punktum. Du klager i Digisak. Hvis vi ikke tar klagen til f\u00f8lge, sender vi den til Klima- og milj\u00f8departementet. De avgj\u00f8r saken med endelig virkning. Har du sp\u00f8rsm\u00e5l? Har du sp\u00f8rsm\u00e5l kan du kontakte saksbehandler Hanne Merete R. Moldung p\u00e5 e-post hanne.merete.moldung@ra.no Vennlig hilsen Riksantikvaren - Direktoratet for kulturminneforvaltning Dronningensgate 13 \u2022 Pb. 8196 Dep. \u2022 0034 Oslo \u2022 Tlf: 22 94 04 00 \u2022 www.ra.no Side 2 av 3 Hanne Merete R. Moldung Seniorr\u00e5dgiver Brevet er elektronisk godkjent uten underskrift Vedlegg: Kart med omr\u00e5deavgrensning Mottaker i Digisak: \u00d8ystein Gagnat Riksantikvaren - Direktoratet for kulturminneforvaltning Dronningensgate 13 \u2022 Pb. 8196 Dep. \u2022 0034 Oslo \u2022 Tlf: 22 94 04 00 \u2022 www.ra.no Side 3 av 3 "
}