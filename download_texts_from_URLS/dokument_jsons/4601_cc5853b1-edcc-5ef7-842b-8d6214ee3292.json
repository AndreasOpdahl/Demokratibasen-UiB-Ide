{
  "dokument_id": "cc5853b1-edcc-5ef7-842b-8d6214ee3292",
  "doc_type": "case_minutes",
  "kommune": 4601,
  "tittel": "Saksprotokoll RBA, 26112024, Sak 53/24, \u00c5rstad, Gnr. 13, Bnr. 69 mfl., Wergelandsbakken,  Reguleringsplan",
  "url": "https://bergen.kommune.no/politikere-utvalg/api/fil/bk360/11705094/Innstilling-vedtak-Arstad-Gnr-13-Bnr-69-mfl-Wergelandsbakken-Reguleringsplan",
  "tekst": "\u00c5rstad, Gnr. 13, Bnr. 69 mfl., Wergelandsbakken, Reguleringsplan R\u00e5det for byforming og arkitektur (RBA) behandlet saken i m\u00f8tet 26.11.2024 sak 53/24 og fattet f\u00f8lgende vedtak: Planomr\u00e5det ligger i et str\u00f8k p\u00e5 Wergeland med store villaer og hager som ble bebygget for om lag 100 \u00e5r siden. Fortetting i gr\u00f8nne omr\u00e5der kan diskuteres, men i utgangspunktet b\u00f8r fortetting f\u00f8rst og fremst foreg\u00e5 der man har gr\u00e5 arealer fra f\u00f8r. RBA minner om prinsippet i naturstrategien om at omr\u00e5der som nedbygges skal oppveies av etablering av nye naturomr\u00e5der. I Bergen har man mange forretningssaker i store hager og eksisterende boligomr\u00e5der. R\u00e5det etterlyser derfor en sm\u00e5husplan som man har i Oslo, som definerer hva som er nabolagskarakter, hvordan ny bebyggelse kan innordner seg i omr\u00e5det. RBA forst\u00e5r \u00f8nsket om fortetting i dette omr\u00e5det ut fra n\u00e6rheten til bybanestoppet. En fortetting av et omr\u00e5de som Wergeland vil n\u00f8dvendigvis medf\u00f8re en viss endring i karakter. R\u00e5det vil derfor ber\u00f8mme dette planforslaget der det er arbeidet frem fine kvaliteter n\u00e5r det gjelder helhetlig grep og valg av volumoppbygging og bygningstypologier. Det er valgt flere mindre volum som lettere lar seg innpasse i en eksisterende bebyggelse enn st\u00f8rre blokkvolum. R\u00e5det ser at det er arbeidet godt med bebyggelsesstrukturer n\u00e5r det gjelder valg av typologier, og hvordan de er plassert i terrenget. Dette gjelder ogs\u00e5 for hvordan det har v\u00e6rt arbeidet med \u00e5 redusere st\u00f8rrelsen av de nye bygningsvolumene for at de i kan korrespondere med den eksisterende bebyggelsen p\u00e5 en god m\u00e5te. R\u00e5det har noen konkrete sp\u00f8rsm\u00e5l om hensynet til st\u00f8y fra vei har v\u00e6rt f\u00f8rende passeringen av Bygg C, og om dette kunne v\u00e6rt l\u00f8st p\u00e5 en annen m\u00e5te for \u00e5 oppn\u00e5 bedre solforhold. Siden det er sv\u00e6rt lite kveldssol i denne delen av Bergensdalen, da solen g\u00e5r tidlig ned bak L\u00f8vstakken, er det derfor er n\u00f8dvendig \u00e5 fange mest mulig sol og lys fra s\u00f8r. Det samme gjelder for bygg D, og b\u00f8r kan man unders\u00f8ke muligheter for \u00e5 gi den nordlige delen av volumet bedre solforhold. RBA er videre positive til den overordnede volummessige utformingen av bygningsmassen i planen, men ser man i at noen av volumene fremst\u00e5r som noe oppl\u00f8ste. Dette gjelder for eksempel der man har der man har to balkonger over hverandre som griper inn i takformen. For \u00e5 oppn\u00e5 et ytterligere forbedret resultat kunne man kanskje unders\u00f8ke om man i stedet for \u00e5 \u00ab\u00e5 ta hull p\u00e5\u00bb formene heller kunne rendyrke og roe ned bygningsformene. R\u00e5det oppfordrer til en mer rendyrket fasadekomposisjon, herunder vindusst\u00f8rrelse, - plassering, -format, samt sammenhengen mellom disse. Det er positivt man har latt seg inspirere av takutformingen som finnes p\u00e5 en del av villaene i omr\u00e5det, mens forbindelsen mellom omr\u00e5dets mansardtak og forslagsstillers tak fremst\u00e5r mer som en forenkling enn, som forslagsstiller beskriver, en omfortolking. Om man \u00f8nsker \u00e5 arbeide med mansardtak som arkitektonisk virkemiddel, b\u00f8r man detaljere dette videre. Videre b\u00f8r man se p\u00e5 hvordan man kan tydeliggj\u00f8re forskjellen mellom tak og vegg om man \u00f8nsker \u00e5 knytte seg til eksisterende bebyggelse. Begge disse forholdene dette kan sikres i bestemmelsene eller i en enkel formingsveileder. Det er i planforslaget lagt opp til fine m\u00f8teplasser og g\u00e5rdsrom i uteoppholdsarealene. Det mangler fortau langs veien, men gitt omr\u00e5dets karakter kan man kanskje klare seg uten fortau, siden dette ville kreve st\u00f8rre plass og kunne g\u00e5 ut over bebyggelsesstrukturen. R\u00e5det foresl\u00e5r derfor at man kan unders\u00f8ke om gangveien kunne v\u00e6rt svinget ut mellom bygg D og WB1 for \u00e5 oppn\u00e5 et mer sammenhengende gr\u00f8ntareal. Alt i alt har planforslaget med noen justeringer potensiale til \u00e5 bli et sv\u00e6rt vellykket eksempel p\u00e5 fortetting i eksisterende villaomr\u00e5der. RBA kan anbefale planforslaget. 2 "
}