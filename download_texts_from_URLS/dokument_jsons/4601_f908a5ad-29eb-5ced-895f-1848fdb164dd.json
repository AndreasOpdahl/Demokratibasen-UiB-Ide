{
  "dokument_id": "f908a5ad-29eb-5ced-895f-1848fdb164dd",
  "doc_type": "case_presentation",
  "kommune": 4601,
  "tittel": "Omorganisering av Byarkitektens kjerneoppgaver",
  "url": "https://bergen.kommune.no/politikere-utvalg/api/fil/bk360/10672711/Framstilling-Omorganisering-av-Byarkitektens-kjerneoppgaver",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/102073-1 Omorganisering av Byarkitektens kjerneoppgaver Hva saken gjelder: Byr\u00e5d for byutvikling presenterer i denne sak forslag til omorganisering av Byarkitektens kjerneoppgaver ved \u00e5 flytte oppgavene og legge ned Byarkitekten som egen etat. Byr\u00e5den anbefaler at etaten legges ned og at etatens ansatte, arbeidsoppgaver og ansvarsomr\u00e5der overf\u00f8res til Plan- og bygningsetaten. Det er ogs\u00e5 skissert nedskalering av arbeidsoppgaver, som vil kunne f\u00f8re til reduksjon av \u00e5rsverk, og dermed gi \u00f8konomisk innsparing. Bakgrunn Byr\u00e5det har i \u00abKlosterhagenerkl\u00e6ringen\u00bb og i budsjettsammenheng vist til at det er behov for \u00e5 frigj\u00f8re kapasitet og \u00f8konomiske midler til n\u00f8dvendige oppgaver og h\u00f8yt prioriterte satsinger. Dette er blant annet ansl\u00e5tt til demografisk utvikling fremover med en sterk vekst i antall eldre. Byr\u00e5det behandlet 02.05.2024 sak om Omorganiseringer- iverksetting av vurderinger og prosesser, sak 1113/24, og fattet blant annet f\u00f8lgende vedtakspunkt: 1. F\u00f8lgende organisasjonsvurderinger iverksettes. Ansvarlige byr\u00e5der s\u00f8rger for oppf\u00f8lging p\u00e5 sine omr\u00e5der. c) hvordan Byarkitektens prioriterte oppgaver kan reorganiseres i kommunen ved en nedleggelse av Byarkitekten som egen etat I saken forutsettes det at eventuelle omorganiseringer medf\u00f8rer reduserte kostnader. Det er ogs\u00e5 lagt til grunn at arbeidet gjennomf\u00f8res i samsvar med Hovedavtalens bestemmelser om ansattes medvirkning. Forslaget om omorganisering av Byarkitekten er begrunnet i bystyrets merknad 1 i sak 52/23 (Handlings- og \u00f8konomiplan 2024-2027/budsjett 2024), der byr\u00e5det bes s\u00e6rlig om \u00e5 se p\u00e5 Klimaetaten og Byarkitekten i forbindelse med kommunens oppgavegjennomgang. Prosess Vurderinger rundt omorganisering av Byarkitekten er gjort ved Byr\u00e5dsavdeling for byutvikling. Det er gjennomf\u00f8rt to informasjons- og dr\u00f8ftingsm\u00f8ter med organisasjonene som har medlemmer i Byarkitekten, der i tillegg verneombud og etatsdirekt\u00f8r har deltatt. Videre er det avholdt allm\u00f8te for ansatte i Klimaetaten og Byarkitekten for \u00e5 orientere om situasjonen. Det er gitt anledning til skriftlige innspill. Byarkitekten har levert innspill til forhold etaten mener det er spesielt viktig \u00e5 v\u00e6re bevisst p\u00e5 ved vurderingen av omorganisering, som er vedlagt saken. 1 Byarkitektens form\u00e5l og mandat Byarkitekten i Bergen ble opprettet 20.05.2016 i byr\u00e5dssak 1181-16. En overordnet m\u00e5lsetning for byarkitekten skulle v\u00e6re \u00e5 fremme kvalitet i den fysiske formgivningen og det bygde milj\u00f8et som grunnlag for en bedre bykultur. Byr\u00e5det \u00f8nsket \u00e5 styrke byens gode og stedegne kvaliteter og fremme ny, b\u00e6rekraftig og fremtidsrettetbyutvikling som er god for byens innbyggere. Byarkitekten skulle styrke kommunens arbeid med \u00e5 skape design og arkitektur med h\u00f8y og fremragende kvalitet som skulle bidra til \u00f8kt verdiskaping, innovasjon og forskning. Det var videre \u00f8nskelig \u00e5 styrke koblingen mellom arkitektur, kunst og klima. Byarkitekten ble opprettet som et \u00abkontor\u00bb med en fast kjerne som gradvis skulle vokse. I byr\u00e5dssaken om etableringen av Byarkitekten ble det lagt til grunn f\u00f8lgende rammer for arbeidet: \u2022 Byarkitekten skal v\u00e6re en etat. \u2022 Byarkitekten skal ikke ha vedtaksmyndighet etter plan- og bygningsloven. \u2022 Byarkitekten skal ha en r\u00e5dgivende funksjon i enkeltsaker kommunen mottar, som plan- og byggesaker, og for de byggene kommunen selv skal bygge. \u2022 Byarkitekten skal bidra til offentlig debatt og formidling. Byr\u00e5dssaken om etablering understreker at Byarkitekten \u00abskulle v\u00e6re et supplement og tillegg til dagens struktur\u00bb og ikke endre p\u00e5 hverken myndighetsomr\u00e5de, ansvars-, eller kompetanseomr\u00e5der som er gitt andre etater i kommunen. Mandatet som er gitt i byr\u00e5dssaken er vidt og arbeidet med \u00e5 forme etaten har v\u00e6rt et nybrottsarbeid. Byarkitekten har utdypet/utviklet mandatet til s\u00e6rlig \u00e5 sette s\u00f8kelys p\u00e5 rollen som brobygger, r\u00e5dgivende organ og p\u00e5driver for kvalitet og god byutvikling. I 2023 ble det gjennomf\u00f8rt en ekstern evaluering av byarkitekten, utf\u00f8rt av Asplan Viak, p\u00e5 bestilling fra bystyret. Gjennom sp\u00f8rreunders\u00f8kelser, intervju og dokumentgjennomgang konkluderer evalueringen med at Byarkitekten har oppn\u00e5dd betydelige resultater i arbeidet med \u00e5 fremme kvalitet i formgivning og bymilj\u00f8 i Bergen. Gjennom en rekke tiltak som Arkitektur+, offentlig debatt om kultur, r\u00e5dgivning og \u00f8kt s\u00f8kelys p\u00e5 b\u00e6rekraft og kvalitet, har byarkitekten bidratt til \u00e5 l\u00f8fte standarden for arkitektonisk utforming og byutvikling. Byarkitektens oppgaver og ansvarsomr\u00e5der Under redegj\u00f8res det for byarkitektens kjerneoppgaver. Etaten har i dag 7 \u00e5rsverk, hvorav ett er et pilotprosjekt over tre \u00e5r med ekstern finansiering. Kompetanseutvikling og p\u00e5driver for kvalitet og god byutvikling Etaten f\u00f8lger opp og s\u00f8rger for implementering av Bergen kommunes arkitektur- og byformings-strategi, Arkitektur+. Det er blant annet jobbet frem en digital eksempelsamling med beskrivelse av prinsipper, veiledning og eksempler som utbyggere, arkitekter og andre som jobber med byutvikling og arkitektur kan st\u00f8tte seg p\u00e5 i prosjektutvikling, planlegging og s\u00f8knadsprosesser. I tr\u00e5d med byarkitektens mandat om \u00e5 sette arkitektur p\u00e5 dagsorden i det offentlige ordskifte, fremme debatt, bygge kunnskap og inspirere til god arkitektur utf\u00f8rer byarkitekten en rekke aktiviteter som \u00e5 holde foredrag, arrangere seminar, utstillinger, avisinnlegg og innlegg p\u00e5 sosiale medier. Byarkitekten samarbeider ogs\u00e5 med Bergen internasjonale filmfestival med et eget arkitekturfilmprogram inkludert debattm\u00f8ter. Etaten kobler seg ogs\u00e5 opp til relevante forsknings- og utdanningsinstitusjoner. Etaten jobber kontinuerlig for innovasjon, kompetanseheving og utvikling innen eiendoms- og byutviklingsfeltet som treffer arkitekturfeltet, med en bred tiln\u00e6rming. Siden etablering av 2 etaten har Byarkitekten etablert flere innovasjonsprosjekter og arenaer for \u00e5 fremme kunnskap og videreutvikle forst\u00e5elsen av arkitektur som verkt\u00f8y for \u00e5 m\u00f8te ulike samfunns- utfordringer. Noen av disse har hatt ekstern finansiering som BOPILOT (forskningsmidler), og etableringen av FutureBuilt som programsatsing i Bergen (Klimasatsmidler). Byarkitekten har ogs\u00e5 v\u00e6rt p\u00e5driver for \u00e5 jobbe med rammeverket til Building dignity i prosjektet for Bergen Inkluderingssenter, i tett samarbeid med Etat for utbygging og de andre akt\u00f8rene knyttet til Inkluderingssenteret. Dette har ogs\u00e5 v\u00e6rt et viktig og innovativt prosjekt for Bergen kommune, og hevet kompetansen innen flere fag- og ansvarsomr\u00e5der om hvordan man kan jobbe for \u00e5 skape mer inkluderende og b\u00e6rekraftig arkitektur. R\u00e5dgivning Byarkitekten gir arkitektfaglig r\u00e5d for Etat for utbygging og Bymilj\u00f8etaten som utbyggere av kommunale bygg og anleggsprosjekter. Byarkitekten uttaler seg til /bist\u00e5r Plan- og bygningsetaten (PBE) i enkelte (st\u00f8rre) reguleringsplaner og enkelte byggesaker som er til behandling i PBE. Det er et m\u00e5l \u00e5 optimalisere arkitekturen i kommunale bygg og anlegg med tanke p\u00e5 kost, tid og kvalitet og fokus p\u00e5 b\u00e6rekraftig og verdiskapende arkitektur som styrker kommunale tjenester innen oppvekst, l\u00e6ring, eldreomsorg, kultur og idrett. R\u00e5dgiving gis ogs\u00e5 til byr\u00e5dsavdelinger i utarbeidelse av bestilling av kommunale bygg og anlegg. Byarkitekten har utover dette tett samarbeid og dialog med eiendomsutviklere, utbyggere, plankonsulenter og arkitekter, i tillegg til plan- og bygningsetaten og \u00f8vrige etater med tanke p\u00e5 \u00e5 finne gode l\u00f8sninger. Administrasjon og ledelse Byarkitekten er en liten etat med f\u00e5 ansatte og har ikke egne \u00e5rsverk tilknyttet administrative oppgaver. Lederoppgaver ligger til etatsdirekt\u00f8r. Ledelse av byarkitekten er i tillegg til \u00e5 ivareta ordin\u00e6r ledelse av etaten en synlig og faglig profil som fremmer arkitektur som verkt\u00f8y i samfunnsutviklingen. Denne oppgaven blir ivaretatt med et utstrakt kommunikasjon- og formidlingsarbeid som medieh\u00e5ndtering, holde foredrag etc. Sekret\u00e6r for r\u00e5det for byforming og arkitektur Etaten er sekret\u00e6r for r\u00e5det for byforming og arkitektur i tr\u00e5d med bystyrets vedtak 352/21. Arbeidet inneb\u00e6rer \u00e5 legge frem plan- og byggesaker som r\u00e5det kan uttale seg til, og administrativt arbeid knyttet til juryering og formidling av Bergen kommunes Arkitektur- og byformingspris FutureBuilt Bergen er f\u00f8rste kommune utenfor Oslo-regionene som har startet FutureBuilt. Prosjektet fremmer privat- offentlig samarbeid i byggebransjen, gir insitamenter for \u00f8kt innovasjon, fremmer utvikling og deling av ny kunnskap og fungerer som et utstillingsvindu for b\u00e6rekraftig arktiktur i Bergen. Prosjektet er et tre-\u00e5rig pilotprosjekt finansiert over statlige Klimasats-midler og er et samarbeid med andre etater som Byantikvaren, Klimaetaten og Plan- og bygningsetaten. Prosjektleder rapporterer til en styringsgruppe, men ligger administrativt under byarkitekten Organisering av tilsvarende oppgaver i andre kommuner Etter at Bergen fikk byarkitekt, har flere norske byer fulgt etter. I dag er det Byarkitekt i Trondheim, Stavanger, Lillestr\u00f8m, Indre \u00d8stfold og Ullensaker. Foruten Trondheim, som nylig har g\u00e5tt over til parlamentarisme, har de ande andre kommunene formannskapsmodell, og er derfor vanskelig \u00e5 sammenligne med Bergen. I samtlige av disse kommunene er byarkitekten organisert under eller sammen med plan og bygg. Oslo har lenge vurdert \u00e5 etablere byarkitekt, men har n\u00e5 etablert en seksjon for arkitektur og urbanisme i stedet. Denne seksjonen ligger i Plan- og bygningsetaten og har ansvar for \u00e5 f\u00f8lge opp arkitekturpolitikken og jobbe strategisk for arkitekturfaglig kvalitet innad i etaten og i m\u00f8te med samfunnet. Seksjonen i Oslo best\u00e5r av 20 medarbeidere. 3 Alternative organiseringsformer Ved en mulig omorganisering av Byarkitektens kjerneoppgaver og nedleggelse av Byarkitekten som egen etat er det vurdert ulike organiseringsformer. Det er i vurderingene lagt vekt p\u00e5 hvordan organiseringen p\u00e5virker kvaliteten og gjennomf\u00f8ringskraften i oppgavel\u00f8sningen. Vurderingene er gjort p\u00e5 et overordnet niv\u00e5. Felles for alternativene er at Byarkitektens rolle som synlig akt\u00f8r for \u00e5 fremme arkitektur og faglig uavhengighet svekkes. Overf\u00f8ring til niv\u00e5 1 Byarkitektens oppgaver flyttes i sin helhet til en byr\u00e5dsavdeling p\u00e5 niv\u00e5 1, mest n\u00e6rliggende vil v\u00e6re Byr\u00e5dsavdeling for byutvikling. Fordeler: - Tettere samarbeid mellom fag og politikk kan gi st\u00f8rre m\u00e5loppn\u00e5else innen kommunens arkitekturpolitikk. - Tydelig politisk forankring av kommunens forvaltning av det arkitektfaglige omr\u00e5det. - Kan legge til rette for styrket samarbeid p\u00e5 det arkitekturfaglige feltet med andre byr\u00e5dsavdelinger, s\u00e6rlig knyttet til bestillerrollen for kommunens egne utbyggingsprosjekter. Ulemper: - En tettere kobling til politisk ledelse vil gj\u00f8re det krevende \u00e5 ut\u00f8ve en rolle som synlig samfunnsakt\u00f8r og sikre faglig uavhengighet. - Det vil v\u00e6re avstand mellom de oppgavene som ligger til byarkitekten og byr\u00e5ds- avdelingens \u00f8vrige oppgaver. Dette vil kunne gi svakere utnyttelse av kompetansen og mindre fleksibilitet som ligger til fagmilj\u00f8et. Overf\u00f8ring til en annen etat (niv\u00e5 2) Byarkitektens oppgaver og rolle overf\u00f8res til en annen etat, mest n\u00e6rliggende vil v\u00e6re Plan- og bygningsetaten. Fordeler: - Man opprettholder et sterkt fagmilj\u00f8 som kan fremme kompetanseutvikling p\u00e5 arkitekturfeltet, herunder r\u00e5dgivning, innovasjon og nettverksarbeid. - Faglige synergier ved samlokalisering og organisasjonstilh\u00f8righet med store fagmilj\u00f8er innen byutvikling, b\u00e5de i Plan- og bygningsetaten og Bymilj\u00f8etaten. - Det vil v\u00e6re mulig \u00e5 ut\u00f8ve en rolle som synlig samfunnsakt\u00f8r og sikre faglig uavhengighet. Ulemper: - Vanskeligere \u00e5 drive uavhengig r\u00e5dgivning i prosjekter n\u00e5r fagmilj\u00f8et er organisert under etatsdirekt\u00f8ren som ogs\u00e5 har en myndighetsrolle innen plan- og byggesaksfeltet. - Vanskeligere \u00e5 opprettholde rollen som p\u00e5driver, brobygger mellom myndighet og utbyggerbransjen og ha en fri uavhengig stemme. Vurdering av nedskalering av arbeidsoppgaver og \u00e5rsverk Med utgangspunkt i behov for kostnadsreduksjon, skisseres det her en nedskalering av byarkitektens oppgaver og nedbemanning. Det foresl\u00e5s en minstebemanning for at byarkitekten skal kunne ivareta kjerneoppgavene til dagens etat og forventninger til kommunenes arkitekturpolitikk og god byutvikling. Prioritering av oppgaver er vurdert utfra form\u00e5let og mandatet til byarkitekten. 4 Da byarkitekten ble opprettet ble det lagt vekt p\u00e5 at byarkitekten skulle v\u00e6re et supplement til arkitektfaglig kompetanse som allerede er i kommunen. Gode arkitekturfaglige vurderinger gj\u00f8res ulike steder i kommunen, men byarkitektrollen har som form\u00e5l \u00e5 l\u00f8fte arkitektur mer overordnet og ikke n\u00f8dvendigvis kun i enkeltsaker. Det vurderes derfor at byarkitektens rolle som kunnskapsutvikler og p\u00e5driver er viktig \u00e5 ivareta. Arkitekturfaglig r\u00e5dgivning vurderes ogs\u00e5 \u00e5 v\u00e6re en kjerneoppgave for byarkitekten. R\u00e5dgivningen vurderes \u00e5 ha s\u00e6rlig verdi inn i st\u00f8rre transformasjonsomr\u00e5der og st\u00f8rre plan- og byggeprosjekt. Det vurderes ogs\u00e5 som en viktig funksjon inn mot kommunens egne byggeprosjekter. Det brukes i dag ca. tre \u00e5rsverk til r\u00e5dgivning. Det er mulig \u00e5 redusere dette ved at byarkitekten ikke uttaler seg i enkeltsaker. FutureBuilt er administrativt under byarkitekten i dag og byarkitekten har hatt en viktig og avgj\u00f8rende rolle som initiativtaker for \u00e5 f\u00e5 FutureBuilt-programmet til Bergen. Driften av FutureBuilt-programmet regnes imidlertid ikke som byarkitektens kjerneoppgave og b\u00f8r ikke inng\u00e5 i byarkitektens grunnbemanning. Byarkitekten fungerer i dag som sekret\u00e6r for r\u00e5det for byforming og arkitektur. Dette vurderes \u00e5 v\u00e6re en oppgave som ogs\u00e5 kan ivaretas av andre. \u00d8konomiske konsekvenser: Dagens situasjon, budsjett 2024 Byarkitektens driftsbudsjett for 2024 er p\u00e5 6,8 mill. L\u00f8nn og sosiale kostnader utgj\u00f8r kr 8,6 mill. L\u00f8nnsmidlene er fordelt p\u00e5 7 stillingshjemler, inkl. etatsleder. Byarkitekten har 7 \u00e5rsverk, 6 faste og 1 prosjektstilling. Prosjektstillingen finansieres av eksterne midler fra Klimasats og er knyttet til FutureBuilt-programmet. De faste stillingene finansieres i hovedsak av bykassen, men 40 % av et \u00e5rsverk er knyttet til R\u00e5det for byforming og arkitektur og henf\u00f8res til selvkostomr\u00e5det. R\u00e5dgivning til Etat for utbygging belastes de respektive prosjekter og skal i utgangspunktet dekke ett \u00e5rsverk. Dette er budsjettert som en inntekt p\u00e5 knappe 1,3 mill. Husleien til byarkitekten er 403 100 i tillegg til renhold og energi. Tabellen under viser grovmasket hvordan budsjettet er fordelt Potensiell kostnadsreduksjon ved nedleggelse og reduksjon i arbeidsoppgaver Ved nedleggelse av Byarkitekten som etat, og flytting av etatens ansatte, arbeidsoppgaver og ansvarsomr\u00e5der til et annet sted i organisasjonen, vil driftskostnadene for etaten v\u00e6re samme som i dag. Ved flytting av kontoret til de ansatte vil en kunne spare utgiftene til leie av lokaler. Ved en nedskalering og hardere prioritering av oppgaver vil en kunne redusere bemanningen med inntil 3 \u00e5rsverk. Det forutsettes at ansatte flyttes til andre ledige stillinger i kommunen som de er kvalifiserte til. Det vurderes at en minimumsbemanning for \u00e5 kunne ivareta oppgavene p\u00e5 en forsvarlig m\u00e5te vil v\u00e6re 3 \u00e5rsverk. Pilotprosjektet FutureBuilt er ikke medregnet i dette. Potensiell reduksjon i \u00e5rsverk* ca. 3,50 mill. Reduksjon av utgifter til leie av lokaler og grunn+ energi ca. 0,44 mill. Samlet potensielt reduserte kostnader ca. 3,94 mill. * L\u00f8nn og sosiale utgifter for \u00e9n stilling er beregnet til ca. kr 1 170 000. 5 Byr\u00e5dens vurdering og anbefaling/konklusjon: Det er vurdert ulike alternativer for omorganisering av Byarkitekten, og slik saken viser finnes det flere muligheter for flytting av oppgavene. Byr\u00e5d for byutvikling har vurdert at det beste alternativet er \u00e5 overf\u00f8re Byarkitektens ansatte, arbeidsoppgaver og ansvarsomr\u00e5der til en annen etat (niv\u00e5 2). Byr\u00e5den mener det er viktig \u00e5 beholde byarkitektens rolle p\u00e5 niv\u00e5 2, slik at man sikrer en faglig uavhengighet og synlighet som samfunnsakt\u00f8r. Byarkitekten har hatt en faglig, uavhengig stemme og er en viktig akt\u00f8r for \u00e5 fremme god byutvikling gjennom arkitektur. Det er viktig at denne rollen videref\u00f8res i Bergen. For \u00e5 kunne fortsette dette arbeidet, mener byr\u00e5den det er viktig med et samlet fagmilj\u00f8. Arkitekturfaglig kompetanse finnes flere steder i kommunen, men det er viktig med et samlet fagmilj\u00f8 som kan l\u00f8fte arkitektur utenom enkeltsaker. Mandatet til byarkitekten i dag er \u00e5 v\u00e6re en tydelig r\u00e5dgiver, fronte arkitekturfaget og bidra til innovasjon og kompetanseheving innenfor fagfeltet. Dette er viktig \u00e5 videref\u00f8re. Byr\u00e5den vurderer imidlertid at denne rollen kan ivaretas gjennom en nedskalering av Byarkitektens bemanning til 3 \u00e5rsverk. I tr\u00e5d med Klosterhageerkl\u00e6ringen \u00f8nsker byr\u00e5det \u00e5 skape en vakker by og vil f\u00f8re en byutvikling som fremtidens generasjoner kan se tilbake p\u00e5 med stolthet. Derfor vil byr\u00e5det legge til rette for at det legges st\u00f8rre vekt p\u00e5 kulturhistorisk og stedstilpasset arkitektur i nye byggeprosjekter som ivaretar Bergens s\u00e6rpreg. Gjennom \u00e5 legge byarkitekten til Plan- bygningsetaten \u00f8nsker byr\u00e5den \u00e5 styrke arkitekturfaget ved \u00e5 skape st\u00f8rre fagmilj\u00f8. Byarkitekten vurderes ogs\u00e5 \u00e5 ha en sentral rolle i \u00e5 gi r\u00e5d til kommunen om hvordan man gjennom god arkitektur og smarte l\u00f8sninger kan redusere kostnader i byggeprosjekt. Pilotprosjektet FutureBuilt har v\u00e6rt en suksess og byr\u00e5den mener det er et viktig prosjekt som fungerer som en brobygger mellom bransjen og kommunen og legger til rette for forbildeprosjekter for b\u00e6rekraftig utbygging. Prosjektet er et samarbeidsprosjekt mellom ulike etater. Prosjektleder har formelt lagt under byarkitekten, men har rapportert til en styringsgruppe. Byr\u00e5den vurderer at det er viktig at dette pilotprosjektet best\u00e5r som et eget prosjekt og ikke vurderes i sammenheng med byarkitektens kjerneoppgaver. Vedtakskompetanse: Byr\u00e5dets fullmakter \u00a7 4.1 vedtatt av bystyret 16.12.2020 i sak 378/20: Organisering av kommunens virksomhet Byr\u00e5det har myndighet til \u00e5 organisere kommunens tjenesteproduksjon og forvaltning i hensiktsmessige enheter. Byr\u00e5d for byutvikling innstiller til byr\u00e5det \u00e5 fatte f\u00f8lgende vedtak: 1. Byarkitekten legges ned som selvstendig etat, og overf\u00f8res som en avdeling i Plan- og bygningsetaten. Overf\u00f8ringen iverksettes pr. 1. oktober 2024. 2. Byarkitekten videref\u00f8res med 3 faste \u00e5rsverk. Omorganiseringen forutsettes \u00e5 gi en \u00f8konomisk innsparing p\u00e5 ca. kr 4 mill. pr. \u00e5r. 3. Kommunaldirekt\u00f8r i BBU gis fullmakt til \u00e5 gjennomf\u00f8re omorganiseringen, i tr\u00e5d med kommunens forpliktelser etter lov og avtaleverk. Ansatte i den nedlagte etaten h\u00e5ndteres i tr\u00e5d med kommunens regelverk for omstilling. 4. Plan- og bygningsetaten skal etter omorganiseringen fremme arkitektonisk kvalitet i Bergen og fortsatt ha en fri og uavhengig faglig stemme p\u00e5 fagomr\u00e5det. Dato: 15. august 2024 Christine Kahrs Byr\u00e5d for byutvikling 6 Dokumentet er godkjent elektronisk. Vedlegg: 1. Byarkitektens innspill til sak om \u00abOmorganisering - iverksetting av vurderinger og prosesser\u00bb 2. Innspill fra medlemsforeningene - Byr\u00e5dssak om omorganisering av Byarkitekten 7 "
}