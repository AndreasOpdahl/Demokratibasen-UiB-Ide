{
  "dokument_id": "e47fc592-5278-5b07-8c16-0fe978a7895e",
  "doc_type": "case_presentation",
  "kommune": 4601,
  "tittel": "Arna, gnr. 286, bnr. 107 mfl., Storaneset, omr\u00e5dereguleringsplan med konsekvensutredning, arealplan-ID 71190000. Fastsetting av planprogram",
  "url": "https://bergen.kommune.no/politikere-utvalg/api/fil/bk360/9734380/Framstilling-Arna-gnr-286-bnr-107-mfl-Storaneset-omradereguleringsplan-med-konsekvensutredning-arealplan-ID-71190000-Fastsetting-av-planprogram",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2022/170198-59 Arna, gnr. 286, bnr. 107 mfl., Storaneset, omr\u00e5deregulering med konsekvensutredning, arealplan-ID 71190000. Fastsetting av planprogram Hva saken gjelder: Saken gjelder fastsetting av planprogram for omr\u00e5deregulering av Storaneset. Forslag til planprogram er utarbeidet av plankonsulent Henning Larsen p\u00e5 vegne av Bergen kommune og Storaneset N\u00e6ringspark AS, Frode Johnsen Holding AS og Storaneset Eiendom AS. Omr\u00e5dereguleringen utarbeides i et privat-offentlig samarbeid, jamf\u00f8r plan- og bygningsloven (pbl.) \u00a7 12-2 andre ledd. Form\u00e5let med omr\u00e5dereguleringen er \u00e5 tilrettelegge for transformasjon av Storaneset fra dagens kompakte industri til fremtidig byutvikling. Omr\u00e5dereguleringen kan f\u00e5 vesentlige virkninger for milj\u00f8 og samfunn, og omfattes av forskrift om konsekvensutredning \u00a7 6. Det skal derfor utarbeides planprogram, jamf\u00f8r pbl. \u00a7 4-1. Planprogrammet beskriver hvilken temaer og alternativer som skal konsekvensutredes, redegj\u00f8r for videre reguleringsprosess med opplegg for medvirkning og utarbeidelse av planforslag. Forslag til planprogram skal sendes p\u00e5 h\u00f8ring og offentlig ettersyn f\u00f8r fastsetting gjennom vedtak i bystyret. Figur 1 (venstre): Oversiktskart som viser plassering av Storaneset i forhold til Arna sentrum og Bergen sentrum. Figur 2 (h\u00f8yre): Bilde av Storaneset sett fra nord. Bakgrunn Det fremg\u00e5r av pbl. \u00a7 12.2 at omr\u00e5dereguleringer utarbeides av kommunen, men at kommunen kan overlate til andre myndigheter og private og utarbeide forslag til omr\u00e5deregulering. I Byr\u00e5dssak 1248/20 (17.09.2020) om endringer i arbeidet med omr\u00e5dereguleringen av Indre Arna, ble det vedtatt at det skal startes opp omr\u00e5deregulering 1 for Storaneset. Vedtaket \u00e5pner for at grunneiere/privat forslagsstiller kan utarbeide planforslaget, jf. pbl. \u00a7 12-2, under forutsetning av tett samarbeid med Bergen kommune. Bakgrunn for omr\u00e5dereguleringen er ogs\u00e5 knyttet til prosessen med KPA2018. Storaneset ble i den forbindelse vurdert som mer egnet for fremtidig byutvikling enn utfylling i Arnav\u00e5gen og ubebygde gr\u00f8ntomr\u00e5der ved V\u00e5rheia. Byr\u00e5det fattet vedtak 23.03.2023 (sak 1081/23) om oppstart av planarbeidet for Storaneset og at forslag til planprogram legges ut til h\u00f8ring og offentlig ettersyn. Forslag til planprogram ble revidert i samsvar med byr\u00e5dets vedtak, og deretter lagt ut p\u00e5 h\u00f8ring og offentlig ettersyn i tidsrommet fra 29.04.2023\u201313.06.2023. Etter h\u00f8ringen er planprogrammet revidert og oversendt til politisk behandling for vedtak om fastsettelse, jamf\u00f8r pbl. \u00a7 12-9, tredje ledd. Planomr\u00e5det Storaneset ligger i bydel Arna p\u00e5 \u00f8stsiden av Arnav\u00e5gen. Avstand fra s\u00f8rsiden av Storaneset til Arna stasjon er p\u00e5 rundt 1 km. Det foresl\u00e5tte planomr\u00e5det omfatter et areal p\u00e5 rundt 587 daa, og omfatter arealer p\u00e5 b\u00e5de land og sj\u00f8, og deler av Holmen p\u00e5 vestsiden av fjorden. Plangrensen strekker seg fra nord til s\u00f8r med en lengde p\u00e5 rundt 2 km, mens bredden er rundt 250 meter. Planomr\u00e5det omfatter dagens industriomr\u00e5de p\u00e5 Storaneset, friomr\u00e5der og strandsone, Holmen p\u00e5 vestre side av Arnav\u00e5gen, samt den fredede Vossebanen og fylkesveien Garnesvegen. Omr\u00e5det p\u00e5 Storaneset er best\u00e5r i dag av flere industri- og n\u00e6ringsvirksomheter, flere eiendommer og ulike grunneiere. Plangrensen overlapper med planomr\u00e5det til Indre Arna, som omfatter sentrumskjernen og kollektivknutepunktet ved \u00d8yrane og st\u00f8rre arealer s\u00f8rover og \u00f8stover (Figur 3). Den gamle Vossebanen er et fredet kulturmilj\u00f8 som strekker seg gjennom planomr\u00e5det fra nord til s\u00f8r. Figur 3 (venstre): Oversiktskart som planomr\u00e5det for Storaneset (r\u00f8d strek) sammen med markering av plangrenser for andre p\u00e5g\u00e5ende reguleringsprosesser (oransje strek). Figur 4 (h\u00f8yre): Utdrag av Kommuneplanens arealdel (KPA2018) sammen med markering av planomr\u00e5det for Storaneset (r\u00f8d strek). Selve Storaneset er i hovedsak avsatt til sone 3-ytre fortettingssone, men planomr\u00e5det omfatter ogs\u00e5 sone 2-fortettingssone mot s\u00f8r og sone 4-\u00f8vrig byggesone mot nord. 2 Planstatus Kommuneplanens arealdel 2018 I KPA2018 er Storaneset avsatt til sone 3 - ytre fortettingssone og omfattes av hensynssone H820_6 - Omforming Storaneset (Figur 4). Det fremg\u00e5r av KPA2018 sine bestemmelser \u00a737.1 at Storaneset er under transformasjon og forutsetter helhetlig planlegging. Den s\u00f8rlige delen av planomr\u00e5det ligger innenfor sone 2 \u2013 byfortettingssone, mens den nordlige delen av planomr\u00e5det ligger innenfor sone 4 - \u00f8vrige byggesone. Langs Fv. Garnesveien er det trafikkst\u00f8y med H210 r\u00f8d sone og H220 gul sone. Den fredede gamle Vossebanen ligger innenfor hensynssone H570 bevaring kulturmilj\u00f8. Arealet p\u00e5 vestsiden av Storaneset ned mot Arnav\u00e5gen er avsatt til Gr\u00f8nnstruktur med innslag av Naustform\u00e5l. Sj\u00f8arealet er i hovedsak avsatt til Bruk og vern, sj\u00f8, vassdrag, mens noe sj\u00f8areal langs Gr\u00f8nnstrukturen ved Storaneset er avsatt til Friluftsomr\u00e5der. Omr\u00e5det ved Holmen p\u00e5 vestsiden av Arnav\u00e5gen er avsatt til LNF p\u00e5 land, og kombinerte form\u00e5l i sj\u00f8 og vassdrag. Kommunedelplaner S\u00f8rlig del av planomr\u00e5det, s\u00f8r for selve Storaneset, overlapper med gjeldende Kommunedelplan for Indre Arna (arealplan-ID: 9940000) fra 2004. KPA2018 har fastsatt at Kommunedelplanen fortsatt gjelder, men at KPA2018 gjelder foran ved motstrid. Reguleringsplaner Planomr\u00e5det ber\u00f8res av flere gjeldende reguleringsplaner, og reguleringsplaner under utarbeidelse. Dette omfatter blant annet p\u00e5g\u00e5ende prosess med offentlig omr\u00e5deregulering for Indre Arna (arealplanID: 63130000), og p\u00e5g\u00e5ende prosess med offentlig detaljregulering av hovedrute for sykkel langs Garnesvegen (arealplanID: 63560000). Rett nord for planomr\u00e5det s\u00e5 ligger p\u00e5g\u00e5ende prosess med offentlig detaljregulering av Bj\u00f8rnarhallen (arealplanID:70560000). Se planprogram for utdypende oversikt over planstatus. Forslag til planprogram Form\u00e5l Form\u00e5let med planarbeidet er \u00e5 legge til rette for en transformasjon av Storaneset fra et kompakt industriomr\u00e5de til et attraktivt nabolag, med varierte boliger og differensiert servicetilbud. Transformasjon av Storaneset skal skje trinnvis, og skal sees i sammenheng med utvikling innenfor omr\u00e5dereguleringsplan for Indre Arna. Forslag til planprogram har f\u00f8lgende overordnede m\u00e5l for omr\u00e5deregulering av Storaneset: \u00abPlanen skal bidra til \u00e5 utvikle og styrke Arna som en b\u00e6rekraftig og selvstendig bydel\u00bb. Dette konkretiseres med f\u00f8lgende delm\u00e5l: \u2022 Utvikle Storaneset som et attraktivt boligomr\u00e5de med fellesskapsl\u00f8sninger og inkluderende m\u00f8teplasser. \u2022 Utvikling av Storaneset skal supplere sentrumsomr\u00e5det Indre Arna og skape balansert fordeling av tilbud mellom \u00d8yraneomr\u00e5det og Storaneset, herunder bolig, servicefunksjoner og ev. virksomheter. \u2022 Knytte \u00d8yrane og Storaneset sammen ved \u00e5 etablere en ny forbindelse for g\u00e5ende og syklende med god kvalitet. \u2022 Ivareta naturkvaliteter og utvikle deler av Storaneset som rekreasjonsomr\u00e5de med tilgang til sj\u00f8fronten for alle. \u2022 Utvikle gode koblinger til omkringliggende boligomr\u00e5der og andre m\u00e5lpunkt. \u2022 Utvikling av et b\u00e6rekraftig omr\u00e5de med en gjennomg\u00e5ende bl\u00e5gr\u00f8nn struktur og lavt klimafotavtrykk. 3 Konsekvensutredning Forslag til planprogram redegj\u00f8r for temaer og alternativer som skal konsekvensutredes. Etter h\u00f8ringsfasen er det gjort endringer i noen temaer, ved at nye er lagt til og sl\u00e5tt sammen. Etter byr\u00e5dets behandling av oppstart (sak 1081/23) er det lagt til et nytt alternativ. Temaer Forslag til planprogram beskriver tema som skal konsekvensutredes og tema som skal unders\u00f8kes og omtales i planbeskrivelsen, oppsummert i tabellen under. 4 Alternativer Forslag til planprogram beskriver fire alternativer som skal konsekvensutredes, i tillegg til alternativ 0 som er referansesituasjon. De fire alternativene skal dr\u00f8fte ulik bystruktur, grunnlag for fortetting og plassering av funksjoner, og skal ses i sammenheng med p\u00e5g\u00e5ende omr\u00e5dereguleringsprosess for Indre Arna. De fire alternativene som skal utredes omtales kort under, se planprogram for mer detaljert beskrivelse: Alternativ 1: \u2022 Tar utgangspunkt i KPA2018 sone 3 - ytre fortettingssone sine rammer for fortetting og kvalitetskrav med eget bykonsept. Alternativ 2: \u2022 Tar utgangspunkt i KPA2018 sone 2 \u2013 byfortettingssone sine rammer for fortetting og kvalitetskrav med eget bykonsept. Alternativ 3: \u2022 Samme forutsetninger som alternativ 1, men omfatter i tillegg plassering av en skole. \u2022 Skolebygg kan vurderes i samlokalisering med barnehage. \u2022 Skal vurdere forbindelse over Arnav\u00e5gen mot Holmen. Alternativ 4: \u2022 Samme forutsetninger som alternativ 2, men omfatter i tillegg plassering av en skole. \u2022 Skolebygg kan vurderes i samlokalisering med barnehage. \u2022 Skal vurdere forbindelse over Arnav\u00e5gen mot Holmen. Organisering av arbeidet Omr\u00e5dereguleringen for Storaneset utarbeides i et offentlig-privat samarbeid. Det inneb\u00e6rer at omr\u00e5dereguleringen er en offentlig reguleringsplan, hvor Bergen kommune er ansvarlig for prosess og innhold. Private forslagstillere er ansvarlig for utarbeidelse av planforslaget med tilh\u00f8rende plandokumenter, konsekvensutredninger med mer. B\u00e5de private og offentlige parter er representert i en arbeidsgruppe og en styringsgruppe for planarbeidet. Medvirkning Planprogrammet oppsummerer medvirkning som allerede har v\u00e6rt gjennomf\u00f8rt i l\u00f8pet av 2021-2023. I innledende faser var det gjennomf\u00f8rt telefonintervjuer med et utvalg av lokalbefolkning, befaringer og m\u00f8ter med grunneiere, lokale ildsjeler og akt\u00f8rer, n\u00e6ringsliv, ungdom, fagpersoner og Bergen kommune. Det har ogs\u00e5 blitt arrangert utekino ved Storaneset sammen med Bergen Kino. Sammen med omr\u00e5deregulering for Indre Arna s\u00e5 har planinitiativet blitt dr\u00f8ftet i regionalt planforum hos Fylkeskommunen. I forbindelse med h\u00f8ring av forslag til planprogram har det v\u00e6rt gjennomf\u00f8rt informasjonsm\u00f8ter og befaringer med politikere fra Utvalg for milj\u00f8 og byutvikling (UMBY). Planprogrammet har ogs\u00e5 v\u00e6rt presentert p\u00e5 folkem\u00f8ter i forbindelse med kommunevalget. Planprogrammet beskriver medvirkning som skal gjennomf\u00f8res i det videre planarbeidet. Dette omfatter referansegrupper, samhandling med fagetater og myndigheter, sp\u00f8rreunders\u00f8kelser via kommunen sine nettsider, invitere til dialog med grunneiere og parter, invitere til fremtidsdugnad eventuelt med eget opplegg for ungdom, og temabaserte medvirkningsopplegg knyttet til universell utforming, barn og unges interesser, kulturmilj\u00f8/kulturminner og trafikksikkerhet/mobilitet. Merknader og uttalelser ved offentlig ettersyn av planprogram Planprogrammet l\u00e5 ute til offentlig ettersyn og h\u00f8ring i perioden 29.04.2023\u201313.06.2023. Det kom inn 10 private merknader, 3 merknader fra lag og organisasjoner og 14 uttalelser fra 5 offentlige h\u00f8ringsinstanser. Merknadene og uttalelsene er oppsummert og kommentert av plankonsulenten i merknadsskjema datert 30.11.2023. I uttalelsene og merknadene blir det i hovedtrekk pekt p\u00e5 f\u00f8lgende: \u2022 Trafikksikkerhet og tilkomst til planomr\u00e5det \u2022 Vossebanen som kulturminne \u2022 Variert boligtilbud \u2022 Kollektivtilbud \u2022 Et tilfredsstillende godt tilbud for myke trafikanter mellom Storaneset og Indre Arna \u2022 Koblinger for myke trafikanter til tilgrensende omr\u00e5der p\u00e5 tvers av Vossebanen \u2022 Skole- og barnehagetilbud \u2022 Naturmangfold \u2022 Sj\u00f8linjen \u2022 Unng\u00e5 inngrep i private eiendommer langs Garnesvegen \u2022 Sammenheng med omr\u00e5deplan for Indre Arna For oppsummering av alle innspill til planprogrammet, se vedlagt merknadsskjema. Endringer i forslag til planprogram etter offentlig ettersyn Etter h\u00f8ring og offentlig ettersyn er det gjort endringer i planprogrammet for \u00e5 im\u00f8tekomme innspill fra myndigheter og parter. Kort oppsummering av endringer: \u2022 Medvirkning er utdypet om opplegg, metode og akt\u00f8rer. \u2022 Videre samarbeid med offentlige instanser er presisert (Vestland Fylkeskommune, Bane Nor, Kystverket, kommunale medvirkningsr\u00e5d). \u2022 Konsekvensutredning er oppdatert innenfor temaer og metodikk. \u2022 Etter innspill fra Statsforvalter, Helsevernenheten, Vestland fylkeskommunen med flere, er det lagt til f\u00f8lgende nye tema som skal konsekvensutredes: o Samordnet bolig, -areal og transport. o Trafikk og transport utvides til \u00e5 omfatte mobilitet. o Bl\u00e5gr\u00f8nne strukturer o Klima o Stegvis gjennomf\u00f8ring. \u2022 Etter innspill fra Kystverket er det lagt til f\u00f8lgende nye temaer som skal unders\u00f8kes: o Sikkerhet og fremkommelighet i farvannet. o Grunnforhold. PBE har i sitt fagnotat oppsummert endringene vist med tabellen under: 6 Behandling av forslag til planprogram og tilleggsnotat Forslag til planprogram ble oversendt fra plan- og bygningsetaten til byr\u00e5dsavdelingen for byutvikling den 05.12.2023 for politisk behandling og vedtak om fastsetting. Underveis i behandlingen ble det oppdaget at Sosial infrastruktur ved en inkurie var falt ut som tema for konsekvensutredning i planprogrammet, selv om dette var med i tidligere versjon som var til h\u00f8ring april-mai 2023. Plan- og bygningsetaten oversendte den 02.02.2024 tilleggsnotat og korrigert planprogram med samme dato, disse f\u00f8lger som vedlegg til saken. Fagetatens vurdering og anbefaling: Plan- og bygningsetaten (PBE) har utarbeidet fagnotat og tilleggsnotat til saken, som f\u00f8lger vedlagt. Under f\u00f8lgende kort oppsummering av de meste sentrale temaer, se vedlegg for utfyllende informasjon. Generelt PBE vurderer at det videre arbeidet med reguleringsplanen, det ber\u00f8rte omr\u00e5det og problemstillingene som er viktig for milj\u00f8 og samfunn, er dekkende beskrevet i planprogrammet. Planprogrammet er justert i henhold til innspill fra h\u00f8ringsfasen. PBE vurderer at planprogrammet har dekkende beskrivelser av temaer og alternativer som skal konsekvensutredes, metodebruk og datagrunnlag, samt medvirkningsplan. Overordnet planlegging Fylkeskommunen har uttalt at transformasjon av Storaneset ikke ble konsekvensutredet som del av KPA2018, og dette m\u00e5 derfor gj\u00f8res som del av omr\u00e5dereguleringen. PBE er enig i at dette, og st\u00f8tter at planprogrammet suppleres med konsekvensutredning av temaet Samordnet bolig, areal og transportplanlegging. 7 PBE er opptatt av at utviklingen av Storaneset ses i sammenheng med omr\u00e5dereguleringsplan for Indre Arna. Det m\u00e5 vurderes hvordan Storaneset kan bli et supplement til Indre Arna som region- og bydelssenter, og se p\u00e5 fordelingen av ulike funksjoner mellom de ulike omr\u00e5dene. Samlet sett skal begge omr\u00e5dene ha et godt og variert tilbud av boliger, servicefunksjoner, sosial infrastruktur, n\u00e6ringsvirksomhet, natur og friluftsomr\u00e5der. Omr\u00e5dereguleringsplanen for Indre Arna legger til rette for blant annet bolig, service, n\u00e6ring og kultur, men det er ikke funnet areal til sosial infrastruktur som skole eller sykehjem i det planforslaget. Det skal derfor konsekvensutredes mulighet for plassering av skole p\u00e5 Storaneset, og se dette i sammenheng med mulig samlokalisering med barnehage. Annen sosial infrastruktur som sykehjem skal ogs\u00e5 vurderes for Storaneset. PBE understreker at planforslaget for Storaneset skal legge til rette for mangfold av boliger attraktive for ulike grupper, som barnefamilier, seniorer, aleneboere og andre grupper. Garnesvegen Vestland fylkeskommune overtok arbeidet med planlegging av gang- og sykkelanlegg langs fv. 5454 Garnesvegen etter Statens vegvesen i 2021. Fylkeskommunen har utarbeidet forprosjekt til ny plan, der omfanget av planlagte tiltak er redusert. Forslaget tar utgangspunkt i dagens situasjon og trafikkmengde, men med redusert fartsgrense. Fylkeskommunen har uttalt at det ikke er tatt h\u00f8yde for fremtidig transformasjon av Storaneset, og at omr\u00e5dereguleringen for Storaneset m\u00e5 vurdere om eventuell \u00f8kt trafikk medf\u00f8rer behov for nye tiltak langs fylkesvegen. Fylkeskommunen ber ogs\u00e5 i sin uttale om at plangrensen for Storaneset utvides. PBE viser til dialog med Fylkeskommunen, og at det er avtalt at det skal utarbeides trafikk- og mobilitetsanalyser for \u00e5 vurdere hvordan utviklingen av Storaneset p\u00e5virker dimensjonering og arealbehov for alle trafikantgrupper langs Garnesvegen. PBE understreker at det videre planarbeidet forutsetter tett samarbeid med fylkeskommunen. Det er i dag ikke tilrettelagt for g\u00e5ende og syklende mellom Indre Arna og Storaneset. PBE understreker at utviklingen av Storaneset m\u00e5 tilrettelegge for at nye beboere kan velge gange, sykkel og kollektivreiser i hverdagen. Gamle Vossebanen Gamle Vossebanen er et fredet kulturminne som i dag m\u00e5 krysses ved kj\u00f8ring til Storaneset. Bane Nor har uttalt at dagens planovergang m\u00e5 legges ned og erstattes med ny planfri kryssing dersom Storaneset skal transformeres fra n\u00e6ring til bolig. Det er ogs\u00e5 et sikkerhetsproblem at jernbanelinjen i dag brukes som gangveg. PBE vurderer at forholdet til jernbanelinjen er et sentralt tema i det videre planarbeidet. Det blir viktig med god dialog med Bane Nor videre for \u00e5 se p\u00e5 l\u00f8sninger for kryssing av jernbanen, forbindelser mot omkringliggende omr\u00e5der, etablering av gang- og sykkelvei og muligheter for turvei langs Arnav\u00e5gen mot \u00d8yrane. Stegvis gjennomf\u00f8ring Utvikling av Storaneset vil inneb\u00e6re en gradvis utbygging innenfor en lengre tidshorisont. Gjennom transformasjonen vil dagens bedrifter sameksistere med fremtidige nye boliger og servicetilbud. PBE vurderer at det blir viktig \u00e5 unng\u00e5 konflikter mellom forskjellige behov og funksjoner gjennom utviklingen av omr\u00e5det. Rekkef\u00f8lgekrav vil v\u00e6re viktig for \u00e5 sikre opparbeidelse av ny teknisk og sosial infrastruktur innenfor omr\u00e5det. Konklusjon Planprogrammet er oppdatert etter h\u00f8ring. PBE vurderer at planprogrammet er tilfredsstillende i henhold til forskriftens krav og anbefales fastsatt. 8 Anbefaling PBE anbefaler f\u00f8lgende vedtak: 1. I medhold av plan- og bygningsloven \u00a7 12-9 fastsettes forslag til planprogram datert 29.11.2023 for Arna Gnr. 286, Bnr. 107 mfl., Storaneset, nasjonal arealplanID 4601_71190000. \u00d8konomiske konsekvenser: Saken har ingen direkte \u00f8konomiske konsekvenser. Byr\u00e5dets vurdering og anbefaling/konklusjon: Byr\u00e5det er opptatt av at Bergen skal vokse de neste \u00e5rene og fremst\u00e5 som attraktiv \u00e5 etablere seg i for studenter, familier, n\u00e6ringsliv og andre som har lyst \u00e5 bidra til verdiskapningen i byen. Bergen skal fylle rollen som Vestlandets hovedstad og v\u00e6re en drivkraft i hele regionen. Byr\u00e5det ser derfor positivt p\u00e5 at det er startet opp et stort reguleringsarbeid for Storaneset, som vil tilrettelegge for fremtidig transformasjon, utvikling og utbygging. Dette kan bidra til storstilt regulering av flere boliger og bidra til \u00e5 skape flere arbeidsplasser, og vil v\u00e6re positivt for vekst b\u00e5de lokalt i Arna og for hele Bergen. Storaneset har gode kvaliteter med vestvendt lokalisering langs fjorden og med n\u00e6rhet til natur, kulturmilj\u00f8 og friluftsomr\u00e5der. N\u00e6rheten til bydelssenteret \u00d8yrane torg og kollektivknutepunktet med jernbanestasjon og bussterminal gir et godt utgangspunkt for fremtidig byutvikling. Arna har sv\u00e6rt gode kollektivforbindelser til Bergen sentrum med tog, og Bergen nord med buss, og har dermed et stort potensial for utvikling og vekst i og rundt senteromr\u00e5det. Storaneset vil her ha en viktig rolle p\u00e5 grunn av sin beliggenhet med n\u00e6rhet til \u00d8yrane, kollektivknutepunktet og store arealer. Det er sv\u00e6rt positivt at omr\u00e5dereguleringen for Storaneset skal utarbeides i et offentlig-privat samarbeid. Dette kan gi rask fremdrift med god koordinering og raske avklaringer, omforente l\u00f8sninger og en realistisk gjennomf\u00f8ring. Byr\u00e5det er opptatt av at Bergen utvikles gjennom godt samarbeid mellom kommunen og n\u00e6ringslivet, og har store forventninger til det videre arbeidet. Byr\u00e5det vurderer at det er utarbeidet et godt forslag til planprogram, og anbefaler at det fastsettes. Planprogrammet har tydelige m\u00e5l for utvikling av Storaneset og l\u00f8fter frem sentrale problemstillinger for den videre reguleringsprosessen. De foresl\u00e5tte alternativer og temaer som skal konsekvensutredes vil gi et godt kunnskapsgrunnlag for videre utarbeidelse av planforslaget. Til varsel om oppstart og h\u00f8ring av planprogrammet har det kommet inn viktige uttalelser og merknader, og byr\u00e5det ser positivt p\u00e5 at planprogrammet er revidert for \u00e5 im\u00f8tekomme flere av innspillene. Det er positivt at det allerede er startet opp dialog og medvirkning med myndigheter, ber\u00f8rte parter og interessenter, og at det foresl\u00e5s et variert program for videre medvirkning. Byr\u00e5det st\u00f8tter i hovedsak Plan- og bygningsetatens (PBE) sine vurderinger, og har kun noen f\u00e5 kommentarer som utdypes under. Forholdet til Indre Arna Byr\u00e5det er opptatt av god samordning mellom omr\u00e5dereguleringene for Storaneset og Indre Arna. Innspill fra medvirkningsprosesser og kunnskap fra konsekvensutredninger fra begge reguleringsplaner b\u00f8r ses i sammenheng for \u00e5 sikre gode og helhetlige l\u00f8sninger. Indre Arna har i dag funksjon som bydelssentrum i Bergen kommune og regionsenter for Oster\u00f8y og Samnanger. Lokaliseringen av jernbanestasjon og bussterminal gj\u00f8r omr\u00e5det til et unikt kollektivknutepunkt. Byr\u00e5det er opptatt av at utviklingen av Storaneset supplerer utviklingen av Indre Arna uten at det svekker sentrumsomr\u00e5det. 9 Det m\u00e5 gj\u00f8res gode vurderinger av hvilke funksjoner som er egnet for lokalisering til Storaneset, sammenlignet med hva som er egnet for lokalisering til Indre Arna. Samlet sett skal omr\u00e5dene ha et godt og variert tilbud av boliger, servicefunksjoner, sosial infrastruktur, n\u00e6ringsvirksomhet, natur og friluftsomr\u00e5der. Lokalisering og samordnede l\u00f8sninger for arealbruk og transportl\u00f8sninger blir viktige for \u00e5 sikre en god byutvikling med levende sentrumsomr\u00e5der, gode og varierte bomilj\u00f8, lavt transportbehov og reduserte klimagassutslipp. En vellykket utvikling av Storaneset forutsetter at det tidlig blir etablert et godt tilbud for myke trafikanter mellom Storaneset og \u00d8yrane. Koblinger p\u00e5 tvers mot omkringliggende boligomr\u00e5der blir viktig sammen med trafikksikkerhet knyttet til det gamle jernbanesporet, fylkesveien og skoleveier. Byr\u00e5det er opptatt av at veinett, sykkeltilbud og kollektivtilbudet utvikles slik at bergensere raskt og enkelt kan f\u00e5 hverdagslogistikken til \u00e5 g\u00e5 opp. Det er her positivt at planprogrammet fremhever viktigheten av god samhandling med fylkeskommunen i det videre arbeidet. Boligbygging, bomilj\u00f8 og sosial infrastruktur Byr\u00e5det vil f\u00e5 fart p\u00e5 boligbyggingen i Bergen, og ser positivt p\u00e5 at det innenfor Storaneset kan planlegges for et stort antall nye og varierte boliger. Innenfor et s\u00e5 stort omr\u00e5de er det plass til et stort mangfold av boliger, tilpasset ulike aldre, livsfaser og behov. Byr\u00e5det har merket seg at planprogrammet har tydelige ambisjoner for at nye boligomr\u00e5der skal utvikles med god kvalitet og variasjon, og bidra til en byutvikling med m\u00f8teplasser, aktiviteter og byliv. Planprogrammet er ogs\u00e5 tydelig p\u00e5 at transformasjonen m\u00e5 gjennomf\u00f8res p\u00e5 en god og trygg m\u00e5te, slik at nye boliger kan fungere i en overgangsfase mens eksisterende n\u00e6ringsvirksomhet gradvis relokaliseres. Alternativene som skal konsekvensutredes vil gi god kunnskap om forskjellige typer tetthet, byggeh\u00f8yder, uteoppholdsarealer og byrom, slik at det kan vurderes hva som er best egnet innenfor Storaneset. Alternativ 1 og 2 vil sammenligne rammene som ligger innenfor KPA 2018 for sone 2 \u2013 byfortettingssone og sone 3 - ytre fortettingssone. Planomr\u00e5det har stor utstrekning fra nord til s\u00f8r, og grenser til store eksisterende boligomr\u00e5der mot \u00f8st, slik at det blir viktig \u00e5 vurdere hvilke typer fortetting som fungerer best innenfor ulike deler av planomr\u00e5det. Alternativ 3 og 4 sikrer at det ogs\u00e5 vurderes behov for skolebygg. Fremtidig utbygging p\u00e5 Storaneset kan inneb\u00e6re et betydelig antall nye boliger, og det er ikke funnet plass til skole innenfor omr\u00e5dereguleringen til Indre Arna, slik at det blir viktig \u00e5 vurdere behov og muligheter for skolebygg p\u00e5 Storaneset. Konsekvensutredning av temaet Sosial infrastruktur vil her gi kunnskap om n\u00e5r nye behov inntreffer og vil gi anbefalinger om lokalisering og realisering med tanke p\u00e5 gradvis utbygging. N\u00e6ringsliv Transformasjon av Storaneset forutsetter en relokalisering av dagens n\u00e6ringsvirksomhet. Byr\u00e5det er opptatt av \u00e5 tilrettelegge for verdiskaping og at viktige arbeidsplasser opprettholdes Arna. Det blir viktig \u00e5 vurdere hvor og n\u00e5r eksisterende n\u00e6ringsvirksomheter kan flytte, men ogs\u00e5 hvordan dette gjennomf\u00f8res og kan tilpasses en gradvis ny utbygging. Byr\u00e5det er opptatt av \u00e5 sikre muligheter for fremtidig funksjonsblandinger slik at noen typer n\u00e6ringsvirksomhet ogs\u00e5 har mulighet for \u00e5 inng\u00e5 i byutvikling og fremtidig fortetting. Konsekvensutredningen vil her bidra med viktig kunnskap om arealbruk og arealbehov, sambruk av funksjoner, helseforhold og gradvis transformasjon. Gamle Vossebanen Byr\u00e5det har merket seg at Bane Nor har fremmet innsigelse til omr\u00e5deregulering av Indre Arna, da dette planforslaget var p\u00e5 h\u00f8ring og offentlig ettersyn i oktober-desember 2023. Innsigelsen er blant annet knyttet til manglende rekkef\u00f8lgekrav knyttet til ombygging av planovergang med Gamle Vossebanen. 10 Byr\u00e5det ser positivt p\u00e5 at PBE understreker viktigheten av godt samarbeid med Bane Nor for \u00e5 vurdere og finne l\u00f8sninger for Gamle Vossebanen innenfor planomr\u00e5det til Storaneset. Det blir s\u00e6rlig viktig \u00e5 finne realistiske l\u00f8sninger knyttet til kryssing av jernbanen, gode forbindelser mot omkringliggende omr\u00e5der og gode forbindelser for g\u00e5ende og syklende mellom Storaneset og \u00d8yrane. Konsekvensutredning av kulturmilj\u00f8 og trafikk vil her gi viktig kunnskapsgrunnlag for videre dialog med aktuelle myndigheter. For nye adkomstl\u00f8sninger og kryssing av jernbanen blir det viktig \u00e5 vurdere dette mot tidspunkt for gjennomf\u00f8ring sett i forhold til gradvis utbygging av Storaneset. Kompliserte infrastrukturtiltak kan v\u00e6re krevende \u00e5 realisere i en tidlig fase av utbyggingen, og det b\u00f8r vurderes om midlertidige l\u00f8sninger kan gi tilfredsstillende trafikksikkerhet og tilpasning til kulturmilj\u00f8 p\u00e5 kortere sikt, mens mer permanente l\u00f8sninger kan opparbeides p\u00e5 senere tidspunkt. Fremdrift Byr\u00e5det er opptatt av \u00e5 f\u00e5 opp farten p\u00e5 store byutviklingsomr\u00e5der og \u00e5 redusere tiden det tar \u00e5 utarbeide omr\u00e5dereguleringsplaner. I tillegg til Bane Nor s\u00e5 har ogs\u00e5 NVE fremmet innsigelser til den p\u00e5g\u00e5ende omr\u00e5dereguleringsprosessen for Indre Arna. H\u00e5ndtering av innsigelser kan v\u00e6re ressurskrevende, og medf\u00f8re at reguleringsprosesser tar lengre tid. Det er derfor positivt at PBE legger opp til godt samarbeid med innsigelsesmyndigheter i den videre prosessen, for \u00e5 bidra til omforente l\u00f8sninger og god fremdrift. Byr\u00e5det ser frem til at planforslaget kommer til 1.gangsbehandling, og har forventning om at vesentlige interessekonflikter er l\u00f8st f\u00f8r planforslaget legges ut til h\u00f8ring og offentlig ettersyn. Byr\u00e5det er opptatt av at omr\u00e5dereguleringsplaner ikke blir mer detaljerte enn n\u00f8dvendig. Gode konsekvensutredninger blir viktig for \u00e5 f\u00e5 frem kunnskap rundt alternative l\u00f8sninger og sikre at viktige hensyn blir ivaretatt. N\u00e5r selve planforslaget skal utarbeides m\u00e5 det vurderes hva som er n\u00f8dvendig \u00e5 regulere p\u00e5 et overordnet niv\u00e5 i omr\u00e5dereguleringen, og hva som kan utsettes og l\u00f8ses p\u00e5 neste niv\u00e5 med detaljreguleringsplaner for mindre utbyggingsfelt. Medvirkning Det er allerede gjennomf\u00f8rt mye godt arbeid med medvirkning for Storaneset. Kombinasjonen av flere medvirkningsmetoder \u00e5pner for kontakt med st\u00f8rre del av befolkningen. Dette gir verdifulle innspill og godt utgangspunkt for videre arbeid med konsekvensutredninger og utarbeidelse av planforslag. Det er ogs\u00e5 gjennomf\u00f8rt mye god medvirkning som del av arbeidet med omr\u00e5dereguleringen av Indre Arna. Siden disse to planomr\u00e5dene overlapper er byr\u00e5det opptatt av at medvirkning og kunnskapsgrunnlag ses i sammenheng for \u00e5 bidra til helhetlige og effektive prosesser. Byr\u00e5det ser positivt p\u00e5 at planprogrammet etter h\u00f8ringen er supplert med punkter knyttet til universell utforming, barn og ungdom, samarbeid med skoler og familier med funksjonsnedsettelser. Barn og unges interesser er ikke eget tema som skal konsekvensutredes, men blir i stedet ivaretatt gjennom medvirkningsprosesser og er et av flere vanlige plantemaer som skal vurderes i det videre arbeidet. Storaneset har begrenset verdi for barn og unge i dag, men har stort fremtidig potensiale ved fremtidig transformasjon og utbygging. Byr\u00e5det er opptatt av oppvekstsvilk\u00e5r, gode og trygge bomilj\u00f8, og \u00f8nsker derfor et s\u00e6rlig fokus p\u00e5 involvering av barn og ungdom i det videre arbeidet. Generelt er det viktig med medvirkning i fasen der utredningsarbeidet g\u00e5r mot slutten og hvor arbeidet med utarbeidelsen av et planforslag skal begynne. I denne overgangsfasen skal faglige anbefalinger avveies og prioriteres mot andre samfunnsm\u00e5l og interesser, og medvirkning kan i denne fasen gi gode innspill til utarbeidelse av planforslaget. Konklusjon og anbefaling Forslag til planprogram og planavgrensning f\u00f8lger opp tidligere byr\u00e5dssak 1248/20 om oppstart av arbeid med omr\u00e5dereguleringsplanen for Storaneset, og at planforslaget skal 11 utarbeides gjennom privat-offentlig samarbeid. Planprogrammet f\u00f8lger ogs\u00e5 opp byr\u00e5dssak 1081/23 om oppstart samt h\u00f8ring og offentlig ettersyn av forslag til planprogram. Byr\u00e5det vurderer at planprogrammet har tydelige m\u00e5l og god beskrivelse av problemstillinger, de foresl\u00e5tte temaer og alternativer som skal konsekvensutredes vil gi et godt kunnskapsgrunnlag for videre utarbeidelse av planforslag. Det foresl\u00e5s et godt opplegg for videre medvirkning med myndigheter, parter og interessenter. Samlet sett vurderer byr\u00e5det at forslag til planprogram ivaretar krav i lovverket, og legger til rette for en god videre reguleringsprosess. Byr\u00e5det anbefaler at forslag til planprogram fastsettes. Begrunnelse for framleggelse til bystyret: Fastsettelse av planprogram for planer med vesentlige virkninger kan ikke delegeres av bystyret, jf. Reglement for bystyret og utvalgene 2023-2027, vedtatt av Bergen bystyre 18.10.23 i sak 368-23. Planprogrammet fastsettes ordin\u00e6rt av kommunestyret (bystyret) selv, jf. plan- og bygningsloven \u00a7 12-9, 3. Ledd. Byr\u00e5det innstiller til bystyret \u00e5 fatte f\u00f8lgende vedtak: I medhold av plan- og bygningsloven \u00a7 12-9 fastsettes planprogram, datert 02.02.2024, for omr\u00e5dereguleringsplan for Arna, gnr. 286, bnr. 107 mfl., Storaneset, arealplanID: 71190000. Dato: 12. mars 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Tilleggsnotat, 02.02.2024. Fagnotat, datert 05.12.2023, med f\u00f8lgende vedlegg: Forslag til planprogram for Storaneset omr\u00e5deplan, datert 02.02.2024. Merknadsskjema, datert 30.11.2023. 12 "
}