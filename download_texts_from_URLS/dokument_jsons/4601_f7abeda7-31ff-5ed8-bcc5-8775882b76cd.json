{
  "dokument_id": "f7abeda7-31ff-5ed8-bcc5-8775882b76cd",
  "doc_type": "case_presentation",
  "kommune": 4601,
  "tittel": "Klagesak Ytrebygda, Gnr. 43, Bnr. 245. Midtunvegen 28. Klage p\u00e5 tillatelse til oppf\u00f8ring av rekkehus m.m.",
  "url": "https://bergen.kommune.no/politikere-utvalg/api/fil/bk360/12624598/Framstilling-Klagesak-Ytrebygda-Gnr-43-Bnr-245-Midtunvegen-28-Klage-pa-tillatelse-til-oppforing-av-rekkehus-m-m-",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2025/40996-4 Klagesak Ytrebygda, Gnr. 43, Bnr. 245. Midtunvegen 28. Klage p\u00e5 tillatelse til oppf\u00f8ring av rekkehus m.m. Hva saken gjelder: Saken gjelder klage p\u00e5 vedtak datert 07.01.2025 hvor det er gitt tillatelse til oppf\u00f8ring av rekkehus for 10 boenheter etablering av avkj\u00f8rsel, riving av landbruksbygg, utomhusanlegg, renovasjon og parkering. Det er ogs\u00e5 gitt dispensasjoner fra plankart for plassering av avkj\u00f8rsel og planbestemmelsene mht. parkeringsdekning. Klager er Huseiernes Advokatkontor AS p\u00e5 vegne av naboer Sura Mohammed Azis,Omar Saad Mahmoud Hikmat, Silje Trengereid Lien og Henning Andre Lien. Klagen ble mottatt 16.01.2025. Tiltakshaver er Optibo utbygging AS. Eiendommen omfattes av reguleringsplan 16370000, Nesttun sentrum, som regulerer eiendommen til frittliggende sm\u00e5husbebyggelse. KPA2018 viser eiendommen som byfortettingssone, bebyggelse og anlegg. Historikk Tiltaket ble f\u00f8rst avsl\u00e5tt den 04.11.2022, p\u00e5 grunn av blant annet manglende avkj\u00f8ringstillatelse. Vedtaket ble opphevet av Statsforvalteren den 02.05.2024, da tiltakshaver hadde innhentet denne tillatelsen mens saken l\u00e5 til behandling hos Statsforvalteren. Saken ble da sendt i retur til kommunen for ny realitetsbehandling. Nytt vedtak om rammetillatelse ble fattet den 13.09.2024. Dette vedtaket ble p\u00e5klaget, og den 07.01.2025 ble vedtaket omgjort, omgj\u00f8ringen gjelder plassering av en trapp innenfor 4-metersgrensen mot nabo som framg\u00e5r av utsnitt i bildet nedenfor. Etter vedtak av 07.01.2025 er vedtak datert 13.09.2024 ellers uendret, men trappen som framg\u00e5r av kartutsnittet er avsl\u00e5tt, h\u00f8ydeforskjellen m\u00e5 l\u00f8ses med gangvei etablert p\u00e5 fast dekke. Vedtaket er igjen p\u00e5klaget den 16.01.2025. 1 Nabomerknader Ansvarlig s\u00f8ker Tag Arkitekter opplyser at det er foretatt nabovarsling i samsvar med bestemmelsene i plan- og bygningsloven (pbl) \u00a7 21-3. Det er mottatt flere merknader som i hovedsak g\u00e5r ut p\u00e5 f\u00f8lgende: Gnr. 43, bnr. 1101 (Sura Mohammed Aziz og Omar Hikmat): avkj\u00f8rselens plassering er trafikkfarlig, tilkomstveien er d\u00e5rlig, dispensasjon fra regulert parkeringsdekning burde ikke innvilges, tiltakets omfang og virkninger for milj\u00f8et og innsyn. Gnr. 43, Bnr. 109 (Midtunvegen og Sandbrekketoppen velforening): utbyggingen strider med str\u00f8kskarakteren og tillatt utnyttelse av avkj\u00f8rselen, og at trafikkbelastningen er for h\u00f8y. Gnr. 43, bnr.949 (Arve Midthun): bygningene blir ruvende og vil stride med str\u00f8kskarakteren. Bygningene i tiltaket b\u00f8r f\u00e5 senket planeringsh\u00f8yde. Gnr. 43, Bnr. 442 (\u00c5se Midthun Olsen): dispensasjon fra regulert parkeringsdekning burde ikke innvilges Gnr. 43, bnr. 1102 (Toril Ingvaldsen og Carsten L. Christiansen): Utilstrekkelig nabovarsling, tiltaket strider med regulert form\u00e5l, tiltaket er avhengig av dispensasjon fra veglova. Avkj\u00f8rselens plassering er trafikkfarlig, redusert parkeringsdekning gir belastning langs vei. Det mangler dispensasjon for avstand mot nabogrense, tiltaket er reguleringspliktig. Det fremg\u00e5r ikke av nabovarselet om byggeh\u00f8yder og uteoppholdsarealer er i samsvar med plan. Fagetaten har vurdert merknadene. N\u00e5r det gjelder utnyttelsesgrad vil kommuneplanen g\u00e5 foran eldre plan ved motstrid jf. KPA2018 \u00a7 2.4.2. Tiltaket ligger derved innenfor tillatt utnyttelse. Oms\u00f8kt utbygging er ogs\u00e5 samsvar med regulert form\u00e5l; frittliggende sm\u00e5husbebyggelse, presisert til ene- to- og firmansboliger. Belastning av tilkomstveien og plassering av avkj\u00f8rsel har tidligere v\u00e6rt et tema i saken. Det er n\u00e5 innhentet avkj\u00f8ringstillatelse for eiendommen fra Bymilj\u00f8etaten. Fagetaten kan ikke se at ulemper knyttet til innsyn/utsikt for naboer er av kvalifisert art gitt den alminnelige t\u00e5legrensen for slike ulemper i tettbygde str\u00f8k. 2 Bymilj\u00f8etaten har ved vedtak av 06.05.2024 godkjent tiltakets avkj\u00f8rsel. Byantikvaren har uttalt seg den 07.11.2022. Byantikvaren har uttalt seg negativt til riving av l\u00f8en som st\u00e5r p\u00e5 eiendommen av hensyn til sporbarheten i det opprinnelige kulturmilj\u00f8et p\u00e5 stedet. Det er mottatt suppleringer til s\u00f8knaden den 30.08.2024, med bla. Oppdatert tegningsgrunnlag for murer mot nabo, og renovasjonsl\u00f8sning. Klager Klager fremmer at trafikksikkerheten ved tiltaket er for d\u00e5rlig vurdert, og at dette burde f\u00e5 betydning for sp\u00f8rsm\u00e5let om dispensasjon for etablering av avkj\u00f8rsel, og for sp\u00f8rsm\u00e5let om dispensasjon for fravikelse av regulert antall parkeringsplasser. Det fremmes ogs\u00e5 at kommunen ikke har vurdert hensynet bak parkeringskravet, da det foreligger omfattende bakdeler for trafikksikkerheten ved en dispensasjon. Klagen mener videre at tilkomstveien er belastet forbi sin t\u00e5leevne med vesentlig negative virkninger for sikkerhet, framkommelige for utrykning, og det vises i denne sammenheng til p\u00e5g\u00e5ende planarbeid i omr\u00e5det som kan gi ytterligere belastninger i veien. Klagen mener dessuten at naboulemper i form av innsyn ikke er tilstrekkelig vurdert, da gjennom at ulempene for Midtunvegen 36 ikke er vurdert konkret. Det vises til at fire av de nye rekkehusene vil ha innsyn mot naboeiendommen. Klagen mener ogs\u00e5 at kommunen burde vurdert hvorvidt utnyttelsesgraden i reguleringsplanen er begrunnet i allmenne verneinteresser. Det anf\u00f8res at kommunen heller ikke har vurdert om de nye boenhetene f\u00e5r tilstrekkelige utearealer. Tilsvarende fremmes at kommunen burde foretatt en selvstendig vurdering av st\u00f8y fra de nye boenhetene. Det fremmes til slutt at kommunen ikke har begrunnet hvorfor man tillater riving av den eksisterende l\u00f8en. Fagetatens vurdering og anbefaling: Fagetaten viser f\u00f8rst til anf\u00f8rsel om riving av l\u00f8en, og p\u00e5peker at tiltakshaver har krav p\u00e5 tillatelse s\u00e5 lenge tiltaket er i samsvar med plan- og bygningsloven, og bestemmelser gitt i medhold av denne jf. \u00a7 21- 4(1). Kommunen kan forby riving gjennom reguleringsplanen, men da m\u00e5 dette fremg\u00e5 eksplisitt av plan, noe som ikke er tilfelle her. Riving av l\u00f8en m\u00e5 derfor vurderes \u00e5 v\u00e6re i tr\u00e5d med reguleringsplanen. N\u00e5r det gjelder trafikksikkerhet vises det til at forholdet er vurdert av Bymilj\u00f8etaten. Trafikksikkerhet og kapasitet i tilkomstveien har v\u00e6rt et tema gjennom tidligere saksbehandling. Klagenemnden har innvilget s\u00f8knad om etablering av avkj\u00f8rselen og da funnet trafikksikkerheten tilstrekkelig redegjort for den 16.04.2024 i sak 50/24. Det legges derfor til grunn at vegmyndigheten st\u00e5r n\u00e6rmest til \u00e5 vurdere et slikt forhold. Til klagers anf\u00f8rsel om at vilk\u00e5rene for \u00e5 innvilge oms\u00f8kte dispensasjoner ikke er oppfylt, vises det til pbl \u00a7 19-2 hvor det st\u00e5r at dispensasjon ikke kan gis dersom \u00abhensynene bak bestemmelsen det dispenseres fra, hensynene i lovens form\u00e5lsbestemmelse eller nasjonale eller regionale interesser, blir vesentlig tilsidesatt\u00bb videre m\u00e5 fordelene ved \u00e5 dispensere v\u00e6re kvalifisert st\u00f8rre enn ulempene. N\u00e5r det gjelder dispensasjon fra regulert parkeringsdekning viser fagetaten til reguleringsplanens \u00a7 2.3 hvor det fremg\u00e5r at omr\u00e5de for boliger skal ha dekning for 1,2 biloppstillingsplasser per 100m2 BRA. Hensynet bak bestemmelsen er at det avsettes tilstrekkelig parkering til boligenes brukergruppe. Videre framg\u00e5r det av KPA2018 at tiltak i 3 byfortettingssone skal ha dekning p\u00e5 mellom 0,6 og 1,2 plasser per 100m2 BRA. S\u00f8knaden gjelder etablering av 0,85 plasser per 100m2 BRA. Fagetaten har i vurderingen av om dispensasjon kan gis lagt vekt p\u00e5 at de faktiske forholdene rundt eiendommens tilgjengelighet gjennom kollektivtrafikk er endret siden reguleringsplanen ble vedtatt. Det g\u00e5r n\u00e5 Bybane fra Nesttun, en rekke l\u00f8sninger for sykkel- og kollektivreise er alt realisert, mens sykkelstamvei er under realisering forbi Nesttunomr\u00e5det. Parkeringsbehovet for eiendommene er da etter fagetatens syn mindre i dag en da planen ble vedtatt. Dette er ogs\u00e5 avklart gjennom at forholdet er vurdert p\u00e5 nytt gjennom overordnet plan hvor parkeringsdekning kan tillates ned til 0,6 biler per 100m2 BRA. Redusert bilbruk ligger i tr\u00e5d med overordnede f\u00f8ringer for by- og stedsutviklingen b\u00e5de p\u00e5 statlig og regionalt niv\u00e5. Dette hensynet harmonerer ogs\u00e5 med plan- og bygningslovens form\u00e5lsbestemmelse. Dispensasjonen vil da ikke i vesentlig grad tilsidesette hensynene bak bestemmelsen det dispenseres fra. Klager viser til ulemper ved dispensasjonen, da i form av ulemper for sm\u00e5barnsfamilier som kan m\u00e5tte klare seg uten bil, eller eldre som er avhengig av bes\u00f8k fra offentlige tjenester. Det fremmes ogs\u00e5 at dispensasjonen kan gi u\u00f8nsket villparkering. Da tiltaket f\u00e5r en dekning p\u00e5 0,85 parkeringsplasser per 100m2 BRA, vurderer imidlertid fagetaten at dekningen er tilstrekkelig for \u00e5 dekke behovet til en vid krets av brukergrupper. Det planlegges oppf\u00f8rt 10 enheter, og det kan forventes at kj\u00f8pergruppen ikke vil v\u00e6re helt homogen hva gjelder parkeringsbehov. Fagetaten finner heller ikke at hensynet til trafikksikkerhet er utilstrekkelig vurdert. Muligheten for u\u00f8nsket parkering utenfor eiendommen, er noe som m\u00e5 l\u00f8ses gjennom parkeringsbestemmelser, det kan ikke antas at en tillatelse vil gi grobunn for et st\u00f8rre omfang av bruk enn hva som framkommer av denne. Parkeringsdekning er et forhold som vil v\u00e6re kjent for de framtidige kj\u00f8perne av boligene. Bakdelene som klager viser til, er da ikke ilagt vesentlig vekt. Det er fagetatens syn at hensynet til en effektiv arealutnyttelse i forretningsomr\u00e5dene sammen med hensynet til klima og milj\u00f8, hvor redusert bilbruk og \u00f8kt kollektivandel veier tyngre enn muligheten for samtidig parkering for alle brukere av eiendommen. Sammenstilt med at behovet for parkering har sunket med utbedret kollektivtilbud, finner vi at fordelene ved \u00e5 dispensere er st\u00f8rre enn ulempene. N\u00e5r det gjelder merknader knyttet til regulert utnyttelsesgrad, viser fagetaten til at tillatt utnyttelse for eiendommen f\u00f8lger av KPA2018. Det er ikke registrert s\u00e6rlige verneinteresser i omr\u00e5det. Det framst\u00e5r da ikke som at noen s\u00e6rlige vernehensyn gj\u00f8r seg gjeldende i retning av at tomten kan underligges noen mer restriktive bestemmelser for tomteutnyttelse enn de som f\u00f8lger av gjeldende kommuneplan. N\u00e5r det gjelder anf\u00f8rsel om \u00f8kt innsyn vises det til at dette er vurdert i vedtak av 13.09.2024. Eiendommen er avsatt til utbygging i reguleringsplanen. Det m\u00e5 da v\u00e6re p\u00e5regnelig for naboer at det kommer bebyggelse p\u00e5 eiendommen. Klagers boliger ligger 10-15 meter fra n\u00e6rmeste bygg p\u00e5 naboeiendom. Oppf\u00f8ringen er da ikke noe ekstraordin\u00e6rt ut fra hva som kan forventes av byggetiltak gitt den alminnelige 4-metersregelen for plassering av bygninger mot nabogrense. S\u00e5 lenge bygningsmyndighetene holder seg innenfor de begrensinger som f\u00f8lger av plan- og bygningsloven \u00a7 29-4 og eventuell plan, \u00abgir bestemmelsen anvisning p\u00e5 fritt skj\u00f8nn med tanke p\u00e5 plassering og h\u00f8yde\u00bb jf. Rundskriv H-8/15. Kommunens vurdering av at tiltakets plassering under vedtakets pkt. 2.4 framst\u00e5r etter dette som forsvarlige. \u00d8konomiske konsekvenser: Ikke relevant. 4 Byr\u00e5dets vurdering og anbefaling/konklusjon: Byr\u00e5det har vurdert saken p\u00e5 nytt med bakgrunn i mottatt s\u00f8knad og sakens dokumenter for \u00f8vrig, og er kommet til at klagen ikke kan tas til f\u00f8lge. Byr\u00e5det oppfatter at det i klagen anf\u00f8res forhold om riving av l\u00f8e, avkj\u00f8rsel, utnyttelsesgrad og innsyn. Byr\u00e5det stiller seg bak fagetatens vurderinger av disse forholdene. Det vises til at riving av l\u00f8en var avklart ved vedtak av reguleringsplanen i 2005 og at det ikke er restriksjoner mot riving. Videre er utnyttelsesgraden p\u00e5 eiendommen i tr\u00e5d med KPA2018, og unntak som vernehensyn kommer ikke til anvendelse. Avstand til bygg p\u00e5 naboeiendom oppfyller kravene etter pbl \u00a7 29-4. Sammenholdt med at eiendommen er avsatt til utbygging b\u00e5de i reguleringsplan og kommuneplanens arealdel, og at det er 10-15 meter til n\u00e6rmeste bygg p\u00e5 naboeiendom, kan det ikke se at plasseringen av oms\u00f8kte bygg vil gi innsyn som g\u00e5r imot det en med rimelighet m\u00e5 forvente i aktuelt omr\u00e5de. Sp\u00f8rsm\u00e5let om avkj\u00f8rsel og trafikksikkerhet vurderes \u00e5 v\u00e6re tilstrekkelig vurdert av Bymilj\u00f8etaten, i vedtak av 06.05.2024, og ved senere verifisering av Klagenemden. Klager anf\u00f8rer ogs\u00e5 at dispensasjon fra regulert parkeringsdekning ikke kan gis da det vil f\u00f8re til en utfordrende trafikksituasjon i omr\u00e5det, ved at flere kan velge \u00e5 parkere i gaten, og at lav parkeringsdekning kan virke avvisende for enkelte kj\u00f8pergrupper. Byr\u00e5det mener imidlertid at vilk\u00e5rene for dispensasjon fra parkeringskravet er til stede, og viser i den forbindelse til grundig redegj\u00f8relse i fagetatens vurdering over. Byr\u00e5det vil spesielt trekke frem at det for oms\u00f8kte tiltak er s\u00f8kt om 0,85 plasser per 100m2 BRA, mens det i reguleringsplanbestemmelse \u00a7 2.3 fremg\u00e5r at det i omr\u00e5det for boliger skal v\u00e6re dekning for 1,2 biloppstillingsplasser per 100m2. I KPA kreves det dekning p\u00e5 mellom 0,6 og 1,2 plasser. Oms\u00f8kte tiltak vil derved ha en lavere parkeringsdekning enn reguleringen tilsier, og fordelen med en dispensasjon vil da v\u00e6re en mindre utfordrende trafikksituasjon. Dispensasjonen vil ikke i vesentlig grad tilsidesette hensynene bak bestemmelsen det dispenseres fra. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Fagetatens vedtak datert 07.01.2025 opprettholdes. Klagen tas ikke til f\u00f8lge. Dato: 26. mai 2025 Christine B. Meyer Eivind N\u00e6vdal-Bolstad Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagetatens notat av 29.01.2025 med f\u00f8lgende vedlegg: 1. Oversiktskart 2. Oversiktsfoto 3. Situasjonsplan 4. Klage datert 16.01.2025 med vedlegg 5 5. Omgj\u00f8ringsvedtak datert 07.01.2025 6. Uttale fra Byantikvaren datert 07.11.2022 7. Dispensasjonss\u00f8knad 8. Nabomerknader 9. Tegninger 10. Fagnotat datert 29.12.2022 6 "
}