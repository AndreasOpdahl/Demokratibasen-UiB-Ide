{
  "dokument_id": "723701c2-69d3-55f5-9bd1-fa627a35a834",
  "doc_type": "case_attachment",
  "kommune": 4601,
  "tittel": "Fagnotat datert 20.11.2017",
  "url": "https://bergen.kommune.no/politikere-utvalg/api/fil/bk360/7435733/Fagnotat-datert-20-11-2017",
  "tekst": "BERGEN KOMMUNE Byutvikling/Plan- og bygningsetaten Fagnotat Saksnr.: 200700127/271 Saksbeh.: VIME Til: Byr\u00e5dsavdeling for byutvikling Fra: Plan- og bygningsetaten Dato: 20.11.2017 KLAGE P\u00c5 VEDTAK: Bergenhus gnr 164 bnr 923 Foreningsgaten 3. Bruksendring m.m. Nabo Steinar Aagesen (hjemmelshaver til gnr. 164 bnr. 793) Hvem klager? S\u00f8knad om endring av rammetillatelse ved oppf\u00f8ring av yttervegger i nabogrensen, oppf\u00f8ring av trappehus til takterrasse, utkraging av Tiltaket takterrasse, delvis innbygging av terrasse samt byggeh\u00f8yder i henhold til konkrete koter. Tillatelse til endring/avslag p\u00e5 s\u00f8knad datert 20.01.17 gitt med Vedtaket dispensasjon fra avstand til nabogrense samt dispensasjon for gesimsh\u00f8yde. Eiendommen er uregulert. I kommunedelplan (KDP) Sentrum fra 2001 er den p\u00e5 plankart 2 vist som bygning med h\u00f8y antikvarisk Planstatus verdi, og p\u00e5 plankart 4 som blandet sentrumsform\u00e5l. I Kommuneplanens arealdel (KPA) er den vist som sentrumsform\u00e5l. Klager anf\u00f8rer i hovedsak at p\u00e5bygget m\u00e5 bli utf\u00f8rt i henhold til godkjent rammetillatelse gitt i 2011, det vil si en tilbakef\u00f8ring til Klagegrunner forutsetningene for vedtaket. Videre anf\u00f8rer klager at tiltaket er i strid med KDP sentrum n\u00e5r det gjelder h\u00f8yde og tomteutnyttelse samt at avstand til egen pipe er basert p\u00e5 feile m\u00e5linger. Det er ikke behov for ytterligere saksbehandling ved eventuell Behov for ytterligere omgj\u00f8ring. saksbehandling ved eventuell omgj\u00f8ring Tillatelse til endring/avslag p\u00e5 s\u00f8knad datert 20.01.17 opprettholdes. Anbefalt vedtak Klagen tas ikke til f\u00f8lge. PLAN- OG BYGNINGSETATEN Ulf S\u00e6terdal - avdelingssjef Mette Svanes - etatsdirekt\u00f8r Brevet er elektronisk signert og har derfor ingen underskrift. 1. Om saken 1.1. Historikk I s\u00f8knad datert 15.02.07 ble det s\u00f8kt om rammetillatelse til bruksendring fra kontor til boligform\u00e5l med i alt 39 boenheter og p\u00e5bygg. S\u00f8knaden ble avsl\u00e5tt i vedtak datert 30.01.09. Avslaget ble p\u00e5klaget av ansvarlig s\u00f8ker Fortunen AS v/Nils Manns\u00e5ker i brev datert 27.04.09. Klagen ble behandlet av Komite for milj\u00f8 og byutvikling i m\u00f8te den 21.10.10 under sak 487- 10 og klagen ble tatt til f\u00f8lge. Det ble gitt tillatelse til oms\u00f8kte tiltak og innvilget dispensasjon fra avstand til nabogrense og KDP Sentrum \u00a7 4.3 om tomteutnyttelse. Rammetillatelse p\u00e5 vilk\u00e5r ble utstedt 01.02.11. Det ble i s\u00f8knad datert 20.12.12 s\u00f8kt om endring av rammetillatelsen p\u00e5 vilk\u00e5r av 01.02.11 for fire konkrete forhold, og for disse ble det ble gitt tillatelse til endring i vedtak datert 21.05.13. Etter korrespondanse mellom bygningsmyndighetene og ansvarlig s\u00f8ker, samt befaring med Tilsyn p\u00e5 byggeplassen, ble det oms\u00f8kt nye konkrete endringer av rammetillatelsen. I vedtaket datert 05.11.14 ble det gitt tillatelse til noen av de oms\u00f8kte endringene mens andre ble avsl\u00e5tt. Vedtaket ble p\u00e5klaget og Fylkesmannen opphevet vedtaket i sin avgj\u00f8relse av 08.08.16. S\u00f8knaden m\u00e5tte derfor behandlet p\u00e5 nytt og det ble fattet et nytt vedtak den 20.01.17. Dette vedtaket ble p\u00e5klaget av nabo Steinar Aagesen, og er under klagebehandling her. Det er siden s\u00f8kt om ytterligere to endringer som det er gitt tillatelse til og disse vedtakene er ogs\u00e5 p\u00e5klaget av nabo Steinar Aagesen. P\u00e5 bakgrunn av dato for den opprinnelige s\u00f8knaden som endringss\u00f8knaden er direkte knyttet til behandles saken etter bestemmelsene i plan- og bygningsloven fra 1985 i henhold til pbl. \u00a734-4 Overgangsbestemmelser for byggesaksdelen jfr. veiledningen til byggesak. N\u00e5r det gjelder behandling av dispensasjonss\u00f8knad foreligger det ikke overgangsbestemmelser, slik at de behandles etter pbl. av 2008 kap. 19. 1.2. Opplysninger av vesentlig betydning for behandling av klagen Det er foretatt nabovarsling i samsvar med bestemmelsene i plan- og bygningsloven \u00a7 94 nr. 3, og det er innkommet merknader i saken fra nabo Steinar Aagesen. Merknadene omhandler i hovedsak at avstand fra nabogrense for trappehus krever dispensasjon, det er uakseptabelt \u00e5 flytte yttervegg til nabogrensen, rekkverk p\u00e5 takterrasse m\u00e5 flyttes inn 4 meter for \u00e5 redusere innsyn, tiltakets \u00f8kte h\u00f8yde kan ikke godkjennes og det f\u00f8rer til at bygget tar lys og utsikt samt gj\u00f8r det umulig \u00e5 bruke egen pipe. Byantikvaren fikk i forbindelse med opprinnelig s\u00f8knad oversendt saken til uttalelse. Det fremg\u00e5r av uttalelsen datert 26.07.07 at Byantikvaren var negativ til oppl\u00f8ft av eksisterende takflate mot bakg\u00e5rd, men hadde ingen innvendinger mot tiltak mot bakg\u00e5rd s\u00e5 fremt de ble holdt under eksisterende gesims. Ved senere s\u00f8knader om endringer er det ikke innhentet ny uttalelse fra Byantikvaren. 2 I forbindelse med klagen er det anmodet om oppsettende virkning, noe som ikke ble tatt til f\u00f8lge, jf. brev datert 16.02.17. Behandling av denne klagen b\u00f8r ses i sammenheng med klage p\u00e5 vedtak av 28.04.17 og vedtak av 15.05.17 i samme sak, som oversendes samtidig i egne fagnotat. 2. Om klagen Kommunen mottok den 13.02.17 klage fra nabo Steinar Aagesen p\u00e5 tillatelse til endring/avslag p\u00e5 s\u00f8knad datert 20.01.17. Supplering av klagen mottatt 06.06.17 er ogs\u00e5 en klage p\u00e5 endringsvedtak av 15.05.17, og klagen p\u00e5 sist nevnte vedtak vil bli gjenstand for egen klagebehandling. Klager anf\u00f8rer at det er utf\u00f8rt ulovlige arbeider p\u00e5 bygget som n\u00e5 er velsignet av bygningsetaten, noe som reduserer respekten for det kommunale plansystemet og for plan- og bygningsloven. Det p\u00e5klagde vedtaket er ene og alene et resultat av ulovlige byggearbeider der bygningsetaten har oppfordret s\u00f8ker til \u00e5 s\u00f8ke om godkjennelse, alternativt \u00e5 rive det ulovlig oppf\u00f8rte. Videre anf\u00f8rer klager at Tilsyn velger \u00e5 ikke gripe inn inntil det foreligger et nytt endringsvedtak. Klager anf\u00f8rer at det er viktig \u00e5 reagere mot ulovlig opptreden for \u00e5 opprettholde respekten for plan- og bygningsloven og viser til Rt. 2002 s. 209. Klager vil ikke at h\u00f8yden p\u00e5 bygget skal bli h\u00f8yere enn m\u00f8ne p\u00e5 eget bygg, alternativt at bygget ikke kommer n\u00e6rmere nabogrense enn 4 meter, eventuelt ikke n\u00e6rmere enn 3 meter fra egen pipe. Klager anf\u00f8rer at avstand mellom klagers pipe og trappehus er basert p\u00e5 feile m\u00e5l, noe som medf\u00f8rer at klagers pipe ikke kan brukes lovlig da avstanden er under 3meter. I supplering til klagen opplyses det at klager har gjort fors\u00f8k p\u00e5 \u00e5 formalisere forpliktelsen til tiltakshaver om eventuelle avb\u00f8tende tiltak for \u00e5 sikre at pipen kan brukes, uten at det har f\u00f8rt frem. Klager anf\u00f8rer at h\u00f8yere vegger og mindre g\u00e5rdsrom har f\u00f8rt til at klagers egne beboelses- og kontorrom i dag fremst\u00e5r med mindre lysinnfall samt at den naturlige frisklufts sirkulasjon i bakg\u00e5rden fremst\u00e5r som betraktelig redusert. I klagen anf\u00f8res det videre at tiltaket kommer i konflikt med bestemmelsene i KDP sentrum \u00a7 4.1 og \u00a7 4.3 n\u00e5r det gjelder h\u00f8yde og tomteutnyttelse, noe som krever dispensasjon som ikke er oms\u00f8kt. Dette har f\u00f8rt til reduserte lysforhold for boenhetene i de nederste etasjene b\u00e5de for tiltakshaver og klager, og g\u00e5rdsrommet fremst\u00e5r m\u00f8rkere. Klager anf\u00f8rer at de reduserte lysforholdene i de nederste leilighetene er ikke hensyntatt i vedtaket. Klager anf\u00f8rer ogs\u00e5 at KPA pkt. 6, pkt. 20-9 og pkt. 23-1 kommer til anvendelse. Det vises til klagen og suppleringen i sin helhet. Den 23.06.17 har Advokatfirmaet Harris DA p\u00e5 vegne av tiltakshaver gitt tilsvar til den supplerende klagen. Det p\u00e5pekes at anf\u00f8rsler som gjelder andre deler av tiltaket enn det som vedtaket av 15.05.17 omfatter, ikke vil bli kommentert. 3 N\u00e5r det gjelder avstanden mellom pipe og p\u00e5bygg vises det til de vurderinger som er gjort i vedtak av 20.01.17. En ytterligere tilbaketrekning vil inneb\u00e6re at trappeatkomsten/r\u00f8mningstrapp til takterrassen m\u00e5 rives, en l\u00f8sning som vil v\u00e6re negativt for b\u00e5de bruk og sikkerhet for beboerne og dette vil ikke st\u00e5 i rimelig forhold til det man eventuelt vil oppn\u00e5 av bedre lysforhold i bakg\u00e5rd. N\u00e5r det gjelder bruk av pipen er det dokumentert gjennom korrespondanse med brannvesenet at bruken fortsatt er lovlig og at det er mulig med avb\u00f8tende tiltak dersom det skulle vise seg t trekkforholdene blir d\u00e5rligere. Tiltakshaver har i s\u00f8knaden bekreftet at han p\u00e5tar seg \u00e5 gjennomf\u00f8re eventuelle n\u00f8dvendige tiltak for \u00e5 sikre tilfredsstillende trekkforhold, og dette bekreftes p\u00e5 nytt. Det er imidlertid ikke aktuelt \u00e5 signere en privatrettslig avtale fremlagt av klager da avtaleutkastet g\u00e5r vesentlig lenger enn behovet for \u00e5 ivareta trekkforholdene. Det vises til tilsvaret i sin helhet. 3. Vurdering av klagen 3.1 Innledning Saken gjelder f\u00f8lgende tiltak; - Oppf\u00f8ring av yttervegger i nabogrense i plan 6 og 7 - Oppf\u00f8ring av trappehus til takterrasse - Utkraging av takterrasse - Delvis innbygging av terrasse p\u00e5 plan 5, 6 og 7 - Dispensasjon for avstand til nabogrense for oppf\u00f8ring av trappehus p\u00e5 takterrassen, utkraging av takterrasse og oppf\u00f8ring av yttervegger for plan 6 og 7 - Dispensasjon fra KDP Sentrum \u00a7 4.3 vedr\u00f8rende gesimsh\u00f8yde for heishus - Konkrete kotefestede byggeh\u00f8yder for hele p\u00e5bygget Med unntak av dispensasjonss\u00f8knad fra KDP Sentrum \u00a7 4.3, ble de \u00f8vrige tiltakene behandlet i vedtaket datert 05.11.14 som Fylkesmannen opphevet. I opphevingsvedtaket fra Fylkesmannen ble det lagt til grunn at kommunen ikke hadde vurdert om p\u00e5pekte feil med tegningsgrunnlaget gav grunnlag for \u00e5 omgj\u00f8re rammetillatelsen av 01.02.11 i medhold av fvl. \u00a7 35. Som det fremg\u00e5r av vedtaket av 20.01.17 p\u00e5 s. 1 og flg. har kommunen foretatt en slik vurdering og kommet til at det ikke er hensiktsmessig \u00e5 benytte omgj\u00f8ringsadgangen i fvl. \u00a7 35. Klagen inneholder i hovedsak forhold som har v\u00e6rt tatt opp, behandlet og vurdert i vedtaket datert 20.01.17. Det er likevel behov for \u00e5 kommentere noen av anf\u00f8rslene. Det vises for \u00f8vrig til vedtaket i sin helhet. 4 3.2 Avstand til nabogrense Det f\u00f8lger av pbl. (1985) \u00a7 70 nr. 2 at \u00abbygning skal ha en avstand fra nabogrense som minst svarer til bygningens halve h\u00f8yde og ikke under 4 meter\u00bb. Det er s\u00f8kt om oppf\u00f8ring av trappehus til takterrassen n\u00e6rmere nabogrense enn 4 meter til gnr. 164 bnr. 112 og 793 og for oppf\u00f8ring av yttervegger i nabogrensen for p\u00e5byggets 6 og 7 etasje, herunder kommer ogs\u00e5 utkraging av takterrasse. Det foreligger ikke samtykke fra nabo for tiltakets avstand til nabogrense og tiltaket krever dermed dispensasjon. For \u00e5 gi dispensasjon etter pbl. (2008) \u00a7 19-2 m\u00e5 hensynene bak bestemmelsen det dispenseres fra, eller hensynene i lovens form\u00e5lsbestemmelse, ikke bli vesentlig tilsidesatt. I tillegg m\u00e5 fordelene ved \u00e5 gi dispensasjon v\u00e6re klart st\u00f8rre enn ulempene etter en samlet vurdering. Form\u00e5let med bestemmelsen er \u00e5 ivareta brannvernhensyn, og sikre behovet for lys og luft mellom bebyggelse samtidig som det opprettholdes en viss avstand til nabo i forhold til innsyn/utsyn. Sivilombudsmannen har flere ganger uttalt seg til sp\u00f8rsm\u00e5let om dispensasjon fra kravet til avstand til nabogrensen, og gitt uttrykk for at det skal en del til for \u00e5 oppfylle kravene for dispensasjon fra avstandskravet. Dette er begrunnet med at lovgiver allerede har gjort en avveining mellom utbygger og naboene sine interesse. Med dette som utgangspunkt s\u00e5 stiller det seg imidlertid litt annerledes i bysentrum hvor alle bygg st\u00e5r n\u00e6rmere hverandre enn 4 meter. I dette tilfellet er byggene allerede oppf\u00f8rt vegg i vegg og forventingene til at lovens avstandskrav skal opprettholdes er derfor betydelig mindre, forutsatt at brannsikkerheten ivaretas. Klager anf\u00f8rer at oms\u00f8kte tiltak reduserer lysforholdene i g\u00e5rdsrommet og for boenhetene til tiltakshaver og klager, og at dette ikke er hensyntatt i vedtaket. Bygningsmyndighetene har imidlertid i forbindelse med behandling av s\u00f8knaden i brev av 07.10.16 og 01.11.16 bedt s\u00f8ker om \u00e5 redegj\u00f8re for hvordan oms\u00f8kte endringer p\u00e5virker lysforholdene i rom for varig opphold som vender ut mot bakg\u00e5rd for \u00e5 f\u00e5 dette n\u00e6rmere avklart. Det er ansvarlig s\u00f8kers ansvar \u00e5 gi kommunen all n\u00f8dvendig informasjon, jf. pbl. (1985) \u00a7 93 b nr. 1. Dette g\u00e5r foran kommunens plikt etter fvl. \u00a7 17 til \u00e5 opplyse saken, og begrenser i stor grad omfanget av denne opplysningsplikten. Dette henger sammen med ansvarssystemet i byggesaker som legger til grunn at det skal v\u00e6re en ansvarlig s\u00f8ker, ansvarlig prosjekterende, ansvarlig utf\u00f8rende og i noen tilfeller ansvarlig kontrollerende foruten tiltakshavers eget ansvar. I tilleggsopplysninger til s\u00f8knaden mottatt 28.11.16 fra s\u00f8ker opplyses det at endringene har \u00abminimale konsekvenser for sol og lysforholdene i rom for varig opphold mot bakg\u00e5rder. Kun p\u00e5 plan 7 mot Nyg\u00e5rdsgaten 2A vil utkraging terrassedekke \u00abkaste\u00bb en liten skygge mot fasaden for de 2 \u00f8verste leilighetene p\u00e5 dette planet. (...) Alle rom for varig opphold tilfredstiller kraver om 10% av gulvareal \u2013 lysinnslipp.\u00bb. 5 Utkragingen av takterrassen vil medf\u00f8re en viss skyggevirkning fra utkraget bygningsdel, men dette vil isolert sett i hovedsak kun gjelder for boenhetene i \u00f8verste etasje som i utgangspunktet har gode lysforhold. Det legges derfor til grunn at utkragingen ikke f\u00f8rer til vesentlig lysreduksjon for boenhetene og at kravet til dagslys er ivaretatt. Dette st\u00f8ttes av at det ikke er s\u00f8kt om fritak eller dispensasjon fra bestemmelsen. Etter bygningsmyndighetenes vurdering er det imidlertid byggets h\u00f8yde mot nabogrense som skaper \u00f8kt skyggelegging i bakg\u00e5rd, og som igjen kan p\u00e5virke lysforholdene for boenhetene. Et annet forhold er at oms\u00f8kte oppf\u00f8ring av yttervegg for plan for plan 6 og 7 i nabogrensen gj\u00f8r at avstanden til klagers pipe blir s\u00e5 kort at den ikke kan brukes, noe som fremg\u00e5r av klagers nabomerknad til s\u00f8knaden. Som det fremg\u00e5r av vedtaket datert 20.01.17 p\u00e5 s. 7 har bygningsmyndighetene lagt til grunn at avstanden mellom klagers pipe, som er plassert ca. 0,5meter fra nabogrensen, og oms\u00f8kte byggs yttervegg, herunder ogs\u00e5 trappehus til takterrassen, b\u00f8r ha en avstand p\u00e5 3meter, jf. temaveiledningen til HO-2/2003 Fyringsanlegg. Det ble etter en helhetsvurdering satt som vilk\u00e5r at byggets yttervegg ble trukket tilbake fra klagers nabogrense for i st\u00f8rre grad \u00e5 avb\u00f8te p\u00e5 reduserte lysforhold i bakg\u00e5rd samt ivareta hensynet til luftsirkulasjon og brannsikkerhet. I klagen anf\u00f8res det at avstanden mellom pipen og oms\u00f8kte yttervegg/trappehus ikke er 3meter, men 2,6meter. S\u00f8ker har i forbindelse med nabomerknad fra klager til senere s\u00f8knad om endring av 15.03.17, gitt tilsvar til klagers anf\u00f8rsel vedr\u00f8rende bruk av pipen. S\u00f8ker opplyser at avstanden kan regnes fra r\u00f8ykl\u00f8pets indre flate og at det gir en avstand til yttervegg p\u00e5 utvendig trappehus p\u00e5 2,76meter, noe som er under \u00abb\u00f8r\u00bb- kravet og kan f\u00f8re til d\u00e5rligere trekk. En slik ulempe kan imidlertid avhjelpes ved etablering av avtrekksvifte. Bygningsmyndighetene tok kontakt med Bergen brannvesen for \u00e5 f\u00e5 avklart betydning av at avstanden mellom pipe og oms\u00f8kte bygg er under 3meter. I mail datert 09.05.17 opplyses det av Bergen brannvesen at etablert pipe fortsatt er lovlig \u00e5 bruke selv om avstanden er under \u00abb\u00f8r\u00bb- kravet i Byggdetaljblad 552.135. Det vises til at regelen om 3 meter er en akseptert l\u00f8sning som \u00abansees \u00e5 ivareta trekk forholdene i forhold til vind, topografi og nedslag i skorstein, den bidrar ogs\u00e5 til \u00e5 skape n\u00f8dvendig avstand til brennbart materiale ved en sotbrann. (...) Hvis man avviker fra disse retningslinjene b\u00f8r det gj\u00f8res kompenserende tiltak.\u00bb. Videre fremg\u00e5r det av svaret fra Bergen brannvesen at en r\u00f8ykgassvifte kan v\u00e6re en l\u00f8sning for \u00e5 sikre trekkforholdene dersom behov. Oms\u00f8kte trappel\u00f8p gir atkomst til takterrassen og fungerer som den ene av to r\u00f8mningsveier fra takterrassen. Trappehusets beliggenhet f\u00f8lger av underliggende planl\u00f8sning og er plassert ca. 2,5 meter fra nabogrense til gnr. 164 bnr. 793. Etter bygningsmyndighetenes vurdering er trappehusets volum av begrenset utstrekning og vil ikke isolert sett redusere lysinnfall mot naboeiendom i s\u00e6rlig grad. Det er imidlertid oms\u00f8kte oppf\u00f8ring av yttervegg for plan 6 og 7 i nabogrensen som vil de st\u00f8rste utslagene for lysforholdene i bakg\u00e5rd og mot nabo. Fordelen med trappehuset er \u00e5 sikre n\u00f8dvendig r\u00f8mningsmuligheter for felles uteoppholdsareal p\u00e5 takterrassen. Fordelen med oppf\u00f8ring av yttervegger i nabogrensen for 6 plan 6 og 7 er \u00e5 gi mer boligareal, men ulempene er reduserte lysforhold og redusert luftsirkulasjon i bakg\u00e5rd samt at nabo ikke f\u00e5r benytte eksisterende pipe. Etter en konkret helhetlig vurdering er det derfor satt vilk\u00e5r som at ingen deler av tiltaket i plan 6 og 7 kommer n\u00e6rmere nabogrense enn trappehuset. Etter bygningsmyndighetenes vurdering vil dette f\u00f8re til at hensynene bak bestemmelsen ikke blir vesentlig tilsidesatt, og fordelene anses som st\u00f8rre enn ulempene. Klagers anf\u00f8rsel om fors\u00f8k p\u00e5 \u00e5 formalisere avtale om avb\u00f8tende tiltak for \u00e5 sikre at pipen kan brukes, er et privatrettslig anliggende som bygningsmyndighetene ikke er part i. Det vises for \u00f8vrig til at det i tilsvaret bekreftes at tiltakshaver vil p\u00e5ta seg \u00e5 gjennomf\u00f8re eventuelle tiltak for \u00e5 sikre bruk av pipen. 3.3 Byggeh\u00f8yder Det s\u00f8kes om konkrete koteh\u00f8yder for trappehus, overkant terrassegulv og gesimh\u00f8yde for heishus. Oms\u00f8kte gesimsh\u00f8yde for heishus krever dispensasjon fra KDP Sentrum \u00a7 4.3 hvor det bestemmes at: \u00abBebyggelsens maksimale gesimsh\u00f8yde settes lik 15,5 meter og maksimale m\u00f8neh\u00f8yde lik 21 meter. Tak b\u00f8r v\u00e6re saltak og takvinkel skal variere mellom 35 og 45 grader. Maksimalt 70 prosent av tomtearealet kan bebygges.\u00bb Heishusets gesimsh\u00f8yde er m\u00e5lt til kote 30,11meter, som vil si 10,51meter over maksimalt tillatte gesimsh\u00f8yde. Klager anf\u00f8rer imidlertid at tiltaket ogs\u00e5 kommer i konflikt med bestemmelsene i KDP sentrum \u00a7 4.1 og \u00a7 4.3 n\u00e5r det gjelder h\u00f8yde og tomteutnyttelse. I forbindelse med klagebehandling av opprinnelig avslag gav Komite for milj\u00f8 og byutvikling i vedtak den 21.10.10 dispensasjon fra KDP Sentrum \u00a7 4.3 om at \u00abmaksimalt 70 prosent av tomtearealet kan bebygges\u00bb. Det ble lagt til grunn at tomtens areal var 100% bebygget. Oms\u00f8kte tiltak endrer ikke dette, noe som medf\u00f8rer at oms\u00f8kte tiltak ikke kommer i konflikt med bestemmelsen i \u00a7 4.3 vedr\u00f8rende tomteutnyttelse. I KDP Sentrum sitt plankart 2 er bygningen p\u00e5 oms\u00f8kte eiendom avmerket med r\u00f8d farge mens g\u00e5rdsrommet er avmerket med lysegr\u00f8nn farge. De ulike fargene henspiller p\u00e5 hvilke bestemmelser som kommer til anvendelse i forhold til byform og bebyggelse. Bygninger med h\u00f8y antikvarisk verdi er avmerket med r\u00f8d farge og det f\u00f8lger av \u00a7 4.1 at slike bygningers egenart skal bevares med hensyn til gesimsh\u00f8yde, takform og viktige bygningsmessige detaljer. \u00a7 4.3 kommer til anvendelse p\u00e5 omr\u00e5der avmerket med lyse gr\u00f8nn farge. Selv om \u00a7 4.1 ikke konkret har nevnt maksimal byggeh\u00f8yde eller tomteutnyttelse, gir den et sterkere vern da \u00abr\u00f8d\u00bb bebyggelse i st\u00f8rre grad skal bevares og i den henseende gj\u00f8r det \u00a7 4.3 overfl\u00f8dig for bebyggelse avmerket med r\u00f8dt i motsetning til lyse gr\u00f8nt. N\u00e5r det gjelder vurderingen av \u00a7 4.1 bestemmer den at for bygninger med h\u00f8y antikvarisk verdi, verneverdige fasader og verneverdige nyere arkitektur \u00abskal bygningenes egenart s\u00f8kes 7 bevart ved at gesimsh\u00f8yde, takform og viktige bygningsmessige detaljer opprettholdes eller tilbakef\u00f8res\u00bb. Denne bestemmelsen skal i utgangspunktet sikre at eksisterende bygninger med h\u00f8y antikvarisk verdi s\u00f8kes opprettholdt. Det inneb\u00e6rer begrensninger i hvilke ytre endringer som kan utf\u00f8res. Disse hensynene har v\u00e6rt en del av vurderingsgrunnlaget i forhold til den opprinnelige s\u00f8knaden gjennom uttalelsen fra Byantikvaren. I uttalelsen datert 26.07.07 er det vist til at oms\u00f8kte bygning har h\u00f8y arkitektonisk verdi og har meget h\u00f8y antikvarisk egen- og milj\u00f8verdi. Det vil blant annet inneb\u00e6re \u00e5 ivareta eksisterende bygningers hovedkarakter, herunder takvinkel og taklandskap samt ingen p\u00e5bygg i bakg\u00e5rd over eksisterende gesimsh\u00f8yde. Byantikvaren var derfor imot \u00e5 l\u00f8fte et tiln\u00e6rmet flatt tak opp i niv\u00e5 med m\u00f8ne p\u00e5 frambygningen, innsette s\u00e5 mange og store takvinduer som oms\u00f8kt samt p\u00e5bygg p\u00e5 bakbygningen med to etasjer. Det ble den gang s\u00f8kt om at bakbygningen p\u00e5bygges med to etasjer, det vil si en \u00f8kning fra 5 til 7 etasjer, trukket noe tilbake fra nabogrensen til gnr. 164 bnr. 793. Videre ble eksisterende taklandskap endret ved oppl\u00f8ft av takflaten mot bakg\u00e5rd, innsetting av takvinduer samt etablering av takterrasse. P\u00e5 denne m\u00e5ten endret bygningens volum, utforming og struktur seg. Det er p\u00e5 bakgrunn av komiteens vedtak, hvor det ble gitt tillatelse til at bygningens volum, utforming og struktur ble endret, er det ikke lenger ansett som relevant at oms\u00f8kte byggeh\u00f8yder krever dispensasjon fra \u00a7 4.1 da vurderingsgrunnlaget som bestemmelsen legger opp til har mistet sin betydning i lys av tidligere tillatelse. Klager anf\u00f8rer at det ikke har skjedd en praksisendring n\u00e5r det gjelder vurderingen av plankart 2 i KDP Sentrum slik som bygningsmyndighetene har lagt til grunn. Bygningsmyndighetene har tidligere hatt den oppfatningen at under den r\u00f8de fargen var bygningene p\u00e5 eiendommen ogs\u00e5 avmerket med lysegr\u00f8nn farge med den konsekvens at pkt. 4.3 kom til anvendelse. Oppfatningen var da at det dreide seg om to ulike regelsett som henholdsvis omhandlet bestemmelser om grad av antikvarisk verdi for bebyggelsen og bestemmelser om utnyttingsgrad og byggeh\u00f8yder i de ulike geografiske omr\u00e5dene. I etter tid har bygningsmyndighetene g\u00e5tt bort fra denne tolkningen da n\u00e6rmere konsultasjon med planens forfattere har klargjort at intensjonen bak plankart 2 i kommunedelplan Sentrum var \u00e5 sikre eksisterende bebyggelse i forhold til disses antikvariske verdi. Det vil si at de omr\u00e5dene som ikke har en avmerking med antikvarisk status skulle sikres med bestemmelser om utnyttingsgrad og byggeh\u00f8yde og fikk i tillegg geografiske benevnelser. Ut fra dette har bygningsmyndighetene g\u00e5tt bort fra den opprinnelige tolkningen da bygninger avmerket med r\u00f8d farge har et st\u00f8rre vern gjennom bestemmelsen i pkt. 4.1 enn det pkt. 4.3 gir, noe som gj\u00f8r pkt. 4.3 overfl\u00f8dig for disse bygningene. Pkt. 4.1 ivaretar i st\u00f8rre grad bevaringen av eksisterende bebyggelse med vekt p\u00e5 gesimsh\u00f8yde, takform og bygningsmessige detaljer. De begrensningene som settes i pkt. 4.1 medf\u00f8rer at pkt. 4.3 ikke har relevans for de omr\u00e5dene som er avmerket med h\u00f8y antikvarisk verdi da pkt. 4.1 s\u00f8ker \u00e5 bevare eksisterende bebyggelse mens pkt. 4.3 kun setter visse begrensninger for gesims- og m\u00f8neh\u00f8yde, takform og utnyttelsesgrad som gir et st\u00f8rre spillerom enn det pkt. 4.1 legger opp til. Klager viser videre til sak 201413943, Str\u00f8mgaten 50, gnr. 164 bnr. 1236, hvor det legges det til grunn at b\u00e5de \u00a7 4.1 og \u00a7 4.3 gjelder samtidig. Dette er imidlertid en inkurie. 8 Det bemerkes at det arbeides kontinuerlig for \u00e5 sikre at avklaringer som er gjort formidles internt p\u00e5 en slik m\u00e5te at lik praksis sikres. I klagen anf\u00f8res det at byggets h\u00f8yde f\u00f8rer til reduserte lysforhold for boenhetene i de nederste etasjene b\u00e5de for tiltakshaver og klager, og g\u00e5rdsrommet fremst\u00e5r m\u00f8rkere. Klager anf\u00f8rer at de reduserte lysforholdene i de nederste leilighetene ikke er hensyntatt i vedtaket. Bygningsmyndighetene deler ikke klagers oppfatning om at det ikke er tatt hensyn til lysforholdene i bakg\u00e5rd, og herunder for boenhetene. Det vises til at det er satt vilk\u00e5r om tilbaketrekking av yttervegg i plan 6 og 7 slik at ingen deler av bygget kommer n\u00e6rmere nabogrense til gnr. 164 bnr. 793 enn trappehuset. P\u00e5 den m\u00e5ten sikres det blant annet bedre lysforhold i bakg\u00e5rd. I tilknytning til dette legger bygningsmyndigheten til grunn at boenhetene har tilstrekkelig tilgang til naturlig lys slik s\u00f8ker har redegjort for, jf. dr\u00f8ftelsen under pkt. 3.2. Det vises for \u00f8vrig til de vurderinger som er gjort i vedtaket vedr\u00f8rende byggeh\u00f8yder og dispensasjon for gesimsh\u00f8yder heishus. 3.4 Andre forhold Klager anf\u00f8rer at KPA pkt. 6 Byforming og arkitektur, pkt. 20-9 Gesimsh\u00f8yde og pkt. 23-1 Bebyggelse og anlegg ogs\u00e5 kommer til anvendelse. Forholdet mellom KPA og KDP fremg\u00e5r av KPA pkt. 2 som bestemmer at \u00abKommunedelplaner vedtatt f\u00f8r kommuneplanens arealdel skal fortsatt gjelde, men suppleres av kommuneplanens bestemmelser og retningslinjer der tilsvarende tema ikke er behandlet i kommunedelplanene\u00bb. KDP Sentrum overstyres kun av KPA n\u00e5r det gjelder bestemmelser om plankrav og parkering. KDP Sentrum har bestemmelser om blant annet byforming og arkitektur, utnytting og h\u00f8yde i \u00a7 4, og disse spesialbestemmelsene g\u00e5r dermed foran de generelle bestemmelsene i KPA. Det er derfor ikke en mangel ved vedtaket at de ovennevnte bestemmelsene i KPA ikke er dr\u00f8ftet. Videre anf\u00f8rer klager at det er utf\u00f8rt ulovlige arbeider som kommunen i ettertid har velsignet og at tilsyn har v\u00e6rt avventende med \u00e5 f\u00f8lge opp. I den forbindelse viser klager til Rt. 2002 s. 209 og anf\u00f8rer at den er et uttrykk for at det er viktig \u00e5 reagere mot ulovlig opptreden for \u00e5 kunne opprettholde respekten for plan- og bygningsloven. I Rt. 2002 s. 209 ble oms\u00f8kt legalisering av utf\u00f8rt tiltak avsl\u00e5tt og eier ble ilagt p\u00e5legg om riving og tilbakef\u00f8ring. Vurderingstemaet var i hovedsak domstolens kompetanse til \u00e5 pr\u00f8ve forelegg gitt i medhold av plan- og bygningsloven. Da dette ikke er et tema i denne saken anses det ikke relevant \u00e5 g\u00e5 n\u00e6rmere inn p\u00e5 denne avgj\u00f8relsen utover \u00e5 kommentere at det ble gitt anledning til oms\u00f8ke ulovlige utf\u00f8rte tiltak i etterkant slik som det ogs\u00e5 er gjort i denne saken her. Det er vanlig praksis at det gis anledning til \u00e5 s\u00f8ke om \u00e5 f\u00e5 legalisert utf\u00f8rte tiltak og at Tilsyn avventer videre forf\u00f8lgning av saken til etter at s\u00f8knaden er behandlet. Inntil endelig vedtak foreligger vil det eksistere en mulighet for at tiltaket kan bli godkjent og at 9 tilbakef\u00f8ring/retting ikke vil v\u00e6re n\u00f8dvendig. Det er imidlertid tiltakshaver som tar risikoen for at et ulovlig utf\u00f8rt tiltak ikke blir godkjent og at det da m\u00e5 tilbakef\u00f8res. Bygningsmyndighetene har v\u00e6rt p\u00e5 befaring p\u00e5 byggeplassen til oms\u00f8kte eiendom og har i etterkant oppfordret tiltakshaver og s\u00f8ker om \u00e5 oms\u00f8ke tiltak som manglet godkjenning. Bygningsmyndighetene har imidlertid veiledet om at det er tiltakshavers og s\u00f8kers ansvar \u00e5 p\u00e5se at alle s\u00f8knadspliktige tiltak blir oms\u00f8kt. Klager anf\u00f8rer videre at det ville v\u00e6rt naturlig \u00e5 innhente uttalelse fra Byantikvaren eller R\u00e5det for byforming og arkitektur. Bygningsmyndighetene har ikke vurdert det som hensiktsmessig \u00e5 oversende saken om oms\u00f8kte endringer til Byantikvaren. Bakgrunnen for dette er at Byantikvaren har uttalt seg om det tiltaket som opprinnelig ble oms\u00f8kt og har gjennom den uttalelsen gitt sin oppfatning om flere av de forhold som oms\u00f8kte endringer ber\u00f8rer i tillegg til at rammetillatelsen av 01.02.11 allerede har godkjent \u00e5 endre bygningen i forhold til dens opprinnelige utforming og volum. N\u00e5r det gjelder oversendelse av saker til R\u00e5det for byforming og arkitektur fremg\u00e5r det av r\u00e5dets vedtekter pkt. 4.4.2 at det skal vektlegges om sakene har prinsipiell betydning og om sakene ber\u00f8rer det offentlige rom. Bygningsmyndighetene har med denne bakgrunn ikke vurdert oms\u00f8kte endringss\u00f8knad som en type sak det er naturlig \u00e5 oversende r\u00e5det for uttalelse da oms\u00f8kte tiltak ikke i vesentlig grad endrer den estetiske utformingen av bygget mot Foreningsgaten. Oms\u00f8kte tiltak gjelder i utgangspunktet den delen av bygget som vender mot bakg\u00e5rd. 4. Konklusjon P\u00e5 bakgrunn av det ovennevnte anbefales ikke klagen tatt til f\u00f8lge. Vedlegg: 1. Situasjonskart 2. Oversiktsfoto 3. Situasjonsplan 4. Tegninger 5. Tilsvar p\u00e5 klage 6. Supplerende klage 7. Avklaring skorstein 8. Klage med vedlegg 9. Tillatelse til endring/avslag p\u00e5 s\u00f8knad 10. Nabomerknader med tilsvar 11. Byantikvarens uttalelse 10 "
}