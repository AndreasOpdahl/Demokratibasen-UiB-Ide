{
  "dokument_id": "c286a96d-fc9c-5fdd-a5e9-69142ea229fb",
  "doc_type": "case_presentation",
  "kommune": 4601,
  "tittel": "H\u00f8ringsuttalelse til h\u00f8ring om forslag til endringer i integreringsloven og tilh\u00f8rende forskrifter om \u00f8kt arbeidsretting og formell oppl\u00e6ring i introduksjonsprogrammet mv. ",
  "url": "https://bergen.kommune.no/politikere-utvalg/api/fil/bk360/11146087/Framstilling-Horingsuttalelse-til-horing-om-forslag-til-endringer-i-integreringsloven-og-tilhorende-forskrifter-om-okt-arbeidsretting-og-formell-opplaering-i-introduksjonsprogrammet-mv-",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/139035-2 H\u00f8ringsuttalelse til h\u00f8ring om forslag til endringer i integreringsloven og tilh\u00f8rende forskrifter om \u00f8kt arbeidsretting og formell oppl\u00e6ring i introduksjonsprogrammet mv. Hva saken gjelder: Arbeids- og inkluderingsdepartementet har sendt p\u00e5 h\u00f8ring forslag til endringer i integreringsloven og tilh\u00f8rende forskrifter om \u00f8kt arbeidsretting og formell oppl\u00e6ring i introduksjonsprogrammet mv. H\u00f8ringsfrist: 09.12.2024 Byr\u00e5dets vurdering og forslag til h\u00f8ringsuttalelse: V\u00e5ren 2022 ble det innf\u00f8rt et eget kapittel i integreringsloven (kapittel 6A) og i integreringsforskriften (kapittel 8A) om midlertidige regler for personer som har f\u00e5tt midlertidig kollektiv oppholdstillatelse etter utlendingsloven \u00a7 34. De midlertidige reglene ble innf\u00f8rt for \u00e5 h\u00e5ndtere de h\u00f8ye ankomstene av fordrevne fra Ukraina. Sentrale bestemmelser i integreringsloven og kapittel 6A er blitt f\u00f8lgeevaluert. Denne h\u00f8ringen legger frem forslag til lovrevisjon for \u00e5 justere regelverket i lys av svakheter avdekket gjennom f\u00f8lgeevalueringene, ved \u00e5 trekke l\u00e6rdom av erfaringene med h\u00e5ndtering av ekstraordin\u00e6re flyktningeankomster og lage et klarere og enklere regelverk \u00e5 praktisere. Bergen kommune st\u00f8tter departementets vurdering om at det er behov for \u00e5 forenkle og justere lovverket. Kommunen stiller seg ogs\u00e5 positiv til at deler av de midlertidige bestemmelsene oppheves da det har v\u00e6rt krevende \u00e5 ut\u00f8ve parallelle regelverk, s\u00e6rlig med de hyppige endringene de siste to \u00e5rene. Ettersom Bergen kommune st\u00f8tter flertallet av departementets forslag, kommenteres det under kun p\u00e5 forslag som kommunen har innspill eller anbefalinger til. Innhenting av kompetanseopplysninger Departementet foresl\u00e5r en forenklet kompetansekartlegging av beboere p\u00e5 mottak som skal gjennomf\u00f8res av vertskommune for mottaket. M\u00e5let med forenklet kompetansekartlegging er mindre dobbeltarbeid. Bergen kommune st\u00f8tter dette forslaget, men anbefaler at ansvaret for gjennomf\u00f8ringen b\u00f8r legges til driftsoperat\u00f8r av mottaket og ikke til vertskommunene. Vertskommuners deltakelse i det bosettingsforberedende arbeidet krever mye koordinering og kan risikere \u00e5 bli en flaskehals i bosettingsarbeidet. Dersom kommunene skal tillegges denne oppgaven m\u00e5 det f\u00f8lge \u00f8konomisk kompensasjon. If\u00f8lge departementet skal den den nye modulen i IMDis kartleggingsprogram oppfylle form\u00e5let om at kompetanseopplysningene skal f\u00f8lge den enkelte deltaker. For \u00e5 bedre oppfylle denne m\u00e5lsettingen anbefaler Bergen kommune at ogs\u00e5 NAV f\u00e5r tilgang til modulen i de tilfeller der deltakere skal ha oppf\u00f8lging fra NAV etter fullf\u00f8rt introduksjonsprogram. 1 Bergen kommune vil i denne sammenheng ogs\u00e5 p\u00e5peke at karriereveiledning i oppstart av introduksjonsprogrammet er for tidlig i enkeltes kvalifiseringsl\u00f8p. For \u00e5 ha et reelt utbytte av karriereveiledning trenger en kunnskap om norsk samfunns- og arbeidsliv og utdanningssystem. Departementet b\u00f8r derfor vurdere \u00e5 gj\u00f8re karriereveiledning tilgjengelig ogs\u00e5 mot slutten av programmet. Realkompetansevurdering If\u00f8lge departementet blir f\u00e5 deltakere i introduksjonsprogrammet realkompetansevurdert. Bergen kommune deler departementets vurdering av at realkompetansevurdering b\u00f8r l\u00f8ftes frem og synliggj\u00f8res som et virkemiddel i integreringsloven \u00a7 14. Dette b\u00f8r imidlertid fremkomme ogs\u00e5 i \u00a7 13. Deltakere som oppgir \u00e5 ha utdanning p\u00e5 videreg\u00e5ende niv\u00e5 kan ogs\u00e5 ha nytte av en slik vurdering, s\u00e6rlig de som mangler dokumentasjon p\u00e5 utdanningen. Kommuner og fylkeskommuner b\u00f8r legge til rette for at vurderingen kan gjennomf\u00f8res tidlig i programmet for \u00e5 sikre at sluttm\u00e5l og programtid er i tr\u00e5d med faktisk kompetanse. M\u00e5lgruppen for introduksjonsprogrammet Bergen kommune st\u00f8tter departementets forslag om \u00e5 innf\u00f8re rett og plikt til introduksjonsprogram for flyktninger fra 55 til 60 \u00e5r slik at flere f\u00e5r mulighet til \u00e5 bli selvfors\u00f8rget gjennom arbeid. Som departementet p\u00e5peker har det v\u00e6rt relativt f\u00e5 flyktninger over 55 \u00e5r tidligere, men dette har endret seg betraktelig etter at Norge begynte \u00e5 ta imot fordrevne fra Ukraina. Det er imidlertid noen utfordringer knyttet til \u00f8kt alder for deltakere i introduksjonsprogram som blant annet skyldes utdanningssystem og helsevesen i landet flyktningene kommer fra, samt konsekvenser av langvarige konflikter og flukt. Bergen kommune anbefaler derfor at kommunene b\u00f8r kunne tilby deltidsprogram dersom helsesituasjonen tilsier dette, og mulighet til \u00e5 gj\u00f8re unntak fra minstekravet til timer med arbeidsrettede element. Introduksjonsprogram for deltakere med utdanning p\u00e5 videreg\u00e5ende niv\u00e5 eller h\u00f8yere Bergen kommune st\u00f8tter ikke departementets forslag om \u00e5 kutte eller redusere livsmestringskurs til deltakere med utdanning p\u00e5 videreg\u00e5ende niv\u00e5 eller h\u00f8yere fra f\u00f8r. V\u00e5r erfaring er at alle nyankomne flyktninger har godt utbytte av livsmestringskurset. Dette gjelder s\u00e6rlig temaene migrasjon, helse og mangfold som bidrar til \u00e5 \u00f8ke helsekompetansen og virker forebyggende for psykiske og fysiske helseutfordringer. Bergen kommune st\u00f8tter heller ikke forslaget om \u00e5 redusere i foreldreveiledning for denne gruppen. V\u00e5r erfaring er, etter \u00e5 ha utpr\u00f8vd forkortet program for enkelte grupper, at deltakere f\u00e5r best utbytte av fullt ICDP-program. Bergen kommune mener imidlertid at deler av foreldreveiledningen med fordel kan gjengis senere i integreringsperioden p\u00e5 fem \u00e5r da det kreves lenger erfaring med norsk kontekst for \u00e5 fullt ut dra nytte av foreldreveiledningen. Departementet sin begrunnelse for \u00e5 kutte eller redusere i obligatoriske elementer for deltakere med videreg\u00e5ende eller h\u00f8yere utdanning, er knyttet til utfordringen med kort programtid. Bergen kommune mener at l\u00f8sningen heller er \u00e5 innf\u00f8re de foresl\u00e5tte endringene om programvarighet. Livsmestring og foreldreveiledning skal gi flyktninger bedre forutsetninger for \u00e5 h\u00e5ndtere tilv\u00e6relsen som ny i Norge. Det er et uheldig signal \u00e5 anta at personer med utdanning p\u00e5 videreg\u00e5ende niv\u00e5 eller h\u00f8yere har bedre forutsetning til \u00e5 mestre livet og foreldrerollen i Norge. For ukrainere med videreg\u00e5ende oppl\u00e6ring, men som mangler studiekompetanse i tr\u00e5d med kravene til inntak p\u00e5 h\u00f8yskoler og universiteter i Norge, er det uheldig at integreringsloven definerer at oppl\u00e6ring fra Ukraina skal anses som utdanning p\u00e5 videreg\u00e5ende niv\u00e5. Bergen kommune mener at reglene i integreringsloven og lovverk rundt inntak til h\u00f8yere utdanning b\u00f8r harmonisere bedre for denne gruppen. 2 Deltakere med og uten utdanning p\u00e5 videreg\u00e5ende niv\u00e5 eller h\u00f8yere Departementet foresl\u00e5r \u00e5 skjerpe kravene til omfanget av arbeidsrettede elementer. Bergen kommune anbefaler \u00e5 avvente med \u00e5 innf\u00f8re de foresl\u00e5tte endringene med bakgrunn i for kort erfaring med minstekravet som ble innf\u00f8rt i det midlertidige regelverket i februar 2024. Innf\u00f8ring av det foresl\u00e5tte minstekravet b\u00f8r f\u00f8rst vurderes gjennomf\u00f8rt n\u00e5r en ser effektene av denne regelinnf\u00f8ringen over en lengre periode. Et minstekrav til arbeidsrettede elementer kan ogs\u00e5 frata kommunen handlingsrom og muligheten til \u00e5 ut\u00f8ve skj\u00f8nn, og st\u00e5r i kontrast til kravet om individuelt tilpasset program. En annen utfordring er faren for \u00e5 bli mer opptatt av kvantitet enn kvalitet, og videre mer ukritisk plassering i praksisplasser uten reell vurdering om den bidrar til \u00e5 n\u00e5 deltakerens sluttm\u00e5l. Dersom minstekravet likevel skal innf\u00f8res, foresl\u00e5r Bergen kommune at kravet om \u00e5 innf\u00f8re 15 t/uke med arbeidsrettede elementer f\u00f8rst skal inntre i syvende m\u00e5ned for de med videreg\u00e5ende utdanning eller h\u00f8yere, og fra 13. m\u00e5ned for deltakere uten videreg\u00e5ende utdanning. Bergen kommune vil her p\u00e5peke at dette ikke hindrer kommunene \u00e5 innf\u00f8re arbeidsrettede element p\u00e5 et tidligere tidspunkt i programmet. Samordning og organisering Departementet foresl\u00e5r at ansvaret for \u00e5 s\u00f8rge for et helhetlig og samordnet tilbud legges til en enhet i kommunen ansvarlig for introduksjonsprogrammet. Bakgrunnen for forslaget er blant annet FAFO-rapport som finner at manglende koordinering mellom kommunen og fylkeskommunen er en av \u00e5rsakene til lang ventetid f\u00f8r oppstart i videreg\u00e5ende oppl\u00e6ring. Unders\u00f8kelser viser ogs\u00e5 at NAV-kontoret f\u00f8rst involveres n\u00e5r der n\u00e6rmer seg slutten av program. Bergen kommune st\u00f8tter ikke departementets vurdering om at det er behov for en tydeliggj\u00f8ring av hvem som har ansvar for \u00e5 samordne tjenester om innholdet i introduksjonsprogrammet. Dette er allerede etablert i kommunens plikt til \u00e5 tilby introduksjonsprogram og et lovfestet ansvar vurderes som et un\u00f8dvendig inngrep i det kommunale selvstyret. Bergen kommune anbefaler at det er opp til kommunen \u00e5 vurdere hvem som best kan delegeres dette ansvaret basert p\u00e5 sluttm\u00e5l og innhold i programmet. Langsiktig m\u00e5l Det f\u00f8lger av integreringsloven at kommunen skal utarbeide en integreringsplan, jf. \u00a7 15. Bergen kommune st\u00f8tter departementets forslag om \u00e5 overf\u00f8re det langsiktige m\u00e5let fra integreringskontrakten til integreringsplanen. Samtidig vil kommunen spille inn forslag om \u00e5 fjerne kravet til integreringskontrakt da det ikke har reell betydning for den enkelte deltaker i program. Opphevelse av midlertidig regelverk Bergen kommune st\u00f8tter de aller fleste forslagene fra departementet om opphevelse av midlertidig regelverk, men mener det vil v\u00e6re sv\u00e6rt uheldig \u00e5 oppheve \u00a7 37c om introduksjonsprogram samtidig med at \u00a7 37d om oppl\u00e6ring i norsk skal videref\u00f8res. I praksis betyr det at personer med kollektiv beskyttelse, som skal delta i introduksjonsprogram etter \u00a7\u00a7 13 eller 14, skal ha samfunnskunnskap som et obligatorisk element i programmet, men uten rett til oppl\u00e6ring i samfunnskunnskap etter de ordin\u00e6re reglene i kapittel 6. Det betyr at regelverk og tilskuddsordning ikke harmonerer. \u00d8konomiske og administrative konsekvenser Kartlegging og realkompetansevurdering Bergen kommuner st\u00f8tter ikke departementets vurdering om at realkompetansevurdering vil gi avkortet kvalifiseringsl\u00f8p og redusert periode med utbetaling av introduksjonsst\u00f8nad da realkompetansevurdering ikke automatisk f\u00f8rer til kortere programtid. Det er ogs\u00e5 sv\u00e6rt 3 ressurskrevende \u00e5 gjennomf\u00f8re realkompetansevurdering og forslaget vil f\u00f8re til \u00f8kte utgifter for kommuner og fylkeskommuner dersom flere skal vurderes. Bergen kommune mener derfor det er en forutsetning at kommunene kompenseres dersom en skal innf\u00f8re realkompetansevurdering for flere. M\u00e5lgruppen for introduksjonsprogrammet Departementet vurderer at utgiftene ved innf\u00f8ring av rett og plikt til introduksjonsprogram for de mellom 55 og 60 \u00e5r kan dekkes innenfor dagens niv\u00e5 p\u00e5 integreringstilskuddet. Bergen kommune deler departementets vurdering om at det vil v\u00e6re mer l\u00f8nnsomt for kommunene dersom flere flyktninger over 55 \u00e5r f\u00e5r arbeid og blir selvfors\u00f8rget, men vi mener at en forutsetning for \u00e5 innf\u00f8re dette forslaget er \u00e5 kompensere kommunene for \u00f8kt ressursbruk gjennom h\u00f8yere integreringstilskudd for denne aldersgruppen. Kommunene er allerede underkompensert for kostnader knyttet til bosetting av flyktninger. Programtid Departementets forslag inneb\u00e6rer at flere deltakere kan f\u00e5 lengre programtid. \u00d8kt programtid og lengre kvalifiseringsl\u00f8p kan ha den positive effekten at flere flykninger f\u00e5r mulighet til arbeid og bli selvfors\u00f8rget. Samtidig vil dette forslaget f\u00f8re til \u00f8kte utgifter til introduksjonsst\u00f8nad, oppf\u00f8lging og programinnhold i l\u00f8pet av fem\u00e5rsperioden personene utl\u00f8ser integreringstilskudd. Bergen kommune mener derfor det er en forutsetning for \u00e5 innf\u00f8re dette forslaget at kommunen kompenseres for de \u00f8kte utgiftene. Annet Bergen kommune anbefaler at departementet p\u00e5 ny ser p\u00e5 forslag til endringer som ber\u00f8rer norsktilskudd til personer med kollektiv beskyttelse. Dette tilskuddet dekker oppl\u00e6ring i norsk, og ikke oppl\u00e6ring i samfunnskunnskap. Dersom kommunen skal tilby oppl\u00e6ring i samfunnskunnskap som et obligatorisk element til denne gruppen, m\u00e5 dette kompenseres gjennom \u00f8kt norsktilskudd. Vedtakskompetanse: Byr\u00e5dets fullmakter \u00a7 6, vedtatt av bystyret 16. desember 2020 i sak 378/20: H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. Saken anses \u00e5 v\u00e6re prinsipiell og inneb\u00e6re politiske avveininger. Forretningsutvalget har i m\u00f8te 17.09.2024 sak 306/24 fattet f\u00f8lgende vedtak: Utvalg for helse og sosial avgir h\u00f8ringssvar til \u00abH\u00f8ring - Forslag til endringer i integreringsloven og tilh\u00f8rende forskrifter om \u00f8kt arbeidsretting og formell oppl\u00e6ring i introduksjonsprogrammet mv.\u00bb p\u00e5 vegne av Bergen kommune. Byr\u00e5det innstiller til utvalg for helse og sosial \u00e5 fatte f\u00f8lgende vedtak: Bergen kommune avgir h\u00f8ringsuttalelse til \u00abH\u00f8ring om forslag til endringer i integreringsloven og tilh\u00f8rende forskrifter om \u00f8kt arbeidsretting og formell oppl\u00e6ring i introduksjonsprogrammet mv.\u00bb slik den fremkommer av byr\u00e5dets forslag. Dato: 22. oktober 2024 Christine B. Meyer Charlotte Spurkeland Byr\u00e5dsleder Byr\u00e5d for barnevern, sosiale tjenester og mangfold Dokumentet er godkjent elektronisk. Vedlegg: H\u00f8ringsnotat om endringer i integreringsloven og tilh\u00f8rende forskrifter om \u00f8kt arbeidsretting og formell oppl\u00e6ring i introduksjonsprogrammet mv. 4 "
}