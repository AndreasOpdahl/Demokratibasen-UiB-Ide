{
  "dokument_id": "dca51930-0d74-53f7-a1f0-dcbe1683eaa0",
  "doc_type": "case_attachment",
  "kommune": 4601,
  "tittel": "Fyllingsdalen gnr 22 bnr 243 Hesjakollen 32. Klage over avslag p\u00e5 s\u00f8knad om altan",
  "url": "https://bergen.kommune.no/politikere-utvalg/api/fil/bk360/11803165/Fyllingsdalen-gnr-22-bnr-243-Hesjakollen-32-Klage-over-avslag-pa-soknad-om-altan",
  "tekst": " Byr\u00e5d for byutvikling Fullmaktssak /24 Saksframstilling V\u00e5r referanse: 2024/96705-7 Fyllingsdalen gnr 22 bnr 243 Hesjakollen 32. Klage over avslag p\u00e5 s\u00f8knad om altan Hva saken gjelder: Saken gjelder klage over avslag p\u00e5 s\u00f8knad om oppf\u00f8ring av ny altan i hovedetasje p\u00e5 rekkehus (33 m2). Avslaget ble gitt den 21.05.2024 da en kom til at tiltaket ikke innehar gode visuelle kvaliteter, jf. pbl. \u00a7 29-2. Tiltaket er ogs\u00e5 avhengig av dispensasjon fra arealform\u00e5let Gr\u00f8nnstruktur i KPA 2018 \u00a7 29 pkt. 29.1. Vedtaket er p\u00e5klaget av Byggesak1 v/Terje Viggo Haansen p\u00e5 vegne av tiltakshaver Cathrine Fyllingen-Simms per e-post den 11.06.2024. Eiendommen omfattes av reguleringsplan 11140000 fra 1963, og er regulert til bolig. Tiltaket etableres innenfor Ytre fortettingssone og Gr\u00f8nnstruktur i KPA 2018. Tiltaket er avhengig av oms\u00f8kte dispensasjon for den del av altanen som plasseres innenfor Gr\u00f8nnstruktur, jf. pbl. \u00a7 19-1. Det er s\u00f8kt om slik dispensasjon i klageomgangen. Ansvarlig s\u00f8ker opplyser at det er foretatt nabovarsling i samsvar med bestemmelsene i plan- og bygningsloven \u00a7 21-3, og bekrefter at det ikke er mottatt noen merknader. Klage: Klager viser til at nabo Hesjakollen nr. 24 og nr. 30 har bygd, eller holder p\u00e5 \u00e5 bygge altan. Det foreligger ogs\u00e5 godkjenning fra borettslagets generalforsamling for altan p\u00e5 nr. 28. Det anf\u00f8res da at rekken ikke lenger har helhetskarakter, og at klagen m\u00e5 tas til f\u00f8lge. I tillegg viser klager til andre husrekker i og utenfor borettslaget som har etablert lignende altaner. Klager p\u00e5peker at det m\u00e5 \u00abv\u00e6re likhet for naboer og loven\u00bb. Det vises til klagen i sin helhet. For \u00f8vrig legges det til grunn at det er levert supplerende dispensasjonss\u00f8knad fra ansvarlig s\u00f8ker i forbindelse med at deler av altanen er vist innenfor arealform\u00e5let Gr\u00f8nnstruktur i KPA 2018, pbl. \u00a7 19-1. Det vises til at tiltaket er avklart og etableres over bakken, slik at det ikke ber\u00f8r omr\u00e5det. Fagetatens vurdering og anbefaling: Plan- og bygningsetaten som fagetat opprettholder avslagsvedtaket. Det vises til at rekkehusbebyggelsen har et helhetlig og ensartet arkitektonisk uttrykk. Oms\u00f8kte altan p\u00e5 sin side b\u00e6rer preg av \u00e5 v\u00e6re overdimensjonert og dominerende, og vil bryte med den eksisterende kontinuitet, rytme og arkitektur i rekken p\u00e5 en uheldig m\u00e5te. Den vil i tillegg f\u00f8re til at uteomr\u00e5de p\u00e5 bakkeplan lukkes noe inn og at lysinnslipp i kjelleretasjen reduseres betraktelig. Samlet sett er fagetaten kommet til at tiltaket ikke tilfredsstiller kravene til visuelle kvaliteter, jf. pbl. \u00a7 29-2. Hva gjelder klagers henvisning til altan p\u00e5 nabobebyggelse, p\u00e5peker fagetaten at det ikke foreligger noen dokumentasjon p\u00e5 at slik er oms\u00f8kt eller unntatt s\u00f8knadsplikt. Fagetaten kan f\u00f8lgelig ikke ta stilling til dette forhold. 1 For oms\u00f8kte dispensasjon, stiller fagetaten seg positiv til at den innvilges. Det vises i denne sammenheng til at det \u00absom prinsipp kan v\u00e6re urimelig \u00e5 konsekvent ikke kunne gi dispensasjon fra form\u00e5l Gr\u00f8nnstruktur n\u00e5r et bygg er prosjektert og bygd slik at form\u00e5l Gr\u00f8nnstruktur omfatter deler av uteareal/omr\u00e5det til bygget\u00bb. Det vises til vedlagt fagnotat datert 03.09.2024 i sin helhet. Byr\u00e5dens vurdering og konklusjon: Byr\u00e5den har vurdert saken p\u00e5 nytt, og er kommet til klagen kan tas til f\u00f8lge. Dispensasjon fra arealform\u00e5l gr\u00f8nnstruktur, jf. pbl. \u00a7 19-2 Tiltaket er i strid med arealform\u00e5let gr\u00f8nnstruktur i KPA 2018, og det er s\u00f8kt om dispensasjon, jf. pbl. \u00a7 19-1. Vilk\u00e5rene for \u00e5 dispensere f\u00f8lger av pbl. \u00a7 19-2 andre ledd hvor det fremg\u00e5r at: \u00abDispensasjon kan ikke gis dersom hensynene bak bestemmelsen det dispenseres fra, hensynene i lovens form\u00e5lsbestemmelse eller nasjonale eller regionale interesser, blir vesentlig tilsidesatt. Fordelene ved \u00e5 gi dispensasjon skal v\u00e6re klart st\u00f8rre enn ulempene\u00bb. Byr\u00e5den har gjennomg\u00e5tt fagetatens vurderinger i vedlagt avslagsvedtak pkt. 3.6 og fagnotat pkt. 3.2, og finner det tilstrekkelig \u00e5 henvise til innholdet med hensyn til vurderingen om form\u00e5let bak bestemmelsen blir vesentlig tilsidesatt: \u00abSom s\u00f8ker p\u00e5peker s\u00e5 er det etablert et tilbygg der i overkant av halve ligger i arealform\u00e5l Gr\u00f8nnstruktur i KPA2018. KPA2018 f\u00f8lger her den gamle reguleringsplanen fra 1963 og Gr\u00f8nnstrukturen \u00abskj\u00e6rer\u00bb s\u00e5 vidt inn i eksisterende terrasse til den aktuelle boenheten og deler av uteomr\u00e5det ligger likeledes innenfor arealform\u00e5l Gr\u00f8nnstruktur. Bygningsmyndigheten ser at det som prinsipp kan v\u00e6re urimelig \u00e5 konsekvent ikke kunne gi dispensasjon fra form\u00e5l Gr\u00f8nnstruktur n\u00e5r et bygg er prosjektert og bygd slik at form\u00e5l Gr\u00f8nnstruktur omfatter deler av uteareal/omr\u00e5det til bygget.\u00bb Hensynene blir ikke \u00abvesentlig tilsidesatt\u00bb, jf. pbl. \u00a7 19-2. Videre kan ikke byr\u00e5den identifisere nevneverdige ulemper ved dispensasjon, da altanen ikke kan anses \u00e5 ha noen betydning for allmennhetens interesser. Tiltaket tilrettelegger p\u00e5 den andre siden for gunstige uteoppholdsarealer tilknyttet boligen. Fordelene er \u00abklart st\u00f8rre enn ulempene\u00bb, jf. pbl. \u00a7 19- 2. Byr\u00e5den er etter dette kommet til at de rettslige vilk\u00e5rene for \u00e5 dispensere er oppfylt, jf. pbl. \u00a7 19-2 annet ledd. Etter pbl. \u00a7 19-2 f\u00f8rste ledd er det da opp til forvaltningens frie skj\u00f8nn om det skal dispenseres, jf. formuleringen om at kommunen \u00abkan\u00bb gi varig eller midlertidig dispensasjon. I dette tilfellet er byr\u00e5den av den oppfatning at det kan gis dispensasjon Visuelle kvaliteter, jf. pbl. \u00a7 29-2 Det f\u00f8lger av pbl. \u00a7 29-2 at ethvert tiltak \u00abskal prosjekteres og utf\u00f8res slik at det etter kommunens skj\u00f8nn innehar gode visuelle kvaliteter b\u00e5de i seg selv og i forhold til dets funksjon og dets bygde og naturlige omgivelser og plassering\u00bb. 2 Byr\u00e5den mener at det b\u00f8r etterstrebes at tiltak p\u00e5 rekkehusbebyggelse inng\u00e5r i en samlet utbygging for \u00e5 sikre en helhetlig, langsiktig og god arkitektonisk utforming. I dette tilfellet er byr\u00e5den av den oppfatning at det er tale om et begrenset tiltak av liten eller ingen betydning for ovennevnte forhold. Dette tiltaket er innenfor t\u00e5legrensen for nye tiltak, uten at det har vesentlige negative konsekvenser for de visuelle kvalitetene i forhold til dets bygde og naturlige omgivelser og plassering. Byr\u00e5den p\u00e5peker ogs\u00e5 at tiltaket er godkjent av styret i det enkelte sameiet i henhold til opplysninger fra s\u00f8ker. Byr\u00e5den er kommet til at tiltaket har tilfredsstillende visuelle kvaliteter, jf. pbl. \u00a7 29-2. Vedtakskompetanse: Byr\u00e5d for byutvikling har generell myndighet til \u00e5 fatte beslutninger som ikke er av prinsipiell betydning, jf. byr\u00e5dssak 1282/23. Alle beslutninger som er av prinsipiell betydning legges frem for byr\u00e5det. Byr\u00e5d for byutvikling fatter f\u00f8lgende vedtak: 1. Plan- og bygningsetatens vedtak datert 21.05.2024 oppheves i medhold av fvl. \u00a7 33 annet ledd. 2. Med hjemmel i pbl. \u00a7 19-2 gis det dispensasjon fra arealform\u00e5l Gr\u00f8nnstruktur i KPA 2018. 3. Med hjemmel i pbl. \u00a7 20-1, jf. \u00a7 21-4 gis det tillatelse til oppf\u00f8ring av ny altan/balkong i hovedetasje p\u00e5 rekkehus (33 m2). 4. Det overlates Plan- og bygningsetaten \u00e5 utferdige tillatelsen og stille n\u00f8dvendige vilk\u00e5r. 5. Klagen tas til f\u00f8lge. Dato: 26. november 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: Fagetatens notat datert 03.09.2024 med f\u00f8lgende vedlegg: 1. Oversiktskart 2. Flyfoto 3. Situasjonsplan 4. Klage 5. Avslag 6. Tegninger 7. S\u00f8knad 3 "
}