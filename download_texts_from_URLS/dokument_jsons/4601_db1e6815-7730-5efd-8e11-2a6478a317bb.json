{
  "dokument_id": "db1e6815-7730-5efd-8e11-2a6478a317bb",
  "doc_type": "case_attachment",
  "kommune": 4601,
  "tittel": "H\u00f8ringsinspill fra kommunalt r\u00e5d for personer med funksjonsnedsettelse",
  "url": "https://bergen.kommune.no/politikere-utvalg/api/fil/bk360/10295132/Horingsinspill-fra-kommunalt-rad-for-personer-med-funksjonsnedsettelse",
  "tekst": " BERGEN Kommunalt r\u00e5d for personer med KOMMUNE funksjonsnedsettelse Til Intern korrespondanse Kontor for skjenkesaker V\u00e5r referanse: 2024/05173-41 Saksbehandler: Ragnhild Hvoslef Kruger Fra Dato: 17. april 2024 Kommunalt r\u00e5d for personer med funksjonsnedsettelse Retningslinjer for salgs- og skjenkebevillinger i Bergen kommune 2024-2028. H\u00f8ringsinnspill fra kommunalt r\u00e5d for personer med funksjonsnedsettelse KRPF behandlet saken i m\u00f8te 16. april, sak 63/24 og vil gjerne takke for at vi fikk mulighet til \u00e5 sende inn h\u00f8ringsinnspill etter fristen. Generelt: KRPF har ved tidligere anledninger spilt inn at grad at universell utforming ogs\u00e5 b\u00f8r vektlegges og v\u00e6re et punkt ved vurdering av salgs- og skjenkebevilgninger og h\u00e5per dette kan bli inntatt i de nye retningslinjene. KRPF foresl\u00e5r at dette tas inn i \u00a74.1 ved \u00e5 endre setningen \u00abDet skal tas hensyn til barn og unge i forbindelse med tildelingen av bevilling\u00bb slik at den i stedet lyder \u00abDet skal tas hensyn til barn og unge samt universell utforming i forbindelse med tildeling av bevilgning.\u00bb. KRPF er sv\u00e6rt skeptisk til flere av endringene i retningslinjene og mener de vil f\u00f8re til st\u00f8rre eksponering i forhold til barn og unge samt mindre fremkommelighet og st\u00f8rre fare for personer med funksjonsnedsettelse. Dette vil igjen f\u00f8re til redusert folkehelse p\u00e5 lengre sikt (barn og unge mer eksponert) samt mindre inkludering, mangfold og tilgjengelighet. Endringene KRPF er sv\u00e6rt skeptisk til: Kapittel 4.1, sjette ledd Hele dette avsnittet er tatt bort: \u00abI Bergen kommune har en alkoholfrie soner hvor det i utgangspunktet ikke blir gitt tillatelser til skjenking av alkohol. AIie byrom og parker er i utgangspunktet en alkoholfri sone. Det kan gj\u00f8res unntak fra dette ut fra en konkret helhetsvurdering i forbindelse med at det etableres nye byrom. Publikumsarealer som er \u00e5pne for allmennheten p\u00e5 idrettsarenaer er ogs\u00e5 definert som en alkoholfri sone. Unntatt fra denne regelen om alkoholfrie soner er midlertidige tillatelser til skjenking av alkohol i forbindelse med st\u00f8rre kulturarrangement og byomfattende folkefester. I slike tilfeller tilligger det byr\u00e5det \u00e5 gi eventuelle unntak\u00bb. KRPF mener fjerning av dette avsnittet vil f\u00f8re til mer servering p\u00e5 plasser der mange barn og unge oppholder seg noe som medf\u00f8rer at barn og unge blir mer eksponert. Med tanke p\u00e5 de nye nordiske anbefalingene er null alkohol, forskning p\u00e5 skadelige effekter av alkohol og forskning som viser at tidlig eksponering gir st\u00f8rre fare for overforbruk senere i livet med de helsefarene det medf\u00f8rer mener KRPF det er uforsvarlig \u00e5 fjerne dette avsnittet. Kapittel 8.2 Her fremkommer krav til bredde for fri ferdsel ved uteserveringer. Dette f\u00f8lger av f\u00f8ringer i Kommunedelplan (KOP) Sentrum. Eksplisitt krav om 3m er derfor fjernet fra reglementet og det henvises i stedet til KOP Sentrum. Nytt avsnitt lyder: \u00abFremkommeligheten og de trafikale forhold skal v\u00e6re gode etter etablering av uteserveringen. Bredde til fri ferdsel avgj\u00f8res etter en konkret vurdering, og den skal v\u00e6re i henhold til gjeldende bestemmelser i Kommunedelplan (KOP) Sentrum. Menyskilt, navneskilt, blomsterkasser og andre innretninger i forbindelse med uteserveringen skal ikke plasseres utenfor serveringsarealets avgrensing. Unntak kan gj\u00f8res i omr\u00e5der med liten ferdsel\u00bb. KRPF er sterkt kritisk til at regelen om 3-meters fri ferdsel fjernes. KRPF er kjent med at en del funksjonshemmede har unng\u00e5tt omr\u00e5der i byen der det har blitt gitt dispensasjon pga. faren for \u00e5 komme utfor fortauskanten med rullestolen ved passering av andre g\u00e5ende/syklende. Vi er ogs\u00e5 kjent med at det flere ganger har oppst\u00e5tt vanskelige/uverdige/nedverdigende episoder for funksjonshemmede der det har v\u00e6rt smalere passasje, dette gjelder s\u00e6rlig i sommerhalv\u00e5ret (mai - oktober). Kapittel 8.4 Man har her gjort en endring i krav til avgrensninger. Det kreves ikke lengre metallgjerder, og det settes krav til estetikk. Ny formulering lyder: \u00abF\u00f8lgende avgrensinger godtas: Gjerder i lengre seksjoner som ikke er grunnfaste i kombinasjon med t\u00f8y eller tau, eller andre l\u00f8sninger som sikrer behovet for avgrensing og flyttbarhet. Avgrensing skal hensynta krav til estetisk utforming, og avgrensninger p\u00e5 offentlig grunn skal fjernes n\u00e5r de ikke er i bruk\u00bb. KRPF er sv\u00e6rt kritisk til den vage formuleringen i dette avsnittet og frykter at dette vil f\u00f8re til at det fremdeles vil brukes avgrensninger som er til fare for blinde og svaksynte fordi de estetisk sett er bedre enn andre, ett eksempel her er h\u00f8ye taugjerder. Det forundrer KRPF at det legges s\u00e5 stor vekt p\u00e5 estetikk samtidig som sikkerhet ikke nevnes med ett eneste ord. KRPF h\u00e5per derfor dette avsnittet kan endres slik at sikkerheten for alle ogs\u00e5 ivaretas. KRPF vil ogs\u00e5 oppfordre Bergen kommune til \u00e5 utarbeide ulike standarder for avgrensninger som ivaretar sikkerheten, fremkommeligheten og estetikken i ulike deler av Bergen sentrum, gjerne i samarbeid med KRPF. Generelt: KRPF foreslo ved revidering av retningslinjene for perioden 2020-2024 av det skulle stilles et krav om universell utforming av lokalene. Kontor for skjenkesaker mente at dette var et interessant forslag, men at det m\u00e5tte utredes. R\u00e5det sendte derfor i juni 2020 ett forslag til utvalg for helse og sosial om at det skulle gj\u00f8res en vurdering av dette sp\u00f8rsm\u00e5let f\u00f8r retningslinjene for perioden 2024-2028 skulle behandles. I brev fra byr\u00e5dsavdeling for eldre, helse og frivillighet til byr\u00e5dsleders avdeling datert 18.august 2020 med referanse 2020/01694-40 st\u00e5r det helt avslutningsvis \u00abBystyret har p\u00e5 bakgrunn av dette vedtatt en merknad om at byr\u00e5det skal legge frem en sak hvor det vurderes ulike tiltak for bedre universell utforming av skjenkesteder innen utgangen av 2022. KRPF skal involveres i arbeidet med saken\u00bb. Dette har s\u00e5 vidt KRPF har kjennskap til ikke blitt gjort. KRPF etterlyser hvor denne saken n\u00e5 ligger og ber om at merknaden blir fulgt opp s\u00e5 raskt som mulig. Som en del av kravet om universell utforming b\u00f8r det v\u00e6re et krav om HC toalett. Med hilsen Kommunalt r\u00e5d for personer med funksjonsnedsettelse Sonja Ljostveit - leder Ragnhild Hvoslef Kruger - seniorr\u00e5dgiver Dokumentet er godkjent elektronisk. Kopi: Kontor for skjenkesaker - Terje Gjertsen, BEHO - Kommunaldirekt\u00f8rens stab (Arbeidssted) "
}