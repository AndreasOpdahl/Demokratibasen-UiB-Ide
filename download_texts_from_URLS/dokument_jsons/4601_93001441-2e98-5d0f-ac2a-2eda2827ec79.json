{
  "dokument_id": "93001441-2e98-5d0f-ac2a-2eda2827ec79",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 37 fra Christine \u00d8degaard (MDG) om rullering av KPS og KPA - Utvalg for helse og sosial 2024",
  "url": "https://bergen.kommune.no/politikere-utvalg/api/fil/bk360/10332926/Svar-pa-skriftlig-sporsmal-nr-37-fra-Christine-Odegaard-MDG-om-rullering-av-KPS-og-KPA-Utvalg-for-helse-og-sosial-2024",
  "tekst": " BBSM-kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/70069-3 Saksbehandler: Ingerd Lene Nyheim Fra Dato: 8. mai 2024 Byr\u00e5d for barnevern, sosiale tjenester og mangfold Svar p\u00e5 skriftlig sp\u00f8rsm\u00e5l nr. 37 fra Christine \u00d8degaard (MDG) om rullering av KPS og KPA - Utvalg for helse og sosial 2024 Representanten Christine Henriksen \u00d8degaard (MDG) har den 23. april 2024 sendt inn f\u00f8lgende skriftlige sp\u00f8rsm\u00e5l: Byr\u00e5det er i gang med \u00e5 rullere KPS og KPA, representanten viser til saken \u201cByr\u00e5dets arbeid med ny kommuneplan og kommunal planstrategi\u201d. I denne kommer det frem at KPS og KPA skal hurtigbehandles for \u00e5 n\u00e5 de politiske ambisjonene til byr\u00e5det. If\u00f8lge saken har byr\u00e5det i Bergen to politiske ambisjoner: \u201cKlosterhagen-erkl\u00e6ringen uttrykker f\u00f8lgende politiske ambisjoner for byr\u00e5det: \u2022 Byr\u00e5det vil rullere kommuneplanens samfunnsdel (KPS) og arealdel (KPA), med m\u00e5l om \u00e5 legge til rette for flere boliger og en mindre detaljert kommuneplan. \u2022 Byr\u00e5det vil ogs\u00e5 at saksbehandling og planprosesser skal bli vesentlig raskere og mer effektiv.\u201d Det er overraskende at et tidlig arbeid for rullering av KPS er helt fritt for ambisjoner innenfor klima, milj\u00f8, samferdsel, kultur, n\u00e6ring, vann og avl\u00f8p, mangfold, skole, eldreomsorg, barnehage m.m. Ingen andre spesifikke politiske omr\u00e5der enn plan- og byggesak (med m\u00e5l om bygge flere boliger) er omtalt i den 14-siders lange saken (deres referanse: 2024/05109- 1) Sp\u00f8rsm\u00e5l til byr\u00e5den: 1. Hvordan skal det forst\u00e5s at byr\u00e5det s\u00e5 langt kun trekker frem plan- og byggesak, men ingenting fra sosialbyr\u00e5dens portef\u00f8lje, i dette viktige arbeidet? 2. Hvordan vil tjenestene byr\u00e5den har ansvar for harmoneres med boligambisjonene, vil man f.eks. ta hensyn til endret befolkningsframskriving og sette i gang arbeidet med flere sosialboliger? Svar fra byr\u00e5den: 1. Sp\u00f8rsm\u00e5lsstiller viser til byr\u00e5dssak 1063/24 Byr\u00e5dets arbeid med ny kommuneplan og kommunal planstrategi. Byr\u00e5dssaken klargj\u00f8r byr\u00e5dets videre arbeid med kommuneplanens samfunnsdel (KPS), kommuneplanens arealdel (KPA) og kommunal planstrategi for valgperioden 2023\u20132027. Dette inkluderer innretningen av sentrale dokumenter i kommuneplanarbeidet, innretning av kommuneplanprosessen og tentativ fremdriftsplan for det videre arbeidet. Saken har imidlertid ikke som form\u00e5l \u00e5 trekke frem ulike tema som skal vektlegges i det videre arbeidet. Byr\u00e5det skal snarlig behandle sak om h\u00f8ring av planstrategi for Bergen kommune 2023-2027 med planprogram for kommuneplanens samfunnsdel. Gjennom behandling av saken legges ogs\u00e5 kunnskapsgrunnlaget for planstrategi og kommuneplanens samfunnsdel frem. Etter h\u00f8ring blir saken fremmet for bystyret. 2. Lov om kommunenes ansvar for det boligsosiale feltet p\u00e5legger kommunen \u00e5 ta hensyn til boliger for vanskeligstilte i kommuneplanarbeidet jfr. \u00a7 5- 2. ledd. Loven tr\u00e5dte i kraft 1. juli 2023 og kommunene har fire \u00e5r p\u00e5 seg p\u00e5 \u00e5 oppfylle lovkravet. Dette vil derfor v\u00e6re en naturlig del av arbeidet med b\u00e5de KPS og KPA. Kommunen skal ha en oversikt over behovet for b\u00e5de ordin\u00e6re og tilpassede boliger for vanskeligstilte p\u00e5 boligmarkedet. Oversikten skal inng\u00e5 som grunnlag for arbeidet med kommunens planstrategi etter plan- og bygningsloven \u00a7 10-1. En dr\u00f8fting av kommunens boligsosiale arbeid b\u00f8r inng\u00e5 i strategien. Kommunen skal i sitt arbeid med kommuneplanen etter plan- og bygningsloven kapittel 11 fastsette overordnede m\u00e5l og strategier for det boligsosiale arbeidet. M\u00e5lene og strategiene skal v\u00e6re egnet til \u00e5 m\u00f8te de utfordringene kommunen st\u00e5r overfor med utgangspunkt i oversikten nevnt i f\u00f8rste punktum. F\u00f8r sommerferien vil byr\u00e5det vedta oppstartssak for arbeid med det boligsosiale feltet i Bergen. Dette da vi ser at samfunnsutviklingen g\u00e5r raskere p\u00e5 dette feltet enn f\u00f8r antatt og dagens planer ikke dekker dagens behov. I denne sammenheng kommer byr\u00e5det til \u00e5 utvikle bedre prognoser for hva det er behov for \u00e5 anskaffe av kommunale boliger til vanskeligstilte p\u00e5 boligmarkedet fremover. Charlotte Spurkeland - Byr\u00e5d for barnevern, sosiale tjenester og mangfold Dokumentet er godkjent elektronisk. "
}