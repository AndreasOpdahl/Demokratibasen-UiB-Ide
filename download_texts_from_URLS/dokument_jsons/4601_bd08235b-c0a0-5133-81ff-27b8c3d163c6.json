{
  "dokument_id": "bd08235b-c0a0-5133-81ff-27b8c3d163c6",
  "doc_type": "case_attachment",
  "kommune": 4601,
  "tittel": "Omr\u00e5deregulering for Bergenhus, Gnr. 164, Bnr. 421 m.fl., Dokken s\u00f8r. Oppstart av planarbeid og forslag til planprogram",
  "url": "https://bergen.kommune.no/politikere-utvalg/api/fil/bk360/9302569/Omraderegulering-for-Bergenhus-Gnr-164-Bnr-421-m-fl-Dokken-sor-Oppstart-av-planarbeid-og-forslag-til-planprogram",
  "tekst": " BYR\u00c5DET Byr\u00e5dssak /23 Saksframstilling V\u00e5r referanse: 2023/52756-7 Omr\u00e5deregulering for Bergenhus, Gnr. 164, Bnr. 421 m.fl., Dokken s\u00f8r. Oppstart av planarbeid og forslag til planprogram Hva saken gjelder: I forbindelse med behandling av Arealstrategi for Dokken i m\u00f8te 22.02.2023 (sak 46/23) vedtok bystyret at det skulle settes i gang en offentlig omr\u00e5deregulering for deler av Dokken. Foreliggende sak gjelder varsel om planoppstart av omr\u00e5dereguleringsplan for Dokken s\u00f8r, samt h\u00f8ring og offentlig ettersyn av planprogrammet. Hensikten med planarbeidet er \u00e5 tilrettelegge for helhetlig og framtidsrettet byutvikling sentralt i Bergen, og sikre gjennomf\u00f8rbarhet av dette. Det skal planlegges for en urban, b\u00e6rekraftig transformasjon av dagens havneomr\u00e5de til et levende byomr\u00e5de for alle, med boliger, gode byrom, n\u00e6ring, sosial infrastruktur, og energi- og milj\u00f8l\u00f8sninger som gir b\u00e6rekraft og nullutslipp. I omr\u00e5det skal det blant annet etableres bolig, skole, barnehager, arbeidsplasser, offentlige byrom/offentlige og private uteoppholdsareal. Avgrensning av planomr\u00e5det Arealstrategien deler Dokken-omr\u00e5det inn i fem geografiske delomr\u00e5der for \u00e5 muliggj\u00f8re en trinnvis utvikling med minst mulig avhengigheter (figur 1). Det varsles oppstart for delomr\u00e5der A, B og C i forbindelse med foreliggende omr\u00e5deregulering. S\u00f8ndre deler av felt D og E er med i planavgrensningen for \u00e5 ivareta og sikre handlingsrom til \u00e5 planlegge for byutvikling og transformasjon av Dokken s\u00f8r. Planomr\u00e5det ved oppstart er ca. 400 daa stort (figur 2). A. M\u00f8hlenpriskaien B. Frielenesomr\u00e5det C. Dokkeskj\u00e6ret til Jekteviken D. Urban \u00f8ygard E. Sydnes og N\u00f8stet Figur 1. Dokken inndelt i delomr\u00e5der 1 Figur 2. Kart over planomr\u00e5det Overordnede f\u00f8ringer og p\u00e5g\u00e5ende parallelle planprosesser Kommuneplanens arealdel (KPA 2018) Planomr\u00e5det er i kommuneplanens arealdel (KPA 2018) i hovedsak avsatt til havneform\u00e5l, mens mindre deler av omr\u00e5det er avsatt til byfortettingssone. Dokken er i tillegg underlagt hensynssone for omr\u00e5der under omforming/transformasjon der det forutsettes helhetlig planlegging, der det spesifikt er satt krav om offentlig plan for Dokken. Dokken 2050 \u2013 overordnet strategi (vedtatt 28.04.2021 sak 116/21) Overordnet strategi setter utviklingsm\u00e5l for byutvikling p\u00e5 Dokken og gir retning, rammer og f\u00f8ringer for utviklingsarbeidet. Visjoner og m\u00e5l f\u00f8lges opp i planarbeidet med omr\u00e5dereguleringen. Arealstrategi for Dokken (vedtatt 22.03.2023 sak 46/23) Arealstrategien for Dokken bygger videre p\u00e5 visjonen fra overordnet strategi, og viser en mulig disponering for omr\u00e5det. Arealstrategien er ikke juridisk bindende, men Bystyret gjorde vedtak i 2022 om at denne skal v\u00e6re f\u00f8rende for arealplaner innenfor omr\u00e5det. Planarbeid rundt Puddefjorden P\u00e5 begge sidene av Puddefjorden p\u00e5g\u00e5r det eller det skal startes opp planarbeid for fremtidig byutvikling som m\u00e5 sees i sammenheng med omr\u00e5dereguleringen for Dokken (figur 3). I tillegg til de private detaljplanene, er Plan- og bygningsetaten i gang med planarbeid for to omr\u00e5dereguleringsplaner; Indre Laksev\u00e5g og Laksev\u00e5gneset. Valg av kollektivsystem og tras\u00e9 gjennom Dokken og over Puddefjorden er av stor betydning for planarbeidene p\u00e5 Laksev\u00e5g. 2 Figur 3. P\u00e5g\u00e5ende planarbeider rundt Puddefjorden Detaljregulering Havforskningsinstituttet og Fiskeridirektoratet Omr\u00e5dereguleringsplan for Dokken s\u00f8r overlapper med den private detaljreguleringen for Havforskningsinstituttet og Fiskeridirektoratet (HI/Fdir) der Statsbygg er forslagsstiller (planID 71350000). Havforskningsinstituttet og Fiskeridirektoratet skal samlokaliseres p\u00e5 Dokken (prinsippsak 187/22). Nybygget vil v\u00e6re en pioner p\u00e5 Dokken og spille en viktig rolle b\u00e5de som p\u00e5driver av transformasjonen og som viktig identitetsmark\u00f8r for havneomr\u00e5det. Det skal planlegges for et kombinert forsknings- og kontorbygg. Planomr\u00e5det inkluderer ved planoppstart ogs\u00e5 Havnelageret, og reguleringsform\u00e5l/bruken av Havnelageret skal avklares gjennom planarbeidet. Planarbeidet vil starte opp samtidig med, og g\u00e5 parallelt med planprosessen for foreliggende omr\u00e5deregulering. Det ble avholdt oppstartsm\u00f8te 16.05.2023. Kommunedelplan for kollektivsystemet mellom Bergen sentrum og Bergen vest Bergen Bystyre vedtok 27.11.2014 (sak 1440-14), \u00e5 starte opp et kommunedelplanarbeid som skal anbefale et helhetlig og overordnet kollektivsystem med buss og bybane mellom Bergen sentrum og m\u00e5lpunkt i Bergen vest (planID 64090000). Planen vil v\u00e6re delt i to deler, en tematisk del (kollektivplan) og en arealdel. Arbeidet med kollektivplanen tar utgangspunkt i bystyrets vedtak 28.05.2020 (sak 160/20) om silingsrapport for system- og korridorvalg. Bystyret vedtok at det skulle utarbeides kommunedelplan (KDP) med utgangspunkt i bybane i korridor 1 (forlengelse av Fyllingsdalen-linjen til Loddefjord og Storavatnet) og 5 (ny linje fra sentrum via Dokken til Loddefjord). Plan- og bygningsetaten har utarbeidet forslag til f\u00f8rste del av kommunedelplanen, kollektivplanen, som skal til politisk behandling. Kollektivplanen foresl\u00e5r overordnede m\u00e5l og prinsipper, og vurderer hvor det b\u00f8r satses p\u00e5 videreutvikling av buss og hvor det kan v\u00e6re aktuelt \u00e5 bygge bybane. Forslag til kollektivplanen anbefaler bybane mellom Bergen sentrum og Loddefjord via Dokken og Laksev\u00e5g s\u00e5 snart som mulig, samt bybane mellom Loddefjord og Spelhaugen i en ikke tidfestet senere fase. 3 Hovedinnholdet i planprogrammet Planarbeidet krever konsekvensutredning, jf. forskrift om konsekvensutredning \u00a7 6 a. Etter \u00a7 6 a. skal omr\u00e5dereguleringer etter pbl. \u00a7 12-2 alltid konsekvensutredes og ha planprogram n\u00e5r planen fastsetter rammer for tiltak i vedlegg I og II i forskrift om konsekvensutredning. Planprogrammet skal fastsette hvordan det videre planarbeidet skal foreg\u00e5, hvilke temaer som skal utredes, hvilke metoder som skal benyttes for utredningene samt prosess og medvirkningsopplegg. Det er i planprogrammet beskrevet at det skal utredes fire utbyggingsalternativer som skal vurderes opp mot 0-alternativet (dagens situasjon med havn). Alternativene best\u00e5r av ulike kombinasjoner av f\u00f8lgende variabler (tabell 1): - Funksjonsdeling bolig/andre form\u00e5l - Kollektivtras\u00e9 (for bybane) og holdeplasser - med dagl\u00f8sning eller tunnell\u00f8sning - Kryssing av Puddefjorden, med bybanebro og gang- og sykkelbro samlet eller separat - Hovedvegsystem - Nytt byggeland i sj\u00f8 i Jekteviken - Utkraging M\u00f8hlenpriskaien Tabell 1. Sammenstilling av utredningsalternativene 4 F\u00f8lgende tema skal konsekvensutredes: - Landskap - Kulturmilj\u00f8 - Friluftsliv og byliv, inkludert barn og unges interesser - St\u00f8y- og luftforurensing - Transport og mobilitet - Byform og arkitektur Prosess og medvirkning Foreliggende sak omhandler oppstart av planarbeid og h\u00f8ring av planprogram. Dette er den innledende fasen av planarbeidet, og det er her muligheten for \u00e5 p\u00e5virke planinnholdet er st\u00f8rst. Etter h\u00f8ring og p\u00e5f\u00f8lgende fastsettelse av planprogram vil utredningsalternativene konsekvensutredes, og det vil deretter anbefales et plangrep som skal inng\u00e5 i planforslaget. Det er i planprogrammet lagt opp til at det skal utarbeides en sosiokulturell stedsanalyse, som vil v\u00e6re en del av grunnlaget for videre medvirkningsprosesser. Det er ogs\u00e5 planlagt informasjonsm\u00f8ter, kontordag samt m\u00f8ter med aktuelle parter. Det er i planprogrammet skissert en fremdriftsplan der det tas sikte p\u00e5 f\u00f8lgende: - Oppstart av planarbeid + h\u00f8ring av planprogram: h\u00f8st 2023/vinter 2024 - Fastsettelse av planprogram: vinter 2024 - Utarbeidelse av planforslag: 2024-2025 - H\u00f8ring og offentlig ettersyn av planforslag: begynnelsen av 2025 - Vedtak av plan: slutten av 2026 Organisering Bergen kommune ved Plan- og bygningsetaten (PBE) har utarbeidet planprogrammet, og har ansvar for \u00e5 utarbeide planforslaget i samarbeid med Dokken Utvikling AS (DUAS). Dokken utvikling AS representerer og ivaretar kommunens grunneierinteresser i transformasjon og utvikling av Dokken. Fagetatens anbefaling: Plan- og bygningsetaten har lagt fram f\u00f8lgende forslag til vedtak: 1. I medhold av plan- og bygningslovens \u00a7\u00a7 12-2 og 12-8 startes det opp planarbeid med offentlig omr\u00e5deregulering for Dokken s\u00f8r, nasjonal arealplanid 4601_71460000. Planomr\u00e5det er vist p\u00e5 kart vedlagt, datert 27.10.23 2. Forslag til planprogram for omr\u00e5dereguleringsplan Dokken s\u00f8r datert 27.10.23 legges ut til offentlig ettersyn og h\u00f8ring, jf. plan- og bygningsloven \u00a7 12-9. 3. I medhold av plan- og bygningsloven \u00a7 12-14 foresl\u00e5s eldre reguleringsplan med planid 15290000 opphevet. Forslaget legges ut til offentlig ettersyn og h\u00f8ring sammen med forslag til planprogram for omr\u00e5dereguleringsplan Dokken s\u00f8r. Byr\u00e5dens vurdering og anbefaling/konklusjon: Byr\u00e5den anser det som sv\u00e6rt positivt at det startes opp arbeid med den f\u00f8rste juridiske arealplanen for ny arealdisponering av havneomr\u00e5det. Omr\u00e5dereguleringsplan for Dokken s\u00f8r skal bidra til transformasjon fra godshavn til ny bydel og skal v\u00e6re et forbilde for b\u00e6rekraftig byutvikling. Planleggingen av denne transformasjonen er kompleks ved at det er flere avhengighetsforhold samt mange ulike akt\u00f8rer. Planarbeidet vil v\u00e6re preget av flere motstridende hensyn og interesser. Byr\u00e5den er derfor opptatt av at konsekvensutredningen og \u00f8vrige utredninger skal danne et godt vurderingsgrunnlag for valg av plangrep. For \u00e5 oppn\u00e5 det m\u00e5 planprogrammet, etter byr\u00e5dens vurdering, suppleres p\u00e5 enkelte punkt som beskrevet under, f\u00f8r endelig fastsetting. 5 Innholdet i planprogrammet Utredningsalternativer PBE har foresl\u00e5tt fire utviklingsalternativ som skal vurderes opp mot 0-alternativet i konsekvensutredningen. Alternativene best\u00e5r av kombinasjoner av seks variabler som blant annet funksjonsdeling for bolig/andre form\u00e5l, kollektivtras\u00e9 og hovedvegsystem. Planforslaget vil sammenstille elementer fra de ulike alternativene som vurderes \u00e5 v\u00e6re de mest hensiktsmessige, realistiske og gjennomf\u00f8rbare. Byr\u00e5den slutter seg til valget av alternativer, men \u00f8nsker at Plan- og bygningsetaten supplerer planprogrammet med en beskrivelse av de seks variablene og en ytterligere beskrivelse av alternativene som er foresl\u00e5tt. Byr\u00e5den er opptatt av at innholdet i planprogrammet skal v\u00e6re enkelt \u00e5 forst\u00e5 slik at det danner et godt grunnlag for medvirkning i denne tidlige fasen. Byr\u00e5den noterer seg at det er foresl\u00e5tt \u00e5 bruke verkt\u00f8yet omr\u00e5deutnyttelse (%-OU) for \u00e5 sammenligne utnyttelsen i utredningsalternativene i konsekvensutredningen. Byr\u00e5den ser at dette brukes i andre byer, men peker p\u00e5 at dette ikke er et kjent eller etablert begrep i Bergenssammenheng. For \u00e5 sikre at det vil v\u00e6re mulig \u00e5 sammenligne utnyttingsgraden i andre prosjekter, samt relatere omr\u00e5dereguleringen til gjeldende KPA 2018, b\u00f8r ogs\u00e5 %- BRA (bruksareal) benyttes. Byr\u00e5den minner ogs\u00e5 om at metode m\u00e5 oppgis i planprogrammet for alle tema som skal konsekvensutredes. Dette er viktig for \u00e5 ivareta forskriftens krav til anerkjent metodikk. Temaer som omfattes av Milj\u00f8direktoratets sin veileder M-1941 m\u00e5 f\u00f8lge denne, mens for temaer som ikke omfattes av M-1941 m\u00e5 planprogrammet redegj\u00f8re for annen metodikk. Klimagassberegninger Som del av overordnet strategi og arealstrategi er det satt h\u00f8ye ambisjoner om kliman\u00f8ytralitet og b\u00e6rekraft for utviklingen p\u00e5 Dokken. PBE har omtalt temaet i planprogrammet, og vurdert at det ikke er beslutningsrelevant \u00e5 ha klimagassutslipp som eget tema i konsekvensutredningen. Dette begrunnes med at omr\u00e5dereguleringen for Dokken i all hovedsak legger opp til ny arealdisponering p\u00e5 allerede nedbygd areal. Det skrives videre i planprogrammet at klimagassberegninger skal gjennomf\u00f8res f\u00f8r offentlig ettersyn p\u00e5 siste planniv\u00e5, og dette vil kun v\u00e6re relevant \u00e5 utarbeide dersom omr\u00e5dereguleringen legger opp til utbyggingsfelt uten krav om detaljreguleringsplan. Slik byr\u00e5den forst\u00e5r det er det i all hovedsak lagt opp til detaljplankrav for de fleste omr\u00e5dene innenfor omr\u00e5deplanen. Dermed vil det sannsynligvis ikke utarbeides klimagassberegninger i forbindelse med omr\u00e5deplanarbeidet. Byr\u00e5den ser p\u00e5 klimagassberegninger som et viktig verkt\u00f8y n\u00e5r kommunen selv skal planlegge s\u00e5 store og helhetlige omr\u00e5der som Dokken. Klimagassberegninger vil i denne sammenhengen v\u00e6re sv\u00e6rt beslutningsrelevant for \u00e5 vurdere m\u00e5loppn\u00e5else mellom alternative plangrep, selv om dette ikke gj\u00f8res som del av en konsekvensutredning. Byr\u00e5den forventer derfor at det utarbeides klimagassberegninger p\u00e5 omr\u00e5dereguleringsniv\u00e5 til 1. gangs behandling. Bynatur Det er i planforslaget vist til at temaene naturmangfold og vannmilj\u00f8 skal vurderes uten \u00e5 v\u00e6re en del av konsekvensutredningen. Byr\u00e5den har ikke innvendinger mot dette, men \u00f8nsker \u00e5 fremheve m\u00e5lsettingen om \u00e5 etablere livskraftige \u00f8kosystemer og \u00f8kt naturmangfold i sj\u00f8 og p\u00e5 land. Ny bynatur vil v\u00e6re viktig for \u00e5 sikre naturbaserte l\u00f8sninger for klimatilpasning, \u00f8ke rekreasjonsverdien i byrom og ikke minst bidra til \u00f8kt naturmangfold. Byr\u00e5den er opptatt av at det i omr\u00e5dereguleringen ikke bare utredes hva som finnes av naturverdier i omr\u00e5det i dag, men at utredningene ogs\u00e5 tar for seg l\u00f8sninger for hvordan nye verdier skal tilf\u00f8res. Det m\u00e5 i det videre planarbeidet tydeliggj\u00f8res hva dette betyr i Dokken- sammenheng og hvordan dette skal sikres i de p\u00e5f\u00f8lgende detaljreguleringene. 6 Medvirkningsprosess Byr\u00e5den har h\u00f8ye forventinger for medvirkningsarbeidet som skal gjennomf\u00f8res i forbindelse med omr\u00e5dereguleringen, og er opptatt av \u00e5 sikre bred medvirkning og en \u00e5pen debatt. Det b\u00f8r p\u00e5 Dokken benyttes egnede og gjerne kvalitative medvirkningsmetoder for \u00e5 skape engasjement hos ulike befolkningsgrupper, s\u00e6rlig barn og unge. Planprogrammet omtaler temaet medvirkning, men byr\u00e5den savner en mer konkret og systematisk beskrivelse av medvirkningsopplegget. Det m\u00e5 s\u00e6rlig arbeides med \u00e5 sikre tilstrekkelig og riktig medvirkning i fasen der utredningsarbeidet g\u00e5r mot slutten og hvor arbeidet med utarbeidelsen av et planforslag skal begynne. Det er i denne overgangsfasen faglige anbefalinger skal avveies og prioriteres mot andre samfunnsm\u00e5l og interesser, og det vil derfor v\u00e6re viktig med \u00e5pne medvirkningsprosesser og innspill til utarbeidelse av planforslaget. Parallelle prosesser Parallelt med utarbeidelse av omr\u00e5dereguleringsplan vil det ogs\u00e5 jobbes med andre prosjekter, strategier og planer. Det er viktig at arbeidet med omr\u00e5dereguleringsplan sees i sammenheng og plukker opp innhold i arbeid som p\u00e5g\u00e5r i prosjekter som Havbyen Bergen, EU Horisont prosjektet ELEXIA, Prosjekt for stedskaping og midlertidighet og arbeidet med en overordnet kunstplan for Dokken. Byr\u00e5den er opptatt av at omr\u00e5dereguleringen og prosjektene sees i sammenheng der det er relevant. KDP for kollektivsystemet Bergen vest Dokkens h\u00f8ye ambisjoner om nullutslipp og om \u00e5 bygge g\u00e5byen gj\u00f8r at det er kritisk at man har et velfungerende kollektivsystem fra det tidspunktet de f\u00f8rste arbeidsplassene og boomr\u00e5dene etableres p\u00e5 Dokken. Valg av kollektivsystem og tras\u00e9 vil f\u00e5 store konsekvenser for utviklingen av Dokken og Laksev\u00e5g. Det er i forslag til planprogrammet skissert fire ulike alternative tras\u00e9er for bybanen gjennom utviklingsomr\u00e5det p\u00e5 Dokken, med broer som skal krysse Puddefjorden s\u00f8r for nytt bygg for Havforskingsinstituttet og Fiskeridirektoratet (HI/Fdir). Planprogrammet beskriver ogs\u00e5 en bybanetras\u00e9 med fjordkryssing nordvest for HI/Fdir, som er i tr\u00e5d med silingsrapporten for kollektivkorridorer mot vest. Dette alternativet er forkastet som utredningsalternativ p\u00e5 bakgrunn av politisk beslutning om lokalisering av HI/Fdir p\u00e5 Dokken. Byr\u00e5den er opptatt av at det i omr\u00e5dereguleringen avsettes tilstrekkelig med areal slik at utbygging av en fremtidig bybane kan gjennomf\u00f8res. Samtidig m\u00e5 det tilstrebes at bybane- tras\u00e9en fastsettes s\u00e5 raskt som mulig slik at flere gatel\u00f8p ikke beslaglegges til ulike tras\u00e9er i lengre tid. Dette forutsetter at det videre planarbeidet med omr\u00e5dereguleringen koordineres tett med p\u00e5g\u00e5ende arbeid med overordnet transport- og mobilitetsplanlegging, herunder arealdelen til KDP kollektivsystem Bergen vest. Avsluttende merknader Byr\u00e5den er opptatt av \u00e5 f\u00e5 fart p\u00e5 byutviklingen i Bergen, og ser frem til at Dokken kan utvikles i n\u00e6r fremtid. Dette vil gi en stor positiv utvidelse av sentrum, med flere boliger, nye parker, allmenninger, byliv og ikke minst et tilskudd av nye innbyggere i sentrum. Byr\u00e5den vurderer at det samlet sett er utarbeidet et godt forslag til planprogram og en hensiktsmessig planavgrensning. Byr\u00e5den stiller seg positivt til planarbeidet og ser frem til en god og inkluderende planprosess. Byr\u00e5den forventer en effektiv og god fremdrift p\u00e5 arbeidet med omr\u00e5dereguleringsplanen. Det forutsettes at planprogrammet oppdateres i henhold til merknadene i saksframlegget f\u00f8r revidert planprogram oversendes til politisk behandling for vedtak om fastsetting. 7 \u00d8konomiske konsekvenser: Oppstart av planarbeid og h\u00f8ring av planprogram har ikke direkte \u00f8konomiske konsekvenser for Bergen kommune. Utviklingsprosjektet Dokken vil imidlertid kreve store investeringer b\u00e5de n\u00e5r det gjelder infrastruktur, grunninvesteringer og opparbeiding av store fellesareal. Som det fremg\u00e5r av forslag til planprogram, skal det videre planarbeidet n\u00e6rmere avklare kostnader ved offentlige tiltak og redegj\u00f8re for mulige finansieringsformer. Vedtakskompetanse: I henhold til Byr\u00e5dets fullmakter som kollegium, treffer byr\u00e5det beslutning om oppstart av offentlig reguleringsplan n\u00e5r forslag til planprogram skal sendes p\u00e5 h\u00f8ring, jf. plan- og bygningsloven (plandelen) \u00a7\u00a7 4-1 og 12-8 og bystyrets vedtak av 21.02.2018, sak 43/18. Byr\u00e5d for byutvikling innstiller til byr\u00e5det \u00e5 fatte f\u00f8lgende vedtak: 1. I medhold av plan- og bygningslovens \u00a7\u00a7 12-2 og 12-8 startes det opp planarbeid med offentlig omr\u00e5deregulering for Dokken s\u00f8r, nasjonal arealplanID 4601_71460000. Planomr\u00e5det er vist p\u00e5 kart datert 27.10.2023 2. Forslag til planprogram for omr\u00e5dereguleringsplan Dokken s\u00f8r datert 27.10.2023 legges ut til offentlig ettersyn og h\u00f8ring, jf. plan- og bygningsloven jf. pbl. \u00a7 12-9, jf. \u00a7 4-1. 3. Planprogrammet oppdateres i henhold til byr\u00e5dens vurderinger f\u00f8r fastsetting. 4. I medhold av plan- og bygningsloven \u00a7 12-14 foresl\u00e5s eldre reguleringsplan med planID 15290000 opphevet. Forslaget legges ut til offentlig ettersyn og h\u00f8ring sammen med forslag til planprogram for omr\u00e5dereguleringsplan Dokken s\u00f8r. Dato: 5. desember 2023 Christine Kahrs Byr\u00e5d for byutvikling Dokumentet er godkjent elektronisk. Vedlegg: - Fagnotat, datert 27.10.2023 - Planprogram, datert 27.10.2023 - Varslingskart, datert 27.10.2023 8 "
}