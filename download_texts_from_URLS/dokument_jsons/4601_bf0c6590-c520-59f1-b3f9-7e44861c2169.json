{
  "dokument_id": "bf0c6590-c520-59f1-b3f9-7e44861c2169",
  "doc_type": "case_presentation",
  "kommune": 4601,
  "tittel": "Kontaktutvalg for kj\u00f8nns- og seksualitetsmangfold",
  "url": "https://bergen.kommune.no/politikere-utvalg/api/fil/bk360/10566964/Framstilling-Kontaktutvalg-for-kjonns-og-seksualitetsmangfold",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/91699-1 Kontaktutvalg for kj\u00f8nns- og seksualitetsmangfold Hva saken gjelder: Bergen bystyret behandlet og vedtok sak om \u00abRegnbuebyen Bergen \u2013 Plan for kj\u00f8nns- og seksualitetsmangfold 2023 \u2013 2027\u00bb i m\u00f8te 18.10.23 i sak 354/23. Hovedm\u00e5let med planen er \u00e5 sikre at Bergen er en inkluderende by \u00e5 bo i for personer som utfordrer normer for kj\u00f8nn og seksualitet. Strategien for \u00e5 n\u00e5 dette m\u00e5let er \u00e5 f\u00f8re en proaktiv politikk for \u00e5 sikre trygghet og gode tjenester til personer som utfordrer normer for kj\u00f8nn og seksualitet. Planen inneholder 22 tiltak presentert under fire delm\u00e5l; synlighet, oppvekst, livskvalitet og trygghet. Et av tiltakene sier at byr\u00e5det skal legge frem sak for bystyret om opprettelse av et r\u00e5d for kj\u00f8nns- og seksualitetsmangfold. Hensikten med et eget r\u00e5d for kj\u00f8nns- og seksualitetsmangfold er \u00e5 sikre at det interseksjonelle1 perspektivet fremmes og ivaretas i kommunens planer, tiltak og tjenester. Byr\u00e5det har vurdert alternative m\u00e5ter \u00e5 l\u00f8se saken p\u00e5: 1. Beholde dagens praksis. 2. Opprette byr\u00e5dsoppnevnt r\u00e5d for kj\u00f8nns- og seksualitetsmangfold. 3. Opprette byr\u00e5dsledet kontaktutvalg for LHBTI+ organisasjoner. Alternativ 1: Beholde dagens praksis Byr\u00e5dsavdeling for barnevern, sosiale tjenester og mangfold (BBSM) har i dag tett dialog med de skeive organisasjonene i Bergen om saker som ber\u00f8rer LHBTI+-befolkningen. Denne fleksible ordningen, hvor begge parter tar initiativ til samarbeid og dialog, har f\u00f8rt til treffsikre og m\u00e5lrettede tiltak overfor m\u00e5lgruppen. En utfordring med denne l\u00f8sningen er at en kan risikere \u00e5 ikke fange opp alle stemmer og dermed ekskluderer viktige perspektiv. For \u00e5 motvirke dette holdes det innspillsm\u00f8ter med bred representasjon n\u00e5r planer legges ut til offentlig h\u00f8ring, slik at ogs\u00e5 mindre kjente organisasjoner og enkeltpersoner kan komme med innspill. Alternativ 2: Byr\u00e5dsoppnevnt r\u00e5d for kj\u00f8nns- og seksualitetsmangfold Bergen kommune har i dag tre lovp\u00e5lagte kommunale r\u00e5d samlet i ett r\u00e5dssekretariat ved Bystyrets kontor; Ungdomsr\u00e5det, Eldrer\u00e5det og R\u00e5det for personer med funksjonsnedsettelser. I tillegg til de tre lovp\u00e5lagte kommunale r\u00e5dene, har Bergen kommune etablert Ruspolitisk r\u00e5d oppnevnt av byr\u00e5det. Sekretariatfunksjonene til Ruspolitisk r\u00e5d ivaretas av Byr\u00e5dsavdeling for barnevern, sosiale tjenester og mangfold (BBSM). Et tilsvarende byr\u00e5dsoppnevnt r\u00e5d for kj\u00f8nn og seksualitet, med sekretariatfunksjonen lagt til BBSM, er det andre alternativet til l\u00f8sning. 1 Store norske leksikon, 2023. Begrepet interseksjonalitet viser til hvordan sosiale kategorier som kj\u00f8nn, rase, etnisitet, religion, sosial klasse, seksuell orientering og funksjonsevne kan samvirke og p\u00e5virke personers leve- og livsvilk\u00e5r. 1 BBSM har i dag det faglige ansvaret for kj\u00f8nns- og seksualitetsmangfold i kommunen og har som nevnt over allerede et etablert samarbeid med flere av LHBTI+-organisasjonene i Bergen. R\u00e5det blir dermed n\u00e6rt knyttet til byr\u00e5dsavdelingen for planer og tiltak som ber\u00f8rer skeive i Bergen, noe som kan bidra til effektiv medvirkning p\u00e5 fagomr\u00e5dene til avdelingen. En utfordring med dette alternativet er at sekretariatet kan f\u00e5 en dobbeltrolle som referent og saksutreder. En annen mulig utfordring knyttet til r\u00e5dene er at r\u00e5dsmedlemmene ikke vil bli representative for hele m\u00e5lgruppen og kan f\u00e5 for stor definisjonsmakt. I tillegg kan en risikere \u00e5 f\u00e5 en overrepresentasjon av etablerte og aktive organisasjoner og grupper i r\u00e5det, og dermed at mindre etablerte organisasjoner og stemmer ikke blir h\u00f8rt. Erfaringer fra andre byer viser ogs\u00e5 at det kan oppst\u00e5 konflikter mellom organisasjonene representert i r\u00e5det og noen ganger urealistiske forventninger til hvilken funksjon r\u00e5det skal ha. De \u00f8konomiske kostnadene ved \u00e5 opprette et r\u00e5d etter modell for Ruspolitisk r\u00e5d er i dag p\u00e5 kr. 220 000,-, i tillegg til ansattressursen og de administrative kostnadene tilknyttet denne. Her m\u00e5 det legges til at Ruspolitisk r\u00e5d nylig har anmodet bystyret om \u00e5 f\u00e5 like vilk\u00e5r som de kommunale r\u00e5dene n\u00e5r det gjelder honorar og oppf\u00f8lging fra r\u00e5dssekretariatet. De \u00e5rlige driftsutgiftene til hvert av de kommunale r\u00e5dene ligger p\u00e5 kr. 700 000,-, i tillegg til de administrative kostnadene knyttet til r\u00e5dssekretariatet. Det er i dag to \u00e5rsverk knyttet til drift av de tre kommunale r\u00e5dene og ideell bruk er 75 prosent stillingsprosent til hvert av r\u00e5dene. R\u00e5dssekretariatet f\u00e5r noen \u00abstordriftsfordeler\u00bb og opparbeider seg s\u00e6rlig faglig kompetanse p\u00e5 omr\u00e5det. Driften av de kommunale r\u00e5dene er p\u00e5 den m\u00e5ten samtidig tidsbesparende i drift og saksbehandling. Alternativ 3: Kontaktutvalg for LHBTI+-organisasjoner Bergen kommune har som nevnt over et godt samarbeid med LHBTI+-organisasjonene i Bergen. Et tredje alternativ er \u00e5 formalisere dette samarbeidet og gj\u00f8re det mer forutsigbart ved \u00e5 opprette et byr\u00e5dsledet kontaktutvalg for LHBTI+-organisasjoner etter modell for kontaktutvalget for studenter. Erfaringene derfra er gode og viser at kommunen l\u00e6rer om hva studentene er opptatt av og studentene l\u00e6rer om hva kommunen har ansvar for og hvordan vi arbeider. Kontaktutvalget kan organiseres slik at den til enhver tid sittende byr\u00e5d for mangfold inviterer LHBTI+-organisasjonene i Bergen til m\u00f8te to ganger i \u00e5ret, samt ved behov. Temaene for m\u00f8tene vil v\u00e6re politiske saker av interesse for LHBTI+-personer med m\u00e5l om at Bergen skal v\u00e6re en inkluderende by for personer som utfordrer tradisjonelle normer for kj\u00f8nn og seksualitet. Kontaktutvalget skal v\u00e6re en arena for dialog og det skal ikke tas beslutninger eller gj\u00f8res vedtak i m\u00f8tene. Det vil v\u00e6re faste organisasjoner som blir invitert til \u00e5 delta i kontaktutvalget, og andre akt\u00f8rer kan bli invitert til m\u00f8tene n\u00e5r agendaen tilsier at det er hensiktsmessig. Hvem som representerer organisasjonene er det organisasjonene selv som utpeker, i tillegg til en vara som stiller ved behov. Mangfoldsbyr\u00e5den leder m\u00f8tene og inviterer andre byr\u00e5der n\u00e5r det er naturlig. B\u00e5de organisasjonene og byr\u00e5den kan foresl\u00e5 saker til m\u00f8tene, og agendaen sendes ut noen dager f\u00f8r m\u00f8tet avholdes. \u00d8konomiske konsekvenser: De estimerte \u00e5rlige driftsutgiftene knyttet til alternativ 2 ligger ikke innenfor rammene til vedtatt Handlings- og \u00f8konomiplan 2024 \u2013 2027. Alternativ 1 og 3 kan gjennomf\u00f8res innenfor vedtatt budsjett. 2 Byr\u00e5dets vurdering og anbefaling/konklusjon: Byr\u00e5det mener kommunen m\u00e5 arbeide kontinuerlig og systematisk for at alle grupper i samfunnet blir h\u00f8rt og kan bidra med innspill p\u00e5 saker som ber\u00f8rer dem. En god og effektiv metode for medvirkning er faste m\u00f8tepunkt og en \u00e5pen dialog. Byr\u00e5det anbefaler derfor alternativ tre som er \u00e5 formaliser det allerede gode samarbeidet med LHBTI+- organisasjonene i Bergen i form av et eget byr\u00e5dsledet kontaktutvalg. I et kontaktutvalg f\u00e5r LHBTI+-organisasjonene en arena til \u00e5 l\u00f8fte saker som er viktige for dem, til \u00e5 diskutere utfordringer og muligheter. Faste m\u00f8tepunkt mellom LHBTI+- organisasjonene og mangfoldsbyr\u00e5den vil gi et mer formalisert og strukturert samarbeid der andre byr\u00e5der og akt\u00f8rer inviteres etter behov. Byr\u00e5det vurderer at dette alternativet dermed har et stort potensial til \u00e5 ogs\u00e5 ivareta det interseksjonelle perspektivet i utvikling av planer, tiltak og tjenester. I tillegg til \u00e5 opprette et eget kontaktutvalg vurderer byr\u00e5det det som viktig \u00e5 fortsette det generelle medvirkningsarbeidet i kommunen som helhet. Byr\u00e5det anbefaler fortsatt brede innspillsrunder og eksterne h\u00f8ringer ved planarbeid for \u00e5 sikre bred representasjon. P\u00e5 den m\u00e5ten kan en hindre at noen grupper og organisasjoner sitter med definisjonsmakten og at ogs\u00e5 mindre etablerte organisasjoner og enkeltstemmer blir h\u00f8rt. Begrunnelse for framleggelse til bystyret: Bergen bystyre behandlet Regnbuebyen Bergen \u2013 Plan for kj\u00f8nns- og seksualitetsmangfold 2023 \u2013 2027\u00bb, i m\u00f8tet 18.10.2023 sak 354/23 og fattet blant annet f\u00f8lgende vedtak: Tiltak 6: R\u00e5d for kj\u00f8nns- og seksualitetsmangfold Byr\u00e5det skal i f\u00f8rste halvdel av 2024 levere sak til bystyret om opprettelse av et eget r\u00e5d for kj\u00f8nns- og seksualitetsmangfold. Hensikten med et slikt r\u00e5d er at det interseksjonelle perspektivet fremmes og ivaretas. R\u00e5det kan se p\u00e5 tiltak for blant andre skeive eldre, skeive med funksjonsnedsettelser, skeive med kognitiv funksjonsnedsettelse og skeive med minoritetsbakgrunn Byr\u00e5det innstiller til bystyret \u00e5 fatte f\u00f8lgende vedtak: 1. Bystyret slutter seg til byr\u00e5dets forslag om \u00e5 opprette et kontaktutvalg for kj\u00f8nns- og seksualitetsmangfold ledet av mangfoldsbyr\u00e5den. 2. Ulike LHBTI+-organisasjoner inviteres til \u00e5 delta i kontaktutvalget. Organisasjonene utpeker selv hvem som representere dem i utvalget, i tillegg til en vara. Sammensetningen av utvalget vurderes \u00e5rlig. Dato: 15. oktober 2024 Christine B. Meyer Charlotte Spurkeland Byr\u00e5dsleder Byr\u00e5d for barnevern, sosiale tjenester og mangfold Dokumentet er godkjent elektronisk. 3 "
}