{
  "dokument_id": "8d9031ab-ee43-5e55-ae38-ae5b8f35158f",
  "doc_type": "case_presentation",
  "kommune": 4601,
  "tittel": "Fana gnr 5 bnr 8 Hardangerveien 277. Klage p\u00e5 avslag p\u00e5 s\u00f8knad om bruksendring, altan og kai ",
  "url": "https://bergen.kommune.no/politikere-utvalg/api/fil/bk360/7680544/Framstilling-Fana-gnr-5-bnr-8-Hardangerveien-277-Klage-pa-avslag-pa-soknad-om-bruksendring-altan-og-kai-",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2022/79615-20 Fana gnr 5 bnr 8 Hardangerveien 277. Klage p\u00e5 avslag p\u00e5 s\u00f8knad om bruksendring, altan og kai Hva saken gjelder: Saken gjelder s\u00f8knad om bruksendring fra tilleggsdel til hoveddel i kjeller, oppf\u00f8ring av trapp mellom kjeller og 1.etasje, anlegging av kai (16,5 m2), samt utvidelse av altan (7,3 m2). Det ble f\u00f8rst gitt avslag i vedtak datert 11.06.2021. Avslaget ble gitt da en kom til at det ikke kunne dispenseres fra KPA 2018 \u00a7 3 plankrav og \u00a7 6 byggegrense langs vassdrag. I tillegg er avslaget hjemlet i pbl. \u00a7 29-4 jf. veglovens bestemmelser hva gjelder tiltakets avstand til fylkesvei. Avslaget ble p\u00e5klaget av tiltakshaver David G. Hebert den 01.07.2021. De oms\u00f8kte tiltakene er utf\u00f8rt, slik at dette er en s\u00f8knad om legalisering (tilsynssak ULOV- 2022/21534 / 201918523). Utvalg for milj\u00f8 og byutvikling behandlet klagen i m\u00f8te den 08.02.2022, sak 64/22. Klagen ble ikke tatt til f\u00f8lge og saken ble sendt til Statsforvalteren i Vestland for endelig avgj\u00f8relse. Den 15.03.2022 (sak 151/224) fattet UMBY vedtak om at saken skulle behandles p\u00e5 nytt p\u00e5 bakgrunn av nye opplysninger. Statsforvalteren returnerte saken til kommunen i 30.03.2022. UMBY opphevet avslaget den 10.05.2022 (sak 221.1/22) og ga tillatelse til oms\u00f8kte tiltak, med unntak av etablering av kai. Dette vedtaket ble 03.06.2022 p\u00e5klaget av Vestland fylkeskommune. Statsforvalteren i Vestland opphevet UMBYs vedtak 01.12.2022 fordi det ikke kan gis byggetillatelse f\u00f8r det er gitt tillatelse fra veistyresmakten, jf. pbl \u00a7 29-4 f\u00f8rste ledd. Saken er sendt tilbake til kommunen for ny behandling, og som f\u00f8lge av opphevingen av tillatelsen er det klage p\u00e5 avslaget datert 11.06.2021 som behandles p\u00e5 nytt. Etter at saken p\u00e5 nytt ble oversendt til politisk behandling sendte dav\u00e6rende byr\u00e5d for klima, milj\u00f8 og byutvikling en henvendelse til Vestland fylkeskommune ang\u00e5ende saken. Det ble mottatt et svar om at Vestland fylkeskommune kunne stille seg positive til bruksendring av underetasjen under forutsetning at det ikke blir opprettet ny boenhet. Byr\u00e5dsavdelingen var deretter i kontakt med klager/tiltakshaver og veiledet om at en m\u00e5tte s\u00f8ke fylkeskommunen om byggegrense langs fylkesvei. Klager sendte inn dokumentasjon fra fylkeskommunen p\u00e5 at det er innvilget dispensasjon fra byggegrense mot fylkesvei for bruksendring i underetasjen i vedtak datert 19.01.2024. Eiendommen er uregulert. KPA 2018 viser den som samferdselsanlegg og teknisk infrastruktur og innenfor gul veist\u00f8ysone. Grimevatnet er den del av Nesttunvassdraget, et prioritert vassdrag i henhold til forvaltningsplan for vassdragene i Bergen (2007). Tiltakene krever dispensasjon fra KPA 2018 \u00a7 3.1 Plankrav, \u00a7 6.1.1 byggegrense mot vassdrag, arealbruksform\u00e5let \u00absamferdselsanlegg og teknisk infrastruktur\u00bb, samt pbl. \u00a7 29-4. N\u00f8dvendige dispensasjoner er oms\u00f8kt. Vestland fylkeskommune har gitt uttalelse den 08.02.2021, hvor det klart frar\u00e5des \u00e5 gi dispensasjon fra plankravet. Samtidig signaliseres det at tiltakshaver ikke kan p\u00e5regne 1 tillatelse etter veglova. Den 19.01.2024 har Vestland fylkeskommune innvilget dispensasjon fra byggegrense mot fylkesveg for bruksendring fra tilleggsdel til hoveddel i underetasjen. Det legges til grunn i fylkeskommunens vedtak at etasjen ikke er definert eller benyttet som en selvstendig boenhet. Statens vegvesen har uttalt seg den 09.02.2021 hvor de frar\u00e5der at det gis dispensasjon fra plankrav f\u00f8r arealbehov for utbedring av veien er avklart. De signaliserer ogs\u00e5 at det ikke kan p\u00e5regnes \u00e5 gi dispensasjon fra veglova. Bymilj\u00f8etaten har uttalt seg den 09.02.2021 hvor de fr\u00e5der dispensasjon for kai. De frar\u00e5der ikke dispensasjon for utvidelse av terrasse og bruksendring, s\u00e5 fremt det ikke f\u00f8rer til \u00f8kt bygningsmasse ned mot vassdraget i fremtiden. Ansvarlig s\u00f8ker Bergen Takstsenter AS har opplyst at naboer er varslet i samsvar med pbl. \u00a7 21-3. Det foreligger ingen merknader. Eiendommen er i kommunens kart registrert som flomutsatt omr\u00e5de. Det er ikke redegjort for nevnte forhold i s\u00f8knaden. Klagers anf\u00f8rsler: Klager har overtatt eiendommen etter at tiltakene var utf\u00f8rt, og var i god tro om at disse var oms\u00f8kt. Kommunen har veiledet om \u00e5 s\u00f8ke om legalisering. Vestland fylkeskommunens \u00abRammeplan for avk\u00f8yrsler og byggegrenser 2017-20\u00bb har hverken v\u00e6rt kjent for s\u00f8ker, eller for de kommunale saksbehandlerne som veiledet s\u00f8ker. Det er ikke et bygge- og deleforbud, og terskelen for dispensasjon kan ikke v\u00e6re s\u00e5 h\u00f8y at den avskj\u00e6rer dispensasjoner av denne type. Eventuelle ekspropriasjonskostnader ved utbedring av veien b\u00f8r ikke tillegges vekt i behandlingen av s\u00f8knaden. Tiltakene vil ikke medf\u00f8re \u00f8kt bruk av avkj\u00f8rselen, og ber\u00f8rer i praksis ikke heller hensynet bak bestemmelsene i veilova eller rammeplanen. Klager mener ogs\u00e5 at vilk\u00e5rene for dispensasjon i KPA 2018 \u00a7\u00a7 3 og 6 er oppfylt. Bruksendringen forbedrer bokvaliteten. Terrassen ligger lite synlig til, den vil ikke virke mer privatiserende og gir \u00f8kte bokvaliteter med \u00f8kt uteareal. Kaien har et \u00e5pent dekke og fremst\u00e5 ikke som privat. Den er \u00e5pen for allmennheten. Den utgj\u00f8r et mindre naturinngrep, og ligger i et omr\u00e5de som er vurdert for utfylling i vann og anlegging av gangvei. Det vises ellers til klagen i sin helhet. Ved forrige politiske behandling av saken ble det ettersendt s\u00f8knad om dispensasjon fra arealform\u00e5let. Det vises det til at bruksendringen i underetasjen er \u00e5 anse som et mindre tiltak. Verken denne eller utvidelse av altan vil medf\u00f8re s\u00e6rlig verdi\u00f8kning p\u00e5 eiendommen. At arealet/eiendommen kan tilfalle kommunen/stat for \u00e5 utbedre veistandard dersom hovedveien forbi huset skal utvides, og man derfor ikke kan tillate nye tiltak, kan ikke tillegges vekt. Tiltakene vil som nevnt gi beskjeden verdi\u00f8kning. Bruksendringen er ogs\u00e5 forsvarlig tatt i betraktning at bygningens omkrets er det samme. Bruk og endret bruk er n\u00f8dvendig da det er langt fra sikkert at det oppst\u00e5r en situasjon der arealet m\u00e5 eksproprieres. Det vises til s\u00f8knaden i sin helhet. Fagetatens vurdering og anbefaling: Plan- og bygningsetaten som fagetat viser til fagnotat av 15.11.2021, og saken er oversendt uten innstilling. I fagetatens notat av 15.11.2021 fremg\u00e5r det f\u00f8lgende. Fagetaten kan ikke se at det foreligger noen brudd p\u00e5 veiledningsplikten etter fvl. \u00a7 11. Tilsynsseksjonen har veiledet om muligheten til \u00e5 s\u00f8ke om \u00e5 godkjenne tiltakene, som et alternativ til rivning/tilbakef\u00f8ring. Det foreligger negative uttalelser fra Vestland fylkeskommune og Statsforvalteren i Vestland. Kommunen fatter vedtak p\u00e5 selvstendig 2 grunnlag, men vil m\u00e5tte legge stor vekt p\u00e5 statlige eller regionale myndigheters uttalelser i saken. Fagetaten kan ikke se at hensynet til eventuelle ekspropriasjonskostnader ved en fremtidig utbedring av veien skal v\u00e6re et hensyn som er utenforst\u00e5ende for hensynene bak plan- og bygningsloven. Fagetaten opprettholder sin vurdering om at tiltaket er i strid med pbl. \u00a7 29-4 hvor det f\u00f8lger av f\u00f8rste ledd andre punktum: \u00abKommunen skal p\u00e5se at veglovas bestemmelser om byggegrense og frisikt blir fulgt\u00bb. Tiltaket er i strid med byggegrense mot fylkesvei, som er 50 m. Tiltakenes minste avstand til senterlinje fylkesvei er etter fagetatens beregning ca. 9,5 meter. Fylkeskommunen har vurdert tiltaket som s\u00f8knadspliktig etter veglova, og har opplyst at det ikke kan p\u00e5regnes dispensasjon fra byggegrense langs fylkesvei. S\u00f8knaden m\u00e5 behandles ut fra gjeldende rett, selv om tiltakene var utf\u00f8rt f\u00f8r den aktuelle rammeplanen tr\u00e5dte i kraft. Fagetaten opprettholder ogs\u00e5 sin vurdering om at tiltaket vil kunne medf\u00f8re \u00f8kt bruk av avkj\u00f8rselen sammenlignet med dagens situasjon. Selv om det etableres en indre trapp vil det fortsatt v\u00e6re mulig \u00e5 benytte kjelleren som en selvstendig boenhet om det gis tillatelse til bruksendring. Fagetaten kan ikke legge avgj\u00f8rende vekt p\u00e5 individuelle forhold, men m\u00e5 vurdere alle s\u00f8knader i et langsiktig perspektiv. Fagetaten opprettholder ogs\u00e5 sin vurdering om at vilk\u00e5rene for dispensasjon i pbl. \u00a7 19-2 ikke er oppfylt for \u00e5 gi dispensasjon fra KPA 2018 hva gjelder \u00a7 3.1 om plankrav og \u00a7 6.1.1 om byggegrense mot vassdrag. Fagetaten opprettholder sin vurdering om at tiltaket vil ha negative virkninger p\u00e5 trafikksituasjonen, b\u00e5de n\u00e5 og frem i tid. Det vises til at statlig og regional veimyndighet har uttalt seg entydig negativt om at det tillates noen tiltak p\u00e5 eiendommen som kan \u00f8ke eiendommens verdi, av hensyn til mulighet til forbedring av infrastruktur i \u00e5rene som kommer. Ogs\u00e5 ut fra dagen situasjon synes det n\u00f8dvendig med en plan for \u00e5 sikre at hensynene bak plankravet blir ivaretatt. Eiendommen er vist som \u00abSamferdselsanlegg og teknisk infrastruktur\u00bb i KPA 2018, noe som ogs\u00e5 tilsier at det m\u00e5 kreves plan om det skal oppf\u00f8res et tiltak som i utgangspunktet kun gjelder en privat bolig. Om kaien skriver fagetaten at den ligger i Grimevannet, som er en del av Nesttunvassdraget. Dette vassdraget er et prioritert vassdrag i forvaltningsplanen. Bymilj\u00f8etaten har frar\u00e5det dispensasjon for kai, blant annet fordi kaien virker privatiserende. Fagetaten mener at den ikke utgj\u00f8r et mindre naturinngrep. Fagetaten opprettholder derfor sin vurdering om at hensynene bak bestemmelsene det er s\u00f8kt om dispensasjon fra vil bli vesentlig tilsidesatt ved en dispensasjon. Hva gjelder altanen viser fagetaten til at denne har tilfredsstillende visuelle kvaliteter, jf. pbl. \u00a7 \u00a7 29-1 og 29-2. Fagetaten er ogs\u00e5 positiv til dispensasjon fra pbl. \u00a7 29-4 hva gjelder minste avstand til nabogrense for oppf\u00f8ring av altan 1,5 meter fra nabogrense. Denne er imidlertid ikke behandlet p\u00e5 grunn av de \u00f8vrige avslagsgrunnene. Det vises ellers til fagnotatet i sin helhet. \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Byr\u00e5det har vurdert saken p\u00e5 nytt og er kommet til at klagen kan tas delvis til f\u00f8lge. Da saken sist var til politisk behandling mente byr\u00e5det at en kunne v\u00e6re positiv til en bruksendring fra tilleggsdel til hoveddel i kjelleretasje, samt intern ombygging innenfor samme boenhet da dette ikke medf\u00f8rer en ny boenhet eller \u00f8kning i trafikk p\u00e5 stedet. En mente at dette ville v\u00e6re unntatt plankravet i KPA 2018 og at det ikke ville v\u00e6re avhengig av dispensasjon fra arealform\u00e5l. Det bemerkes at UMBY ved behandlingen av saken stilte vilk\u00e5r om at det ikke skulle opprettes en ny boenhet i underetasjen. I Statsforvalteren i Vestland sitt vedtak om oppheving er det vist til at: 3 \u00abAlle tiltak p\u00e5 eigedomen krev dermed eit s\u00e6rskilt l\u00f8yve fr\u00e5 vegstyresmakta, jf. veglova \u00a7 30 f\u00f8rste ledd. Vegstyremakt for fylkesvegar er fylkeskommunen, jf. veglova \u00a7 9 andre ledd, og det er difor fylkeskommunen som kan gi eit slikt s\u00e6rskilt l\u00f8yve.11 Bergen kommune kan ikkje gi byggjel\u00f8yve f\u00f8r eit slikt l\u00f8yve er gitt, jf. kravet i plan- og bygningslova \u00a7 29-4 om \u00e5 sj\u00e5 til at veglova sine f\u00f8resegner om byggegrense vert f\u00f8lgt. Byggel\u00f8yve er difor ugyldig\u00bb. Det er n\u00e5 lagt frem et vedtak fra Vestland fylkeskommune, datert 19.01.2024, hvor det innvilges dispensasjon fra byggegrense mot fylkesvei for bruksendring av underetasjen fra tilleggsdel til hoveddel. Det foreligger reviderte tegninger som er datert 15.06.2022, og disse legges til grunn for vurderingen (vedlegg Reviderte tegninger, 14.07.2022). Byr\u00e5det mener at bruksendringen kan unntas fra plankravet, jf. KPA 2018 \u00a7 3.2.1. Videre mener byr\u00e5det at den interne bruksendringen fra tilleggsdel til hoveddel, ikke er avhengig av dispensasjon fra arealform\u00e5let \u00absamferdselsanlegg og teknisk infrastruktur\u00bb. Bruksendring fra tilleggsdel til hoveddel i underetasjen krever dispensasjon fra KPA 2018 \u00a7 \u00a7 6.1.1 om byggegrense mot vassdrag, samt pbl. \u00a7 29-4 om avstand til nabogrense. Byr\u00e5det mener det er grunnlag for \u00e5 dispensere. Det fremg\u00e5r av pbl. \u00a7 19-2 andre ledd at: \u00abDispensasjon kan ikke gis dersom hensynene bak bestemmelsen det dispenseres fra, hensynene i lovens form\u00e5lsbestemmelse eller nasjonale eller regionale interesser, blir vesentlig tilsidesatt. Fordelene ved \u00e5 gi dispensasjon skal v\u00e6re klart st\u00f8rre enn ulempene\u00bb. Byggegrensen mot vassdrag skal sikre vassdraget mot byggetiltak for \u00e5 ivareta hensyn som friluftsinteresser. Avstandsbestemmelsen skal ivareta hensyn som brannsikkerhet, samt lys og luft mellom eiendommer. Byr\u00e5det mener at de nevnte hensynene ikke vil bli \u00abvesentlig tilsidesatt\u00bb ved at det dispenseres. Selv om bestemmelsene skal sikre ulike hensyn, mener byr\u00e5det at p\u00e5virkningen p\u00e5 disse hensynene blir den samme som f\u00f8lge av det er tale om en innvendig endring. Det foretas derfor en samlet vurdering. Det er s\u00f8kt om en bruksendring fra tilleggsdel til hoveddel av underetasjen. Det er en innvendig endring, som i seg selv ikke vil gi noen p\u00e5virkning p\u00e5 omgivelsene. P\u00e5virkningen p\u00e5 hensynene vil derfor v\u00e6re sv\u00e6rt liten. 4 Videre mener byr\u00e5det at fordelene er \u00abklart st\u00f8rre enn ulempene\u00bb, jf. pbl. \u00a7 19-2. Byr\u00e5det kan ikke se noen ulemper med \u00e5 dispensere for en bruksendring fra tilleggsdel til hoveddel i underetasjen. Dette er en innvendig endring som ikke vil p\u00e5virke omgivelsene i s\u00e6rlig grad. Fordelene er imidlertid en mer hensiktsmessig utnyttelse av eksisterende areal, som gir beboerne flere bruksmuligheter i huset. Det understrekes at vurderingen er gjort under forutsetning av at det ikke skal etableres noen ny/selvstendig boenhet i underetasjen. Dette er ogs\u00e5 forutsatt i vedtaket fra Vestland fylkeskommune. Det stilles derfor vilk\u00e5r om dette. Form\u00e5lsbestemmelsen i pbl. \u00a7 1-1 viser at pbl. skal fremme b\u00e6rekraftig utvikling, sikre medvirkning, vurdere virkninger for milj\u00f8 og samfunn samt sikre \u00e5penhet. Etter gjennomgangen av dispensasjonsvurderingene, kan ikke byr\u00e5det se at hensynene som form\u00e5lsparagrafen skal ivareta blir vesentlig tilsidesatt hva gjelder bruksendring. Byr\u00e5den er etter dette kommet til at de rettslige vilk\u00e5rene for \u00e5 dispensere er oppfylt, jf. pbl. \u00a7 19-2, andre ledd. Etter pbl. \u00a7 19-2, f\u00f8rste ledd er det da opp til forvaltningens frie skj\u00f8nn om det skal dispenseres, jf. formuleringen om at kommunen \u00abkan\u00bb gi varig eller midlertidig dispensasjon. I dette tilfellet er byr\u00e5den av den oppfatning at det kan gis dispensasjon for bruksendring fra tilleggsdel til hoveddel i underetasjen. Det bemerkes at avslaget ogs\u00e5 gjelder anlegging av kai (16,5 m2), samt utvidelse av altan (7,3 m2). Det er ikke fremlagt dokumentasjon fra Vestland fylkeskommune p\u00e5 at det er innvilget dispensasjon fra byggegrense mot fylkesvei for disse tiltakene. Da tiltakene er avhengig av en slik dispensasjon, og dette ikke foreligger, er ikke forutsetningene for \u00e5 vurdere tillatelse til stede. Det vil trolig heller ikke v\u00e6re anledning til \u00e5 ta klagen til f\u00f8lge p\u00e5 vilk\u00e5r av at dispensasjon fra byggegrense mot vei blir gitt. Byr\u00e5det anbefaler derfor at avslag hva gjelder kai og utvidelse av altan opprettholdes. Selv om forutsetningene for \u00e5 ta klagen til f\u00f8lge i alle tilfelle ikke er til stede for kai og utvidelse av altan, vil byr\u00e5det kommentere tiltakene. Byr\u00e5det mener at det ikke er grunnlag for \u00e5 dispensere fra KPA 2018 \u00a7 6 om byggegrense langs vassdrag for kaien. Det vises til at kaien inneb\u00e6rer en nedbygging av vassdragslinjen som ikke b\u00f8r tillates gjennom dispensasjon. Det er viktig \u00e5 holde omr\u00e5dene rundt vassdrag fri for inngripen og privatisering. Det vises ogs\u00e5 til at Bymilj\u00f8etaten har uttalt seg negativt til kaien. Byr\u00e5det kan stille seg positiv til utvidelsen av altanen, dersom Vestland fylkeskommune innvilger dispensasjon fra byggegrense mot fylkesvei. Byr\u00e5det viser ellers til saksfremstillingen i sak152/22. Byr\u00e5det anbefaler at klagen tas delvis til f\u00f8lge. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: 1. Med hjemmel i forvaltningsloven \u00a7 33 andre ledd oppheves den delen av Plan- og bygningsetatens vedtak datert 11.06.2021 som gjelder bruksendring fra tilleggsdel til hoveddel i underetasje. 2. Med hjemmel i plan- og bygningsloven \u00a7 19-2 innvilges dispensasjon fra KPA 2018 \u00a7 6 om byggegrense langs vassdrag, og plan- og bygningsloven \u00a7 29-4 om avstand til 5 nabogrense for bruksendring fra tilleggsdel til hoveddel i underetasje. 3. Med hjemmel i KPA 2018 \u00a7 3.2.1 gis det unntak fra plankravet for bruksendring fra tilleggsdel til hoveddel i underetasje. 4. Med hjemmel i plan- og bygningsloven \u00a7\u00a7 20-1 og 21-4 gis det tillatelse til bruksendring fra tilleggsdel til hoveddel i underetasje p\u00e5 f\u00f8lgende vilk\u00e5r: a. Det skal ikke opprettes ny/separat boenhet i underetasjen. 5. Plan- og bygningsetatens vedtak datert 11.06.2021 opprettholdes hva gjelder kai og utvidelse av altan. Klagen tas ikke til f\u00f8lge for disse tiltakene. 6. Klagen tas delvis til f\u00f8lge. Dato: 6. februar 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: 1) Fagetatens notat datert 08.12.2022 med f\u00f8lgende vedlegg: 1. Situasjonskart 2. Flyfoto 3. Situasjonsplan 4. Statsforvalterens vedtak, 01.12.2022 5. Klage fra Vestland fylkeskommune, 03.06.2022 6. UMBYs vedtak 10.05.2022 7. Muntlig fremlegg, 10.03.2022 8. Fagnotat datert 15.11.2021 9. Klage, 01.07.2021 10. Vedtak om avslag, 11.06.2021 11. Reviderte tegninger, 14.07.2022 12. Tegninger 13. Uttalelse fra Vestland fylkeskommune 14. Uttalelse fra Statens Vegvesen 15. Uttalelse fra Bymilj\u00f8etaten 16. S\u00f8knader om dispensasjon 2. Foresp\u00f8rsel i forbindelse med behandling av sak Fana gnr 5 bnr 8 Hardangerveien 277. Klage p\u00e5 avslag p\u00e5 s\u00f8knad om bruksendring, altan og kai 3) KLAGE-2022_23907-23 Vestland fylkeskommune Svar p\u00e5 foresp\u00f8rsel klagesak avslag - dispensasjon - bruksendring, altan 4) Dispensasjon fr\u00e5 byggegrense - fv. 587 - gnr 5 bnr 8 - Hardangervegen 277 - Bergen kommune 6 "
}