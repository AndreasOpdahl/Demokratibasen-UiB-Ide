{
  "dokument_id": "fc866bcc-ec24-50fb-b013-59816232a1dd",
  "doc_type": "case_attachment",
  "kommune": 4601,
  "tittel": "Faglig innspill, Bymilj\u00f8etaten",
  "url": "https://bergen.kommune.no/politikere-utvalg/api/fil/bk360/10255839/Faglig-innspill-Bymiljoetaten",
  "tekst": " Bymilj\u00f8etaten Til Intern korrespondanse BBU - Seksjon klima, milj\u00f8 og samfunn V\u00e5r referanse: 2024/47356-8 (Arbeidssted) v/Ulrikke Christina Kj\u00e6r Saksbehandler: Tine Beate Myklebust Neverdal Dato: 19. april 2024 Fra Bymilj\u00f8etaten Bymilj\u00f8etatens tilbakemelding til h\u00f8ringssak NOU 2024:2 \u00abI samspill med naturen - Naturrisiko for n\u00e6ringer, sektorer og samfunn i Norge\u00bb. Bymilj\u00f8etaten viser til Byr\u00e5dsavdeling for byutvikling sin oversendelse av NOU 2024:2 \u00abI samspill med naturen - Naturrisiko for n\u00e6ringer, sektorer og samfunn i Norge\u00bb. NOUen er utarbeidet av Naturrisikoutvalget. Utvalgets mandat har blant annet v\u00e6rt \u00e5 beskrive hva naturrisiko er og vurdere hvordan n\u00e6ringer og sektorer i Norge er og kan bli ber\u00f8rt av tap av natur og naturmangfold. Videre ligger det i mandatet \u00e5 se n\u00e6rmere p\u00e5 hvordan akt\u00f8rer i offentlig og privat sektor kan analysere og h\u00e5ndtere naturrisiko p\u00e5 best mulig m\u00e5te. Bymilj\u00f8etaten har f\u00f8lgende innspill til h\u00f8ringen: Utredningen belyser og beskriver begrepet fysisk naturrisiko. Utredningen peker p\u00e5 at norsk natur er under press. I tr\u00e5d med de globale trendene, er arealbruksendringer i form av nedbygging, arealfragmentering, intensiv arealbruk og gjengroing de viktigste \u00e5rsakene til at naturtyper og arter st\u00e5r i fare for \u00e5 forsvinne. Fysisk klimarisiko defineres som nasjonalt og globalt tap og forringelse av natur og naturmangfold, med hovedvekt p\u00e5 de fysiske endringene som utgj\u00f8r de viktigste risikofaktorene. Rapporten anbefaler en femtrinnsmodell for \u00e5 h\u00e5ndtere naturrisiko; identifisere, analysere, vurdere, rapportere, etterfulgt av konkrete beslutninger og handling. \u00c5 vurdere naturrisiko inneb\u00e6rer \u00e5 vurdere to forhold; fysisk naturrisiko og overgangsrisiko. Fysisk risiko knyttes til konsekvenser for akt\u00f8rer og samfunn ved tap og forringelse av natur. Overgangsrisiko knyttes til konsekvensene ved endringer i for eksempel regulerings- betingelser, politikk, teknologi og/eller forbrukerpreferanser. Videre peker utredningen p\u00e5 at enkeltakt\u00f8rer, inkludert offentlige akt\u00f8rer, selv m\u00e5 vurdere og h\u00e5ndtere naturrisiko. Det vurderes som positivt at utredningen er s\u00e5pass konkret i sine anbefalinger overfor offentlig sektor. Rapporten peker p\u00e5 at naturrisiko m\u00e5 inng\u00e5 som tema ved alle avveininger, beslutninger og langsiktige planerutredninger. Det presiseres hvor viktig oppf\u00f8lging av naturavtalen er for \u00e5 redusere naturrisiko. Bedre vurdering og h\u00e5ndtering av naturrisiko vil gi bedre beslutninger for samfunnet og for naturen. Det pekes ogs\u00e5 p\u00e5 at offentlig sektor m\u00e5 ta bedre beslutninger i tr\u00e5d med f\u00f8re var prinsippet, og styrke kunnskap og forst\u00e5else av samlet belastning ved \u00e5 gjennomf\u00f8re ulike tiltak. \u00c5 legge f\u00f8re var prinsippet og vurderinger av samlet belastning til grunn ved kommunal planlegging og forvaltning, vil v\u00e6re viktige grep for \u00e5 kunne ivareta naturmangfold og h\u00e5ndtere naturrisiko. Vi registrerer at utredningen peker p\u00e5 at kompetanse og kunnskap om naturrisiko, natur og milj\u00f8 m\u00e5 styrkes innenfor offentlig sektor, noe vi mener er en viktig p\u00e5peking. Kompetanse og kapasitet for \u00e5 kunne utarbeide og vurdere konsekvensvurderinger m\u00e5 styrkes i ulike ledd, hos bestillere, utredere og beslutningsmyndigheter. NOUen trekker ogs\u00e5 frem behovet for \u00e5 ta i bruk nye metoder, behovet for \u00e5 innhente mer data og behovet for \u00e5 \u00f8ke den generelle innsikten i hva naturen bidrar med til samfunnet. Det pekes bl a p\u00e5 verdien av \u00e5 ha stedfestet informasjon og oversikter p\u00e5 kart og i form av regnskaper o.l. Gjennom arbeid med gr\u00f8ntregnskap, arealregnskap, kommunedelplan for Naturmangfold og ulike handlingsplaner, har Bymilj\u00f8etaten etter hvert vunnet erfaring og bygget kunnskap om bruk av slike verkt\u00f8y, for s\u00e5 vidt i tr\u00e5d med NOUens anbefalinger. Utredningen peker p\u00e5 at det m\u00e5 utarbeides klarere f\u00f8ringer for h\u00e5ndtering av naturverdier ved f eks utarbeidelse av planretningslinjer. Bymilj\u00f8etaten st\u00f8tter anbefalingen. I sin helhet vurderes utredningen som god. Den konstaterer at tap av natur er en risiko, og fremhever at naturavtalen legger premisser for hvordan samfunnet m\u00e5 h\u00e5ndtere naturrisiko. NOUens anbefalinger vurderes som viktige, de m\u00e5 tas p\u00e5 alvor og ha konsekvenser for den vekt ulike hensyn tillegges i kommunens beslutningsprosesser. Med hilsen Bymilj\u00f8etaten Lise Reinertsen - etatsdirekt\u00f8r Tom J. Sandahl \u2013 kst. avdelingsleder Dokumentet er godkjent elektronisk. Kopi: Bl\u00e5gr\u00f8nn utviklingsseksjonen (Arbeidssted) - Karen Elin Tvedt "
}