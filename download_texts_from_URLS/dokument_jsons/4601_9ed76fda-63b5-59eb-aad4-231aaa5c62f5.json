{
  "dokument_id": "9ed76fda-63b5-59eb-aad4-231aaa5c62f5",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 3 fra Katrine N\u00f8dtvedt (MDG) til byutviklingsbyr\u00e5den om Bypakke Bergen og finansiering av Bybanen",
  "url": "https://bergen.kommune.no/politikere-utvalg/api/fil/bk360/11946901/Svar-pa-skriftlig-sporsmal-nr-3-fra-Katrine-Nodtvedt-MDG-til-byutviklingsbyraden-om-Bypakke-Bergen-og-finansiering-av-Bybanen",
  "tekst": " BBU \u2013 Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2025/06425-3 Saksbehandler: Malene Nesse Gr\u00f8nningen Fra Dato: 22. januar 2025 Byr\u00e5d for byutvikling Svar p\u00e5 skriftlig sp\u00f8rsm\u00e5l nr. 3 fra Katrine N\u00f8dtvedt (MDG) til byutviklingsbyr\u00e5den om Bypakke Bergen og finansiering av Bybanen og tunnelprosjekter - Utvalg for milj\u00f8 og byutvikling I sitt svar p\u00e5 skriftlig sp\u00f8rsm\u00e5l nr. 196 i 2024 skriver byr\u00e5den ingenting om hvor mye penger som trengs i inntekter i Bypakke Bergen for \u00e5 finansiere 30% av Bybanen, samt bidra med bypakke-midler til Fl\u00f8yfjelltunnelen og Nordhordlandstunnelen. Representanten har derfor regnet det ut selv. Bybanen: P50-anslag i KS2 gir en kostnad p\u00e5 18,2 milliarder. Lokalt bidrag/bompenger er 5,46 milliarder (gitt 70/30 finansiering). Fl\u00f8yfjelltunnelen: Midlene merket \u00abBymilj\u00f8tunnel\u00bb er n\u00e5 lokalt bidrag til Fl\u00f8yfjelltunnelen. Lokalt bidrag/bompenger er 2,87 milliarder. Nordhordlandstunnelen: Midlene merket \u00abRingveg Aust\u00bb er lokalt bidrag til V\u00e5gsbotnKlauvaneset. Lokalt bidrag er 1,93 milliarder. Alle tallene er i 2024-kroner og SSB sin priskalkulator er brukt til tallene for Fl\u00f8yfjelltunnelen og Nordhordalandstunnelen. Til sammen bel\u00f8per dette seg til 10,26 milliarder. I dag, if\u00f8lge kommunen, fylket og staten i Milj\u00f8l\u00f8ftet, vil de disponible inntektene v\u00e6re 4,6 milliarder gitt at bompengene ikke justeres, se figur 2. Kilde: https://miljoloftet.no/globalassets/sentrale- dokumenter/styringsgruppen/2024/motepapir-2024/mote-6-05.11.2024/vedlegg-7-sak- 72_24forslag-til-justering-av-takstane-i-bypakke-bergen.pdf Differansen p\u00e5 10,26 og 4,6 er 5,66. Byr\u00e5det vil tidligst justere bompengene til vedtatt gjennomsnittsinntekt n\u00e5r en rekke prosesser er gjennomf\u00f8rt, godt ut i neste stortingsperiode. Kombinert med \u00f8kt el-bilandel og ingen mulighet for \u00e5 hente tilbake tapte inntekter f\u00f8rer dette til at konsekvensen av byr\u00e5dets politikk er at noen prosjekter ikke vil f\u00e5 sin finansiering slik det er vedtatt. Sp\u00f8rsm\u00e5l til byr\u00e5den: 1. Hvorfor hevder byr\u00e5den at det uproblematisk \u00e5 ikke hente inn penger til prosjektene nevnt over? 2. Hvem mener byr\u00e5den skal dekke inn for de tapte inntektene fra 2024 og \u00e5rene fremover, en sum som potensielt bel\u00f8per seg p\u00e5 over 5 milliarder? 3. Hva er konsekvensene, i kroner, ved \u00e5 vente med en bompengejustering? \u00d8nsker tall for 2026 og 2027 og at tallene tar hensyn til \u00f8kt el-bilandel. 4. \u00c5 kun \u00f8ke el-biltakstene til 70% er ikke nok for \u00e5 oppn\u00e5 gjennomsnittstakst og finansiering av prosjektene, ref. tall fra Milj\u00f8l\u00f8ftet. Er det aktuelt for byr\u00e5det med justeringer av bompengene utover \u00f8kt el-biltakst for personbiler? Svar fra byr\u00e5den: 1. Det hentes inn bompenger til de nevnte prosjektene. Det er riktig at det vil bli behov for en justering i bompengene for \u00e5 finansiere prosjektene. Det er imidlertid ogs\u00e5 helt avgj\u00f8rende \u00e5 f\u00e5 staten til forhandlingsbordet for \u00e5 f\u00e5 fastsatt det statlige bidraget, ettersom verken statlig bidrag til V\u00e5gsbotn \u2013 Klauvaneset, forlenget Fl\u00f8yfjellstunnel (bymilj\u00f8tunnelen), eller Bybanen til \u00c5sane er forhandlet om. Inntil forhandlingene med staten er i gang, er det ikke mulig \u00e5 vite hvor stort det lokale finansieringsbehovet vil v\u00e6re. For V\u00e5gsbotn \u2013 Klauvaneset er det som representanten beskriver satt opp et bompengebidrag p\u00e5 1,5 mrd. (2016-kr). Det er imidlertid ogs\u00e5 beskrevet at st\u00f8rrelsen p\u00e5 bidraget m\u00e5 vurderes n\u00e6rmere n\u00e5r det foreligger mer detaljerte opplysninger. I proposisjonen er det for Bymilj\u00f8tunnel satt opp et bompengebidrag p\u00e5 2,2 mrd. (2016-kr). Det var imidlertid forutsatt at Bymilj\u00f8tunnelen skulle finansieres 100 % av bompenger, som vil si null kroner i statlig bidrag. Det foreligger riktignok en merknad fra Bystyret om at dette bidraget kan brukes p\u00e5 forlenget Fl\u00f8yfjellstunnel. Heller ikke her har staten v\u00e6rt villig til \u00e5 forhandle om bompengeandel p\u00e5 prosjektet. Staten har videre ikke v\u00e6rt villig til \u00e5 forhandle om statlig bidrag til Bybanen til \u00c5sane. Det er i byvekstavtalen lagt som forutsetning at avtalen skulle reforhandles i 2021, nettopp for \u00e5 f\u00e5 fastsatt det statlige bidraget. Det er selvf\u00f8lgelig gledelig at det er angitt en 70/30 finansiering i NTP, men dette er ikke tilstrekkelig bindende. Dette m\u00e5 ogs\u00e5 nedfelles i en avtale med staten. Slik det er i dag, uten \u00e5 ha f\u00e5tt disse statlige garantiene, kan man rett og slett ikke forutsi hvor stort bompengebidrag som trengs samlet til prosjektene. Det kan v\u00e6re problematisk \u00e5 utsette en bompengejustering i for lang tid, men p\u00e5 grunn av at alle de nevnte prosjektene ogs\u00e5 er utsatt i statens gjennomf\u00f8ringsplaner, brukes mesteparten av dagens bompenger p\u00e5 \u00e5 betale ned gjeld. Bergen vil ivareta sine forpliktelser, men det viktigste n\u00e5 er \u00e5 f\u00e5 staten til forhandlings- bordet, for \u00e5 f\u00e5 fastsatt statlig andel og \u00e5 oppn\u00e5 en st\u00f8rre trygghet for n\u00e5r kostnadsp\u00e5draget i de ulike prosjektene kommer. 2. I henhold til Prop. 11 S er det er ikke rom for \u00e5 dekke inn mindre inntjening p\u00e5 et senere tidspunkt, utover fastsatt maksimaltakst. Byr\u00e5det har forventning til at de n\u00f8dvendige avtalene med staten vil gi f\u00f8ringer for b\u00e5de n\u00f8dvendig bompengebidrag og finansieringstakt. Dette skulle allerede v\u00e6rt fastsatt i 2021, og derfor er det viktig \u00e5 s\u00e5 raskt som mulig komme i gang med forhandlinger med staten om en tilleggsavtale. Byr\u00e5det vil arbeide for at det statlige bidraget til v\u00e5re samferdselsprosjekter blir s\u00e5 h\u00f8yt som mulig. 3. Det er en rekke faktorer som spiller inn her, men om man legger til grunn saken til Milj\u00f8l\u00f8ftet som det er referert til i sp\u00f8rsm\u00e5let er de viktigste forutsetningene: \u2022 Gjennomsnittstakst 11,50 (2017-kr). \u2022 Trafikk 250 000 \u00c5DT. \u2022 Elbilutviklingen f\u00f8lger NB19-banen og NTP-banen. Med disse (og flere) forutsetninger ble det i Milj\u00f8l\u00f8ftets arbeidsgruppe for bompenger som referert til i sp\u00f8rsm\u00e5let estimert at forskjellen i brutto inntekt beregnet til henholdsvis 355 mill. kr i 2026 og 374 mill. kr i 2027. Inntektsprognosene er meget usikre og basert p\u00e5 framskrivinger i b\u00e5de trafikkvekst og kj\u00f8ret\u00f8ysammensetning, men med forutsetningene lagt i Milj\u00f8l\u00f8ftets arbeid legger det an til en inntjening p\u00e5 til sammen ca 2.mrd for den omtalte perioden. Dette g\u00e5r i dag til nedbetaling av gjeld og bidrar til \u00e5 redusere finansieringskostnadene i pakken. 4. Byr\u00e5det er opptatt av \u00e5 holde bompengesatsene s\u00e5 lave som mulig. Fremforhandlet avtale med staten vil gi f\u00f8ringer for n\u00f8dvendig belastningsgrad. Byr\u00e5det vil arbeide for at det statlige finansieringsbidraget blir s\u00e5 stort som mulig. Christine Kahrs \u2013 Byr\u00e5d for byutvikling Dokumentet er godkjent elektronisk. "
}