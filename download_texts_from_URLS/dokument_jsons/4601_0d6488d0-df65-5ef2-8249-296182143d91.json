{
  "dokument_id": "0d6488d0-df65-5ef2-8249-296182143d91",
  "doc_type": "case_minutes",
  "kommune": 4601,
  "tittel": "Saksprotokoll RBA, 07052025, Sak 22/25, Saksframlegg RBA, Laksev\u00e5g,  Gnr. 124,  Bnr. 52,  Haakonsvernveien,  Reguleringsplan",
  "url": "https://bergen.kommune.no/politikere-utvalg/api/fil/bk360/12744718/Innstilling-vedtak-Saksframlegg-RBA-Laksevag-Gnr-124-Bnr-52-Haakonsvernveien-Reguleringsplan",
  "tekst": "Saksframlegg RBA, Laksev\u00e5g, Gnr. 124, Bnr. 52, Haakonsvernveien, Reguleringsplan R\u00e5det for byforming og arkitektur (RBA) behandlet saken i m\u00f8tet 07.05.2025 sak 22/25 og fattet f\u00f8lgende vedtak: Planforslaget ligger langs fjorden, og skal romme boligbebyggelse i en kombinasjon av leilighetsbygg og rekkehus. Planomr\u00e5det ligger mellom Haakonsvernsveien og Mathopsveien. Bebyggelsen er formet slik at den danner en st\u00f8yskjerm mot Haakonsvernsveien slik at uteoppholdsarealet mot vest blir skjermet. Bygningsvolumene i planforslaget fremst\u00e5r som godt bearbeidet i henhold til de valgte typologiene. I planforslaget vil bebyggelsen mot vest danne en fin overgang i samme skala som den omliggende bebyggelsen. Selv om blokkbebyggelsen med flate tak mot hovedveien fremst\u00e5r mer som et by-kvartal i forhold til omliggende bebyggelsesstruktur, velger RBA likevel \u00e5 anbefale dette grepet, da en l\u00f8sning med 4 etasjer mot vest ville v\u00e6re mer uheldig med tanke p\u00e5 sollys og st\u00f8y. For \u00e5 redusere skalavirkningen sett fra veien og bebyggelsens fjernvirkning, anbefaler derfor R\u00e5det at den 5. etasjen utg\u00e5r. RBA vurderer det som uheldig at mesteparten av uteoppholdsarealet legges p\u00e5 dekke/tak, og foresl\u00e5r derfor at parkeringsdekningen reduseres slik at ikke alt av uteareal vil ligge p\u00e5 dekke. R\u00e5det oppfordrer ogs\u00e5 til flere arealer som kan benyttes for deling i planforslaget. Man kan videre oppn\u00e5 flere kvaliteter ved \u00e5 jobbe med utformingen av sokkel og bygningenes m\u00f8te med bakken. \u00c5pningen av elven er et godt grep for kvaliteten p\u00e5 utearealene, men RBA anbefaler at muren under utearealene mot elven b\u00f8r terrasseres for \u00e5 f\u00e5 en bedre overgang terrengmessig. For \u00e5 myke opp overgang mellom bygg og bakke oppfordrer RBA til \u00e5 jobbe med skala og fargebruk med referanse til blokkene som ligger lenger bak mot nord. Trappen til utearealet kunne med fordel kommet noe lenger frem fro \u00e5 bli mer synlig Det er viktig at gangtrafikken f\u00e5r prioritet, og at inngangen/tappen ikke ligger rett vedsiden av innkj\u00f8rselen. RBA kan anbefale planforslaget. Det b\u00f8r arbeides videre med foresl\u00e5tte justeringer mot 2. gangs behandling. "
}