{
  "dokument_id": "31423926-5579-5e45-9a17-f6c3f3ad5a22",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra representantene Mona H\u00f8gli (MDG) og Eline Haakestad (MDG) vedr\u00f8rende innf\u00f8ring av lobbyregister",
  "url": "https://bergen.kommune.no/politikere-utvalg/api/fil/bk360/9493686/Svar-pa-representantforslag-fra-representantene-Mona-Hogli-MDG-og-Eline-Haakestad-MDG-vedrorende-innforing-av-lobbyregister",
  "tekst": " Bystyrets kontor Til Notat V\u00e5r referanse: 2023/160025-5 Saksbehandler: Ida Rambech Dato: 1. desember 2023 Fra Bystyrets kontor Svar p\u00e5 representantforslag fra representantene Mona H\u00f8gli (MDG) og Eline Haakestad (MDG) vedr\u00f8rende innf\u00f8ring av lobbyregister Forretningsutvalget har i m\u00f8te 27.06.2023 sak 190/23 fattet f\u00f8lgende vedtak: 1. Representantforslag fra representantene Mona H\u00f8gli (MDG) og Eline Haakestad (MDG) vedr\u00f8rende innf\u00f8ring av lobbyregister oversendes Bystyrets kontor for videre utredning. 2. Bystyrets kontor bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 19.12.2023. 3. Forretningsutvalget avgir innstilling i saken. Representantene Mona H\u00f8gli (MDG) og Eline Haakestad (MDG) har fremmet f\u00f8lgende representantforslag: \u00c5penhet og gjennomsiktighet er viktige premisser for et velfungerende demokrati. Skal befolkningen ha tillit til politikerne og det politiske systemet, er det viktig \u00e5 ha gode systemer som sikkerhetsnett mot maktmisbruk og korrupsjon. Et av tiltakene som kan \u00f8ke innbyggernes tilgang til demokratiet er \u00e5 innf\u00f8re et lobbyregister. Bergen kommune har klare regler for offentlighet og innsyn i forvaltningen, men dette gjelder i stor grad offentlige etater og byr\u00e5det. Det mangler fortsatt et egnet system for heltids- og deltidspolitikere i bystyret. St\u00f8rre \u00e5penhet og innsyn i politiske p\u00e5virkningsprosesser vil bidra til bedre transparens i viktige politiske beslutningsprosesser og \u00f8kt tillit til at politiske beslutninger tas p\u00e5 riktig grunnlag. M\u00f8ter mellom politikere og lobbyister er legitimt, og positivt for politisk utvikling i Bergen. Lobbyister kan v\u00e6re en viktig kilde til supplerende informasjon utover det som fremg\u00e5r av saksdokumenter. Men samtidig er det politiske systemet under press fra sterke profesjonelle og private interesser, samt maktkonsentrasjon i n\u00e6ringslivet. Noen ganger risikerer folkevalgte \u00e5 bli mest presset og p\u00e5virket av de lobbyinteressene som har sterkest \u00f8konomisk makt. Det er uheldig for demokratiet. Kommunestyret i Trondheim vedtok i 2017 at det skulle opprettes et lobbyregister. KS har ser n\u00e5 p\u00e5 hvordan slike systemer kan l\u00f8ses i kommunestyrer landet rundt. Representantene mener at et lobbyregister kan l\u00f8se flere av problemstillingene knyttet til \u00e5penhet og tillit i lokaldemokratiet i Bergen, og foresl\u00e5r at Bystyrets kontor ser p\u00e5 ulike modeller for innretning p\u00e5 et slikt register. Forslag til vedtak: Bystyret anmoder bystyrets kontor om \u00e5 utrede modeller for et lobbyregister for heltids- og deltidspolitikere i Bergen kommune, der personvernet til de bes\u00f8kende ivaretas. Bystyrets kontors vurdering av representantforslaget: Representantene peker p\u00e5 et viktig tema. Befolkningens tillit til det politiske systemet er en forutsetning for et velfungerende demokrati. \u00c5penhet og gjennomsiktighet er viktige premisser for denne tilliten. Dette gir innbyggere mulighet til \u00e5 f\u00f8lge med i beslutningsprosesser, noe som er viktig av hensyn til lokaldemokratiet og innbyggernes rettssikkerhet. \u00c5penhet gir innbyggerne mulighet til \u00e5 f\u00f8re kontroll med kommunens virksomhet. Et \u00e5penhetsregister (kan ogs\u00e5 omtales som lobbyregister) er en offentlig oversikt over kontakt mellom beslutningstakere og de som \u00f8nsker \u00e5 p\u00e5virke beslutningstakerne. Med beslutningstakere menes politikere eller sentrale personer i administrasjonen. De som \u00f8nsker \u00e5 p\u00e5virke beslutningstakerne kan v\u00e6re enkeltpersoner, interesseorganisasjoner og n\u00e6ringslivet. Form\u00e5let med et \u00e5penhetsregister er \u00f8kt transparens i beslutningsprosesser i kommunen. I et slikt register registreres selskap, foreninger og andre virksomheter som er i kontakt med kommunen i politiske beslutningsprosesser, og hvilke folkevalgte de er i kontakt med. Argumenter for \u00e5 innf\u00f8re et \u00e5penhetsregister er \u00f8kt \u00e5penhet, et velfungerende demokrati, rettssikkerhet, kontroll med og tillit til kommunens beslutninger. Offentleglova regulerer retten til innsyn i det offentliges dokumenter. Utgangspunktet i loven er at alle kan f\u00e5 innsyn i saksdokumenter, s\u00e5 lenge ikke unntak kan hjemles i lov. \u00c5penheten om behandlingen i m\u00f8ter i folkevalgte organer er godt ivaretatt ved at saksbehandlingen skal skje i m\u00f8ter og at disse som hovedregel skal v\u00e6re \u00e5pne. En eventuell mangel p\u00e5 \u00e5penhet er f\u00f8rst og fremst knyttet til de folkevalgtes saksforberedelser i form av m\u00f8ter og telefonsamtaler med parter og interessenter. Innsynsretten gjelder dokumenter og ikke muntlig informasjon som kommer frem i m\u00f8ter eller i telefonsamtaler. N\u00e5r folkevalgte mottar muntlige opplysninger antas disse \u00e5 i liten grad bli nedtegnet i saksdokumenter. Kontakt mellom folkevalgte og andre parter er i seg selv uproblematisk. Dette er en naturlig del av politikken, men manglende \u00e5penhet rundt denne kontakten kan v\u00e6re problematisk. Det finnes ikke regler som sikrer offentlighet om eventuelle m\u00f8ter eller samtaler folkevalgte har med parter i saken eller andre interessenter. Det kan dermed finnes muntlige saksopplysninger som ikke fremkommer av innstillingen fra administrasjonen eller av vedtaket i det folkevalgte organet. \u00c5penhet rundt muntlige henvendelser til folkevalgte kan derfor bli bedre ivaretatt ved et \u00e5penhetsregister. \u00d8nsket om \u00f8kt \u00e5penhet m\u00e5 likevel avveies mot andre hensyn som for eksempel ressurshensyn, personvern og andre legitime behov for \u00e5 unnta informasjon fra offentligheten. Innf\u00f8ringen av et \u00e5penhetsregister i kommunen kan f\u00f8re til krevende avveininger av hensynet til \u00e5penhet og demokratisk kontroll p\u00e5 den ene siden og personvernhensyn p\u00e5 den andre siden. Advokatfirmaet Lund & Co DA, har p\u00e5 oppdrag fra KS FoU utredet en rekke problemstillinger knyttet til innf\u00f8ringen av \u00e5penhetsregister i kommunene. Form\u00e5let med utredningen var \u00e5 unders\u00f8ke om det er mulig \u00e5 etablere \u00e5penhetsregister i kommuner innenfor dagens lovverk og hvordan ordningen i s\u00e5 fall kan innrettes. Utredningen f\u00f8lger vedlagt i saken. Personopplysningsloven og GDPR setter viktige rettslige rammer for et \u00e5penhetsregister. Hensynet til personvern er et vesentlig hinder, derfor foresl\u00e5r Lund & co at et register kun omfatter folkevalgte og at kun kontakt med juridiske personer registreres. Henvendelser fra privatpersoner skal ikke registreres. Personvernforordningen (GDPR) er ikke til hinder for \u00e5 lagre opplysninger om juridiske personer. Opplysningene som foresl\u00e5s i registeret er navn p\u00e5 juridisk person, type kontakt (telefon, m\u00f8te, bedriftsbes\u00f8k etc), dato, stikkord om hvilken sak, navn p\u00e5 folkevalgt og partitilh\u00f8righet. Det foresl\u00e5s \u00e5 unnlate \u00e5 registrere dersom tilsvarende opplysninger kunne v\u00e6rt unntatt etter offentleglovas regler. Lund & co foresl\u00e5r at informasjonen i registeret er offentlig tilgjengelig i 5 \u00e5r fra opplysningene registreres. Det b\u00f8r vedtas et eget reglement i kommuner som \u00f8nsker \u00e5 etablere \u00e5penhetsregister. Det finnes ikke lovhjemmel for \u00e5 p\u00e5legge de juridiske personene som tar kontakt, \u00e5 registrere seg. Derfor m\u00e5 de folkevalgte som velger \u00e5 delta i ordningen s\u00f8rge for registreringen. Dette forutsetter enkle verkt\u00f8y for registrering. Det er imidlertid en forutsetning at den folkevalgte samtykker til registeringen. Dette inneb\u00e6rer at folkevalgte ogs\u00e5 kan velge \u00e5 reservere seg. \u00c5penhet om beslutningsprosesser er viktig av hensyn til lokaldemokratiet og innbyggernes rettssikkerhet, og et \u00e5penhetsregister kan bidra til st\u00f8rre \u00e5penhet og innsyn i politiske p\u00e5virkningsprosesser. Samtidig er det viktig at registeret ikke f\u00f8rer til at personer unng\u00e5r \u00e5 kontakte politikere, av frykt for \u00e5 bli registrert i registeret. Det kreves derfor klare retningslinjer for hvilken informasjon som skal registreres. Hensynet til personvern m\u00e5 veie tungt i denne sammenhengen. Oslo og Trondheim har tidligere vist interesse for \u00e5 innf\u00f8re \u00e5penhetsregistre. Prosessene i Oslo og Trondheim har vist at kommunene har slitt med \u00e5 finne gode l\u00f8sninger innenfor dagens lovgivning. Oslo og Trondheim kommune svarer p\u00e5 henvendelser fra Bystyrets kontor at de bruker KS sitt Styrevervregister, og har ikke innf\u00f8rt et \u00e5penhetsregister. Utredningen som advokatfirmaet Lund & Co DA, har gjort p\u00e5 oppdrag fra KS FoU har belyst en rekke problemstillinger knyttet til innf\u00f8ringen av \u00e5penhetsregister i kommunene. Denne utredningen er grundig. Det er tvilsomt at en videre utredning av modeller i regi av Bystyrets kontor kan gi et bedre kunnskapsgrunnlag og en annen konklusjon. Utredningen setter klare premisser for hvordan man eventuelt kan etablere \u00e5penhetsregister i kommuner innenfor dagens lovverk og hvordan ordningen i s\u00e5 fall kan innrettes og praktiseres. Dersom et \u00e5penhetsregister skal utredes anbefales det at erfaringer fra Oslo og Trondheim kommune tas med i prosessen. Personvernombudet m\u00e5 involveres, og det m\u00e5 utarbeides risikovurdering (ROS) og vurdering av personvernkonsekvenser (DPIA). En utredning og en eventuell administrering av et \u00e5penhetsregister vil kreve betydelig ressurser, b\u00e5de administrativt og fra de som foretar registreringen. I tillegg m\u00e5 det gj\u00f8res en prioritering i budsjettet. Verdien av et \u00e5penhetsregister er ogs\u00e5 begrenset, med de rammer som settes i dagens lovverk. Med hilsen Bystyrets kontor Helene Halse - r\u00e5dgiver Ida Rambech - fagleder valg Dokumentet er godkjent elektronisk. "
}