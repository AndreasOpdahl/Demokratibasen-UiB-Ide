{
  "dokument_id": "e9526e9f-2f43-5909-8117-577fbb2632eb",
  "doc_type": "case_presentation",
  "kommune": 4601,
  "tittel": "Gjennomf\u00f8ringsvedtak for investering i Tidligfasefond Vestland I AS",
  "url": "https://bergen.kommune.no/politikere-utvalg/api/fil/bk360/12233990/Framstilling-Gjennomforingsvedtak-for-investering-i-Tidligfasefond-Vestland-I-AS",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2025/131577-4 Gjennomf\u00f8ringsvedtak for investering i Tidligfasefond Vestland I AS Hva saken gjelder: Det er i gjeldende handlings- og \u00f8konomiplan (H\u00d8P 2025-2028) avsatt totalt 10 mill. til investering i Tidligfasefond Vestland I AS. Fondet er et investeringsselskap med form\u00e5l \u00e5 investere i kunnskapsbaserte og innovative selskaper med internasjonalt vekstpotensial. Fondet skal gjennom sin virksomhet s\u00f8ke \u00e5 bidra til \u00f8konomisk vekst og nye arbeidsplasser i Vestland og Norge. S\u00e5 langt har f\u00f8lgende investorer tegnet seg i fondet; i) Farvatn Venture, ii) Fana Sparebank, iii) Sparebankstiftelsen SR Bank, iv) Vestland Fylkeskommune og v) VIS \u2013 Vestlandets Innovasjonsselskap. Totalt utgj\u00f8r disse partnernes bidrag 31 mill. F\u00f8rstegangsinvesteringer skal foretas i sm\u00e5 bedrifter i pres\u00e5korn- og s\u00e5kornfase. Portef\u00f8ljeselskapet m\u00e5 p\u00e5 tidspunktet for f\u00f8rstegangsinvestering ha aktivitet i Norge og som hovedregel virksomhetsadresse i Vestland fylke. Fondet vil videre s\u00f8ke \u00e5 finne skalerbare investeringsmuligheter med h\u00f8yt avkastningspotensiale. Forvalter vil fokusere p\u00e5 milj\u00f8, sosiale faktorer og god eierskapsstyring (ESG-faktorer) i forbindelse med forvaltningen av Fondet. Fondet vil vurdere b\u00e6rekraftsrisiko og det inneb\u00e6rer hensyn til milj\u00f8messige, sosiale og styringsmessige risikoer (ESG) som kan p\u00e5 p\u00e5virke investeringene. Offentliggj\u00f8ringsforordningen (SFDR) fra EU gir klare f\u00f8ringer for hvilke b\u00e6rekraftsrelaterte opplysninger fondsforvaltningsselskaper m\u00e5 opplyse om. Fondet vil s\u00f8ke \u00e5 investere i en balansert portef\u00f8lje, og totalt antall portef\u00f8ljeselskaper er forventet \u00e5 v\u00e6re 25-30 (n\u00e5r all kapital er investert). Det er planlagt et begrenset niv\u00e5 for oppf\u00f8lgingsinvesteringer, slik at initiell investering typisk vil utgj\u00f8re 2/3 av den totale investeringen i det enkelte selskap (dvs. 1/3 kommer som oppf\u00f8lgingsinvesteringer). Fondet skal ikke foreta investeringer innen sektorene tobakk, alkohol og pornografi. Fondet vil ha et s\u00e6rskilt fokus p\u00e5 sektorene hav, helse, klima og teknologi. Fondets virksomhet skal v\u00e6re basert p\u00e5 h\u00f8ye krav til etikk, herunder skal Fondet unng\u00e5 \u00e5 medvirke til korrupsjon, krenkelse av grunnleggende menneskerettigheter, brudd p\u00e5 arbeidstakerforhold og skadevirkninger p\u00e5 milj\u00f8et. Forvalter har etablert og skal overholde etiske retningslinjer som vedtatt av Norsk Venturekapitalforening og tilsvarende som gjelder for Statens Pensjonsfond Utland. Disse skal v\u00e6re i tr\u00e5d med beste praksis i bransjen. \u00d8konomiske konsekvenser: I tr\u00e5d med H\u00d8P 2025-2028 skal det investeres kr 4 mill. i 2025, kr 3 mill. i 2026 og kr 3 mill. i 2027. Fondet styrer selv investeringene, og midlene fra Bergen kommune vil \u00e5rlig, i sin helhet, overf\u00f8res til fondet. 1 Bergen kommunes investering foretas som B-aksjer, i henhold til vedlagte tegningsavtale, og kj\u00f8pet av aksjene i tidligfasefond dekkes av ubundne investeringsfond. Byr\u00e5dens vurdering og anbefaling/konklusjon: Byr\u00e5den vurderer tidligfasefondet som et meget viktig tiltak for \u00e5 skape regionens nye suksessbedrifter og bidra til \u00f8kt avkastning, vekst og nye arbeidsplasser. Fondet er godt strukturert, og byr\u00e5den anbefaler at investeringene gjennomf\u00f8res som beskrevet. Vedtakskompetanse: I henhold til Bergen kommunes \u00f8konomireglement og budsjettfullmakter, punkt 2.3.g, tillegger det byr\u00e5det \u00e5 fatte gjennomf\u00f8ringsvedtak for investeringsprosjekter med kostnadsramme mellom 10-20 millioner kr. Byr\u00e5d for n\u00e6ring, kultur og idrett innstiller til byr\u00e5det \u00e5 fatte f\u00f8lgende vedtak: 1. Investering i Tidligfasefond Vestland I AS, med en investeringsramme p\u00e5 10 mill., gjennomf\u00f8res. 2. Investeringsrammen ligger innunder prosjekt BUD1174 Tidligfasefond Vestland 1 og er innarbeidet i vedtatt handlings- og \u00f8konomiplan (2025- 28). Investeringen dekkes av midler st\u00e5ende p\u00e5 ubundne investeringsfond. Dato: 25. mars 2025 Reidar Digranes Byr\u00e5d for n\u00e6ring, kultur og idrett Dokumentet er godkjent elektronisk. Vedlegg: 1. Aksjon\u00e6ravtale Tidligfasefond Vestland 2025 - unntatt offentlighet, Offl 13, Fvl \u00a7 13.1 pkt.2. 2. Tidligfasefond Vestland Investorpresentasjon - unntatt offentlighet, Offl 13, Fvl \u00a7 13.1 pkt.2. 3. Forvaltningsavtale Tidligfasefond Vestland I AS 2025 - unntatt offentlighet, Offl 13, Fvl \u00a7 13.1 pkt.2. 4. Tegningsavtale Tidligfasefond Vestland I 2025 BK - unntatt offentlighet, Offl 13, Fvl \u00a7 13.1 pkt.2. 2 "
}