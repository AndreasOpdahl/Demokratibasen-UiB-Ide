{
  "dokument_id": "91205598-538e-5625-a831-0e44819d867c",
  "doc_type": "case_presentation",
  "kommune": 4601,
  "tittel": "Saker til orientering",
  "url": "https://bergen.kommune.no/politikere-utvalg/api/fil/bk360/12368649/Framstilling-Saker-til-orientering",
  "tekst": " Ungdomsr\u00e5det Saksframstilling V\u00e5r referanse: 2023/246030-24 Saksbehandler: Birgitte Teglgaard J\u00f8rgensen Saker til orientering Hva saken gjelder: I denne saken legges frem saker til orientering. Dette kan v\u00e6re saker som er avgjort av byr\u00e5det eller saker med innstilling til bystyret, som r\u00e5det kan velge \u00e5 behandle. Det kan ogs\u00e5 v\u00e6re oppf\u00f8lgingsskriv eller andre henvendelser som r\u00e5det bes ta stilling til. Saker avgjort av byr\u00e5det: H\u00f8ringsuttalelse til forslag om \u00e5 lovfeste en rett til 12 timer gratis SFO til elever p\u00e5 1. til 3. trinn Andre saker Barn og unges representant innspill til Kommuneplanens arealdel KPA 2025 (se vedlagt) Forslag til vedtak: Saken legges frem uten forslag til vedtak Dato: 25. mars 2025 Eowyn Tomine Saus - leder Birgitte Teglgaard J\u00f8rgensen - seniorr\u00e5dgiver Dokumentet er godkjent elektronisk. 1 Kommuneplanens arealdel KPA 2027. Innspill fra barn og unges representant Flere boliger, raskere behandlingstid og fortetting med lavere konfliktniv\u00e5 \u00d8kt utbygging i fortettings- og transformasjonsomr\u00e5der f\u00f8rer i flere tilfeller til nedbygging av gr\u00f8nt- og rekreasjonsomr\u00e5der, uten at det stilles krav til fullverdige erstatningsarealer, jfr. Rikspolitiske retningslinjer for barn og planlegging (RPR BU) punkt 5d. I tillegg til at slik nedbygging kan ha uheldige konsekvenser for folkehelse og barn og unges oppvekstvilk\u00e5r, mangler saksutredninger ofte dokumentasjon p\u00e5 om det er gjort faktiske vurderinger av om nedbygde arealer b\u00f8r erstattes. Det anbefales at krav til dokumentasjon p\u00e5 om slike vurderinger er foretatt styrkes og f\u00f8lger saksutredningen mot politisk vedtak. Det erfares videre at \u00f8kt boligbygging og fortetting i flere omr\u00e5der ikke f\u00f8lges opp med tilstrekkelig sosial infrastruktur til barn og unge. Herunder tilstrekkelig skolekapasitet. Det stilles sp\u00f8rsm\u00e5l ved om ulike reguleringsplaner i et st\u00f8rre omr\u00e5de ses godt nok i sammenheng, for \u00e5 sikre barn og unge f\u00e5r ivaretatt sine behov for oppl\u00e6ring og variert aktivitet i eget n\u00e6rmilj\u00f8. Dersom m\u00e5lsettingene om flere boliger ikke f\u00f8lges opp med n\u00f8dvendig sosial infrastruktur, vil dette kunne f\u00f8re til konflikter, \u00f8kt transportbehov og utfordringer med \u00e5 etablere gode oppvekstmilj\u00f8er. Det forutsettes at det i arbeidet med KPA og tilh\u00f8rende bestemmelser er et stort fokus p\u00e5 at tilgjengelig sosial infrastruktur f\u00f8lger utbyggingstakten i fortettingsomr\u00e5der. Enten det foreligger omr\u00e5dereguleringsplaner eller ikke. Videre b\u00f8r dagens praktisering av rekkef\u00f8lgekrav knyttet til skole- og barnehagekapasitet vurderes. \u00c5 stille krav til dokumentasjon av kapasitet i reguleringsplaner, uten \u00e5 stille krav til reell kapasitet f\u00f8r igangsettelse eller ferdigattest, kan f\u00f8re til at barnefamilier bosetter seg i omr\u00e5der hvor det ikke er tilstrekkelig dekning p\u00e5 skole- barnehageplasser og andre tilbud. RPR-BU punkt 4a sier at kommunen skal vurdere konsekvenser for barn og unge i plan- og byggesaksbehandlingen, og punkt 2c sier at form\u00e5let med retningslinjene er \u00e5 gi et grunnlag for \u00e5 vurdere saker der barn og unges interesser kommer i konflikt med andre hensyn. Kommunen oppfordres til en st\u00f8rre vektlegging av dokumentasjon i reguleringsplaner som tydeliggj\u00f8r hvilke vurderinger som er foretatt knyttet til punkt 4a og 2c, ref. bpl \u00a7 12-12, f\u00f8rste avsnitt, andre setning. Manglende dokumentasjon kan gi utfordringer ved at vedtak fattes uten et tilstrekkelig kunnskapsgrunnlag som skal ivareta barn og unges behov. Fagnotatet viser i forbindelse med raskere saksbehandlingstid at bestemmelsene m\u00e5 v\u00e6re mer fleksible og mindre detaljerte. En slik utvikling m\u00e5 ikke g\u00e5 p\u00e5 bekostning av barn og unges interesser og deres behov for gode n\u00e6rmilj\u00f8kvaliteter og tilbud. Eksempler p\u00e5 hvordan raskere saksbehandlingstid kan ha negative konsekvenser for barn og unge, er nedprioritering av medvirkning fra m\u00e5lgruppen og mindre barnevennlige l\u00f8sninger som f\u00f8lge av lavere detaljeringsgrad og konkretisering av kvaliteter. Ved eventuelt lavere terskel for \u00e5 innvilge dispensasjoner m\u00e5 det i en fordel- og ulempevurdering ogs\u00e5 gj\u00f8res vurderinger av hvilke konsekvenser dispensasjoner kan ha for denne m\u00e5lgruppen. Kommunen b\u00f8r vurdere om det er n\u00f8dvendig \u00e5 stille vilk\u00e5r for avb\u00f8tende tiltak i forhold til barn og unges interesser. Dersom deres interesser ikke synliggj\u00f8res og ivaretas p\u00e5 en forsvarlig m\u00e5te kan dette ha uheldige konsekvenser og bryte med pbl. \u00a7 3-1 e. Medvirkning I h\u00f8ringsutkastet heter det at alle skal ha mulighet til \u00e5 komme med innspill i en h\u00f8ringsfase og at kommunens temaside for kommuneplanen vil v\u00e6re hovedkanalen for informasjon b\u00e5de til profesjonelle og innbyggere. Det vises ogs\u00e5 til at interessegrupper, herunder velforeninger og foreldreutvalg, har en viktig oppgave med \u00e5 ivareta ulike perspektiv p\u00e5 vegne av innbyggerne. Pbl. \u00a7 5-1 stiller krav til aktiv medvirkning fra barn og unge, b\u00e5de for kommunen og andre forslagsstillere. Barnekonvensjonens artikkel 12 sier ogs\u00e5 at barn har rett til \u00e5 gi uttrykk for 2 sine synspunkter i alle saker som ber\u00f8rer dem. Det forventes at kommunen i arbeidet med \u00e5 rullere KPA benytter andre og mer alderstilpassede kanaler og metoder for \u00e5 involvere barn og unge. Det forventes videre at ogs\u00e5 andre unge enn representanter for Ungdomsr\u00e5det gis anledning \u00e5 gi innspill. Dette er vesentlig for \u00e5 ha et kunnskapsgrunnlag som ogs\u00e5 baserer seg p\u00e5 barn og unges perspektiv, ikke bare et barneperspektiv som tar utgangspunkt i voksnes uttalelser p\u00e5 vegne av dem. Slike medvirkningsprosesser b\u00f8r skje fra tidlig fase, b\u00e5de p\u00e5 overordnet niv\u00e5 og p\u00e5 reguleringsplanniv\u00e5. Det m\u00e5 tilstrebes \u00e5 utarbeide alderstilpasset informasjon for \u00e5 sikre at barn og unge har gode forutsetninger for \u00e5 kunne medvirke i saker som ang\u00e5r dem, ref. Ordet fangar. Spr\u00e5kpolitisk plan, merknad 2. Det anbefales \u00e5 styrke kommunens p\u00e5se-ansvar overfor private forslagsstillere for \u00e5 ivareta lovens bestemmelser om medvirkning fra barn og unge. Dette er en gruppe som i liten grad kommer til orde gjennom minimumskravene til medvirkning \u2013 offentlig h\u00f8ring \u2013 og har dermed begrensede muligheter til \u00e5 fremme sine interesser. Det b\u00f8r ogs\u00e5 stilles tydeligere dokumentasjonskrav til om slik medvirkning er vurdert, og begrunnelser der slik involvering ikke er gjennomf\u00f8rt. Slike vurderinger b\u00f8r komme frem av saksfremstillingen. Det anbefales ogs\u00e5 \u00e5 vurdere utarbeidelse av en kommunal medvirkningsveileder, med henvisning til Oslo kommune (Medvirkning i innsendte reguleringsplaner - en veileder for forslagsstillere og fagkyndige.pdf). Videre b\u00f8r kommunen vurdere en \u00f8kt og mer strategisk bruk av barnetr\u00e5kkregistreringer (Forsiden - Barnetr\u00e5kk) i tillegg til barnetr\u00e5kks\u00f8k som i liten eller ingen grad involverer unge (bystyresak 92-16, vedtakspunkt 2). Mange barnetr\u00e5kkregistreringer er utdaterte, men henvises til av forslagsstillere i plansaker. Ordin\u00e6re barnetr\u00e5kks\u00f8k gir ikke samme mulighet for aktiv medvirkning og informasjon fra n\u00e6rmilj\u00f8et. Bruk av nye barnetr\u00e5kkregistreringer i fortettingsomr\u00e5der og st\u00f8rre utbyggingsprosjekter kan i tillegg til \u00e5 gi god kunnskap om behov og utfordringer, ogs\u00e5 bidra til demokratioppl\u00e6ring og \u00f8kt legitimitet til planarbeidene. Eksempelvis har Trondheim kommune gjennomf\u00f8rt flere barnetr\u00e5kkregistreringer via skolene de senere \u00e5rene, som en del av undervisningsopplegget. Slike registreringer kan ogs\u00e5 f\u00e5 frem kunnskap om de unges opplevelse av utrygghet, som kan m\u00f8tes med relevante tiltak. Viser til h\u00f8ringsutkastet side 11, f\u00f8rste avsnitt, om avklaring av hvem som kan medvirke i planarbeidet. Manglende involvering fra barn og unge i tidlig fase kan p\u00e5virke fokusomr\u00e5der, prosess og output. Videre kan kunnskaps- og beslutningsgrunnlag risikere \u00e5 favorisere andre og sterke akt\u00f8rer som kommer tidlig til orde i planarbeidet. Eksempelvis b\u00f8r kunnskap om hva som er gode bo- og n\u00e6rmilj\u00f8kvaliteter, og hvordan disse skal reguleres gjennom bestemmelser, ogs\u00e5 baseres p\u00e5 innspill fra unge og relevant forskning om deres behov. Kvaliteter Viser til h\u00f8ringsutkastet side 13, siste avsnitt, om n\u00f8dvendige kvaliteter som premiss for god stedsutvikling. Begrepet \u00abn\u00f8dvendig kvalitet\u00bb m\u00e5 presiseres og operasjonaliseres. Det samme gjelder begrepet \u00aboppvekstvilk\u00e5r\u00bb Dette for \u00e5 f\u00e5 en mest mulig enhetlig og forutsigbar oppf\u00f8lging av barn og unges interesser i planleggingen. Ved stor grad av kvantifiserbare st\u00f8rrelser i KPAs bestemmelser vil det v\u00e6re avgj\u00f8rende at det er mest mulig konsensus om betydningen av slike begreper. Viser til rapporten Urbane barn: En casestudie om barnefamilier og fortetting i Bergen (Reksten et. Al., 2022), som viser at den sosiale dimensjonen vektes ned fremfor milj\u00f8messig og \u00f8konomisk b\u00e6rekraft ved fortetting, og at bomilj\u00f8 i mindre grad er i tr\u00e5d med barnefamilienes preferanser. Annen forskning (Schmidt, 2014) viser ogs\u00e5 at hensynet til maksimal utnyttelsesgrad og prosjekt\u00f8konomi kan g\u00e5 p\u00e5 bekostning av bokvaliteter, og at m\u00e5lkonflikter i b\u00e6rekraftig byutvikling kan sette felles goder under press. Dette illustrerer b\u00e5de motstridende hensyn og mulige konfliktniv\u00e5 i planleggingen. I egen masteroppgave, P\u00e5 barn og unges premisser? En kvalitativ studie om planleggeres erfaringer med \u00e5 ivareta barn og unges interesser ved planlegging av fortettingsomr\u00e5der i Bergen kommune (2024), har 3 barn og unges representant funnet at planleggere har utfordringer med \u00e5 operasjonalisere aktuelle begreper. Dette bekreftes ogs\u00e5 i \u00f8vrig forskning, bl.a. Hanssen (2018), som ogs\u00e5 har forsket p\u00e5 kommunens praktisering av medvirkning fra barn og unge. Det m\u00e5 ogs\u00e5 vurderes i hvilken grad n\u00e5v\u00e6rende bestemmelser er i tr\u00e5d med eksisterende kunnskapsgrunnlag for ivaretakelse av gode og trygge oppvekstvilk\u00e5r. Det er vesentlig at kvalitetene p\u00e5 uteoppholdsarealer i fortettingsomr\u00e5der vurderes helhetlig og ikke for den enkelte reguleringsplan. I tilfeller der arealer gj\u00f8res offentlig tilgjengelig og deler av uteoppholdsarealene legges til parker, torg o.l. m\u00e5 kapasitet og fare for motstridende interesser knyttet til arealene vurderes. Trygghet Bergen skal v\u00e6re en trygg by for alle, uavhengig av alder. Dette er et nasjonalt m\u00e5l i RPR BU punkt 1a. Opplevd utrygghet er subjektiv og vanskeligere \u00e5 m\u00e5le enn reell trygghet/utrygghet, men kan f\u00f8re til at barn og unge f\u00e5r redusert sine utfoldelsesmuligheter. Det b\u00f8r tilstrebes at planleggingen ivaretar begge perspektivene, som ikke n\u00f8dvendigvis lar gj\u00f8re gjennom dagens bestemmelser. I den forbindelse oppfordres det ogs\u00e5 til en \u00f8kt bevissthet p\u00e5 om og n\u00e5r arealplanleggingen m\u00e5 vurdere og iverksette tiltak knyttet til pbl. \u00a7 3- 1 f for \u00e5 forebygge kriminalitet. Eksempelvis har Trondheim kommune hatt en egen bestemmelse om dette i KPA. F\u00f8ringer H\u00f8ringsutkastets kapittel 5 viser til f\u00f8ringer for planarbeidet. Ved handlinger og avgj\u00f8relser som ber\u00f8rer barn, skal barnets beste v\u00e6re et grunnleggende hensyn. Det anbefales \u00e5 inkludere Barnekonvensjonen, med s\u00e6rlig fokus p\u00e5 artikkel 3 og 12. Disse bestemmelsene er ogs\u00e5 inkorporert i Grunnlovens \u00a7 104. Referanser/kunnskapsgrunnlag Vedlegger rapporter og forskning jeg mener er relevant som kunnskapsgrunnlag med tanke p\u00e5 ivaretakelse av barn og unges interesser i arealplanleggingen. - Buanes, E (2024); BraVo: P\u00e5 barn og unges premisser? En kvalitativ studie om planleggeres erfaringer med \u00e5 ivareta barn og unges interesser ved planlegging i fortettingsomr\u00e5der i Bergen kommune - Hagen , A. L., Andersen, B., Alves, D. E., Lorenzen, S. B., & Dalseide, A. (2023). Medvirkning med mening. Ung medvirkning og innovasjon som kommunal kompetanse - og kilde til konflikt i by[1]og stedsutvikling. In AFI-rapport. Arbeidsforskningsinstituttet, OsloMet-storbyuniversitetet; Medvirkning med mening - Hanssen, G. S. (2018). Hvordan ivaretas hensynet til barn og unge i planlegging etter plan og bygningsloven (2008)? OsloMet, NIBR. Oslo: By- og regionforskningsinstituttet NIBR; NIBR's rapport-/notat-mal - Schmidt, L. (2014). Kompakt by, bokvalitet og sosial b\u00e6rekraft (NIBR-rapport 2014:12). Oslo: Norsk institutt for by- og regionforskning; Kompakt by, bokvalitet og sosial b\u00e6rekraft - PDF Free Download 4 "
}