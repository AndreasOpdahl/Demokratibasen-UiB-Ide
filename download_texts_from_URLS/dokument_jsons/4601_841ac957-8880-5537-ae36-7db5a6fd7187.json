{
  "dokument_id": "841ac957-8880-5537-ae36-7db5a6fd7187",
  "doc_type": "case_attachment",
  "kommune": 4601,
  "tittel": "Notat - forslag til h\u00f8ringssvar - Forslag om hjemmel til kommunale klimakrav til byggeplasser eller bygge- og anleggsplasser",
  "url": "https://bergen.kommune.no/politikere-utvalg/api/fil/bk360/11183405/Notat-forslag-til-horingssvar-Forslag-om-hjemmel-til-kommunale-klimakrav-til-byggeplasser-eller-bygge-og-anleggsplasser",
  "tekst": " Etat for utbygging Til Notat Ulrikke Christina Sk\u00e6r V\u00e5r referanse: 2024/145429-1 BBU \u2013 Seksjon klima, milj\u00f8 og samfunn Saksbehandler: Henrik Ravndal Dato: Fra Etat for utbygging Notat - forslag til h\u00f8ringssvar - Forslag om hjemmel til kommunale klimakrav til byggeplasser eller bygge- og anleggsplasser Innledning: Etat for utbygging (EFU) viser til bestilling fra Byr\u00e5dsavdeling for byutvikling 30. august 2024 om innspill til kommunens h\u00f8ringsuttalelse, i forbindelse med Milj\u00f8direktoratets h\u00f8ring av forslag om \u00e5 gi kommunene hjemmel etter forurensningsloven til \u00e5 stille klimakrav til byggeplasser eller bygge- og anleggsplasser. EFU har gjennomg\u00e5tt \u00abH\u00f8ringsnotat om etablering av hjemmel for kommunene til \u00e5 stille klimakrav til byggeplasser eller bygge- og anleggsplasser\u00bb som inkluderer Sammendrag av konsekvensvurdering. Vi har ikke gjennomg\u00e5tt \u00abKonsekvensvurdering av hjemmel til kommunale klimakrav til byggeplasser eller bygge- og anleggsplasser\u00bb. Bergen kommune, ved EFU, har fra 2020 erfaring med utvikling innen utslippsfrie byggeplass. Vi opplever at bruk av tildelingskriterier og krav har skapt et marked med tilgang p\u00e5 elektriske anleggsmaskiner og ladel\u00f8sninger. Det er gjennom krav vi klarer omstillingen bort fra fossilt drivstoff. Fra 2025 stiller EFU krav om utslippsfri byggeplass, med tillatte avvik for maskiner som vi vet er utfordrende \u00e5 f\u00e5 tak i. Dette gjelder asfaltmaskiner og borerigg. For disse maskinene har vi en plan om gradvis innfasing gjennom bla. tildelingskriterier. V\u00e5r erfaring med kostnader er at merkostnadene er begrenset og utgj\u00f8r en liten del av totalkostnaden i et byggeprosjekt. Vi opplever at de private utbyggerne i liten grad stiller lignende krav som det offentlige, og mener at foresl\u00e5tt hjemmel vil bidra til en betydelig omstilling i de private prosjektene. Innspill til h\u00f8ringsbrev: EFU mener at hjemmel b\u00f8r utformes iht. 2A: \u00abKommunene kan stille klimakrav til alle typer bygge- og anleggsprosjekter\u00bb. Det fremst\u00e5r uklart hvorfor statlige og andre offentlige er foresl\u00e5tt unntatt som del av 2B, da det er slike utbyggere som driver utviklingen og ettersp\u00f8r utslippsfritt i prosjektene i dag. Det vil v\u00e6re opptil kommunene selv \u00e5 vurdere om hjemmel til krav skal benyttes. Dette i seg selv gir fleksibilitet med hensyn til lokale forhold. I tillegg forutsettes det unntaksbestemmelser /tillatte avvik som kommunene selv skal utforme, som ogs\u00e5 gir fleksibilitet med hensyn til lokale forhold innen tilgang p\u00e5 maskiner og tilgang p\u00e5 str\u00f8m. En unntaksbestemmelse kan eventuelt gjelde visse typer grisgrendte anleggsplasser som er s\u00e6rlig utfordrende \u00e5 f\u00e5 gjennomf\u00f8rt. Med hensyn til utfordringer i anleggsprosjekter s\u00e5 kan kommunene legge opp til en gradvis opptrapping av kravet. En lavthengende frukt er \u00e5 stille krav til en andel utslippsfrie gravemaskiner. En tydelig kommunal plan for innfasing vil gi forutsigbarhet i markedet. Bistand til utforming av krav med tillatte avvik og opptrapping b\u00f8r komme fra statlige myndigheter \u2013 slik at dette blir utformet mest mulig likt. En bieffekt, ved eventuelle \u00f8kte kostnader, vil v\u00e6re utslag i alternative og mer rasjonelle fremgangsm\u00e5ter for gjennomf\u00f8ring av bygge- og anleggsplassen, for eksempel ved optimalisert/redusert behov for graving og masseutskiftning \u2013 som ogs\u00e5 er et klima- og milj\u00f8tiltak. Husk \u00e5 tenke UFF rammeverket (NOU, Klimautvalget 2050): Unng\u00e5, Forbedre og Flytte. Alts\u00e5 f\u00f8rst finne l\u00f8sninger for Unng\u00e5 eller Flytte aktivitet f\u00f8r man tenker teknologiforbedring i form av omstilling fra diesel til elektriske maskiner i utf\u00f8relsen. En hjemmel til \u00e5 stille krav vil ytterligere drive utviklingen i ambisi\u00f8se kommuner. Fra statlig hold m\u00e5 det ogs\u00e5 signaliseres forventninger, eller kreves, innfasing av krav for mindre ambisi\u00f8se kommuner. Med hilsen Etat for utbygging Willy-Andre Gjesdal - Direkt\u00f8r Henrik Ravndal \u2013 Klima- og milj\u00f8r\u00e5dgiver Dokumentet er godkjent elektronisk. "
}