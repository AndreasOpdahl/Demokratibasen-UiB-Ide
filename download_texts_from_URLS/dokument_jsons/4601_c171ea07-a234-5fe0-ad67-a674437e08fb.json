{
  "dokument_id": "c171ea07-a234-5fe0-ad67-a674437e08fb",
  "doc_type": "case_attachment",
  "kommune": 4601,
  "tittel": "Faglig innspill - Representantforslag fra Ann Kristin Helland Ramstr\u00f8m (SV) om mobil byromsm\u00f8blering p\u00e5 Festplassen ",
  "url": "https://bergen.kommune.no/politikere-utvalg/api/fil/bk360/10166699/Faglig-innspill-Representantforslag-fra-Ann-Kristin-Helland-Ramstrom-SV-om-mobil-byromsmoblering-pa-Festplassen-",
  "tekst": " Bymilj\u00f8etaten Til Intern korrespondanse BBU - Seksjon klima, milj\u00f8 og samfunn V\u00e5r referanse: 2024/21194-11 (Arbeidssted) Saksbehandler: Arvid Johan Heggestad BBU - Seksjon klima, milj\u00f8 og samfunn Dato: 2. april 2024 (Arbeidssted) v/ Ulrikke Christina Kj\u00e6r Bestilling av faglig innspill - Representantforslag fra Ann Kristin Helland Ramstr\u00f8m (SV) om mobil byromsm\u00f8blering p\u00e5 Festplassen Forretningsutvalget har i m\u00f8te 13.02.2024 i sak 60/24 fattet f\u00f8lgende vedtak: 1. Representantforslag fra Ann Kristin Helland Ramstr\u00f8m (SV) om mobil byromsm\u00f8blering p\u00e5 Festplassen, oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 19.6.24. 3. Utvalg for milj\u00f8 og byutvikling avgir innstilling i saken. Ann Kristin Helland Ramstr\u00f8m (SV) har fremmet f\u00f8lgende representantforslag: Festplassen er en av byens viktigste byrom og spiller en viktig rolle som m\u00f8teplass for byens innbyggere og for andre som bes\u00f8ker Bergen. Det er flott at Festplassen brukes til forskjellige arrangement, som konserter, julemarked etc. for ulike m\u00e5lgrupper gjennom hele \u00e5ret. Det skal vi fortsette \u00e5 legge til rette for. Resten av \u00e5ret er Festplassen et mindre levende byrom; folk spaserer, l\u00f8per eller sykler gjennom og p\u00e5 tvers av Festplassen for \u00e5 komme seg fra a til \u00e5. N\u00e5r det er sol og varmt ute, sitter folk og dingler med beina p\u00e5 kanten av avsatsene langs Lille Lungeg\u00e5rdsvann og ser p\u00e5 bylivet. Men f\u00e5 mennesker oppholder seg over tid p\u00e5 Festplassen, den er mer et sted folk ferdes gjennom og g\u00e5r forbi. Et s\u00e5 sentralt og attraktivt byrom som Festplassen er, har enorme muligheter for merbruk. Festplassen kan i enda st\u00f8rre grad enn i dag bli et levende og attraktivt byrom. Festplassen kan bli mer levende ved at det plasseres ut byromsm\u00f8bler p\u00e5 Festplassen, som benker, bord og stoler i ulike fasonger. Sammen med beplanting, griller og mobile lekeapparat, kan vi legge til rette for \u00f8kt aktivitet p\u00e5 Festplassen og \u00f8kt byliv i sentrum. La oss se til Oslo. I 2016 ble Program Bilfritt byliv etablert med \u00f8nske om \u00e5 skape et bedre bymilj\u00f8 og \u00f8kt byliv i sentrum. I 2020 ble Bilfritt byliv omr\u00e5det utvidet til \u00e5 omfatte Gr\u00f8nland og T\u00f8yen. Les mer her: https://www.oslo.kommune.no/byutvikling/bilfritt-byliv/#gref Bergen b\u00f8r gj\u00f8re det samme, vi kan ogs\u00e5 legge til rette for mer bruk av sentrum og p\u00e5 den m\u00e5ten skape en positiv og menneskevennlig byutvikling. Slik kan ogs\u00e5 Bergen kommune bidra til \u00e5 legge til rette for utend\u00f8rs ikke-kommersielle m\u00f8teplasser for alle. I dag har ikke alle r\u00e5d til \u00e5 sitte ned ved en kafe n\u00e5r de beh\u00f8ver en pust i bakken. Ved \u00e5 plassere ut byromsm\u00f8bler p\u00e5 Festplassen gir vi alle mennesker denne muligheten, pluss vi skaper mer liv. Slik kan vi bidra til en helt ny bruk og aktivitet p\u00e5 Festplassen uavhengig av organiserte arrangement, og f\u00e5 et enda mer levende sentrum. Representantens forslag til vedtak: Bystyret ber byr\u00e5det om \u00e5 be Bymilj\u00f8etaten \u00e5 sette opp benker, bord og annen byromsm\u00f8blering p\u00e5 Festplassen i tidsrommet 1.4- 1.10 i 2024 som er pr\u00f8veprosjekt. M\u00f8blene skal kunne flyttes ut av omr\u00e5det n\u00e5r Festplassen brukes til arrangement. Ordningen skal evalueres f\u00f8r 2025. Bymilj\u00f8etatens vurdering av representantforslaget: Festplassen er kommunens fremste arrangementssted for st\u00f8rre utearrangementer, som 17. mai, Festspillene, Regnbuedagene, Lysfesten og Julemarked m.m. I tillegg benyttes Festplassen ogs\u00e5 til mindre arrangementer, samt bl.a. profilering og foto- og kunstutstillinger. I perioden april \u2013 august 2023 ble det gjennomf\u00f8rt 29 ulike arrangementer p\u00e5 Festplassen. De fleste av disse ble gjennomf\u00f8rt p\u00e5 en dag, mens de st\u00f8rre arrangementene strakk seg over flere dager. Blodbussen benytter Festplassen nesten ukentlig, men er ikke tatt med i tallet p\u00e5 29 arrangementer. P\u00e5 grunn av arbeidet med \u00e5 oppgradere str\u00f8mmen p\u00e5 plassen, var det kun utleie av Festplassen de f\u00f8rste dagene i september 2023. I et \u00abnormal\u00e5r\u00bb forventes det at det er mellom 30 og 40 arrangementer p\u00e5 Festplassen i perioden april \u2013 september. I utgangspunktet st\u00f8tter Bymilj\u00f8etaten forslag som er rettet mot mer byliv i offentlige byrom. Samtidig er et slikt forslag utfordrende av flere grunner: 1) Tidsaspektet a. Forslaget inneb\u00e6rer et behov for \u00e5 gj\u00f8re en sv\u00e6rt hurtig programmeringsjobb med tanke p\u00e5 hvilke m\u00f8bler som skal kj\u00f8pes inn, hvor de skal st\u00e5 og hvordan dette skal fungere som en integrert del av et etablert byrom. Bymilj\u00f8etaten har den n\u00f8dvendige fagkunnskapen til \u00e5 gj\u00f8re dette, men den er bundet opp i lovp\u00e5lagte oppgaver og i konkrete investeringsprosjekter. En slik tjeneste kan ogs\u00e5 kj\u00f8pes inn, men det m\u00e5 settes rammer for slike innkj\u00f8p og konsulentene m\u00e5 f\u00f8lges opp av faglig dyktig personell. Slik ressurssituasjonen til Bymilj\u00f8etaten er n\u00e5, er det vanskelig \u00e5 se for seg at etaten kan bruke tid p\u00e5 dette, uten at det vil f\u00f8re til svikt i lovp\u00e5lagte oppgaver eller forsinkelser i investeringsprosjekter som allerede er i gang. b. Et innkj\u00f8p av tilstrekkelig med byromsm\u00f8bler vil antakeligvis kreve en ordin\u00e6r anskaffelsesprosess etter anskaffelseslovverket for offentlige innkj\u00f8p. Dette krever et skikkelig forarbeid av kompetent fagpersonell (se punkt 1.a.), men selve den formelle prosessen tar ogs\u00e5 tid. Det er vanskelig \u00e5 se for seg at det vil v\u00e6re mulig \u00e5 gjennomf\u00f8re et slikt innkj\u00f8p i tr\u00e5d med tidslinjen satt opp i forslaget. 2) Driftskostnader a. Benker, bord, stoler, griller, planter og mobile lekeapparater har en kostnad. Bymilj\u00f8etaten har ansvaret for sv\u00e6rt store arealer og opplever et betydelig vedlikeholdsetterslep, ogs\u00e5 knyttet til v\u00e5re byrom, parker, lekeplasser og friluftsomr\u00e5der. Det er etatens klare faglige anbefaling at driftsbudsjettet i stor grad b\u00f8r anvendes til \u00e5 ta vare p\u00e5 det vi allerede har, og ikke til \u00e5 bygge nytt. Unntaket vil v\u00e6re kommunens investeringsprosjekter, hvor drifts- og vedlikeholdskostnader legges inn i utbyggingsetatenes gjennomf\u00f8ringsvedtak. b. Flytting av m\u00f8blementet er ogs\u00e5 en kostnads- og ressursutfordring. I sommerhalv\u00e5ret er det mange arrangementer p\u00e5 Festplassen, og i 2023 var det 29 arrangementer i perioden april \u2013 august. Det ville medf\u00f8rt n\u00e6rmere 60 ganger med fjerning og utplassering av m\u00f8blementet, dersom man hadde hatt mobile byromsm\u00f8bler p\u00e5 Festplassen. Igjen er det etatens anbefaling at nye kostnader av denne typen b\u00f8r unng\u00e5s. c. Lagerplass til m\u00f8blementet, n\u00e5r det ikke kan st\u00e5 p\u00e5 Festplassen, m\u00e5 ogs\u00e5 p\u00e5 plass. Ogs\u00e5 her m\u00e5 det p\u00e5regnes ekstra kostnader i form av lagerleie. d. M\u00f8blement som kan flyttes p\u00e5, vil ogs\u00e5 kunne flyttes p\u00e5 av andre enn Bymilj\u00f8etaten. Festplassen er et sv\u00e6rt sentralt byrom og etaten forventer at \u00abl\u00f8se\u00bb byromsm\u00f8bler vil bli utsatt for omfattende h\u00e6rverk \u2013 spesielt i helgene. P\u00e5 samme m\u00e5te som elsparkesykler, bysykler og annen \u00abl\u00f8s\u00f8re\u00bb havner i V\u00e5gen eller Lille Lungeg\u00e5rdsvann, vil ogs\u00e5 byromsm\u00f8blene bli kastet rundt p\u00e5. Dette vil medf\u00f8re ytterligere kostnader. 3) Sikkerhet a. Flyttbare m\u00f8bler utgj\u00f8r ogs\u00e5 en sikkerhetsrisiko som b\u00f8r analyseres mer inng\u00e5ende f\u00f8r oppstart. Basert p\u00e5 punktene ovenfor, er det etatens oppfatning at et slikt pilotprosjekt ikke lar seg gjennomf\u00f8re i 2024, innenfor dagens budsjett- og ressursrammer. Hvis et pilotprosjekt av denne typen skal gjennomf\u00f8res, er det Bymilj\u00f8etatens klare anbefaling at kostnadene legges inn i H\u00d8P 2025-28 og prioriteres som en del av etatens \u00e5rsoppdrag i 2025. Selve innkj\u00f8pene kan sannsynligvis f\u00f8res som investeringskostnader i budsjettet, men etaten vil ogs\u00e5 trenge \u00f8kte driftsmidler for \u00e5 h\u00e5ndtere driftskostnadene knyttet til prosjektet. Lise Reinertsen - Etatsdirekt\u00f8r Arvid Johan Heggestad - Avdelingsleder Dokumentet er godkjent elektronisk. "
}