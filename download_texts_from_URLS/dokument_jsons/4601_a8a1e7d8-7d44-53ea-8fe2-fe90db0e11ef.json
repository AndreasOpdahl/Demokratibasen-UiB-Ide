{
  "dokument_id": "a8a1e7d8-7d44-53ea-8fe2-fe90db0e11ef",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 63 fra Eline Aresdatter Haakestad (MDG) til kulturbyr\u00e5den om tilskudd til kultursektoren - Utvalg for finans, kultur og n\u00e6ring",
  "url": "https://bergen.kommune.no/politikere-utvalg/api/fil/bk360/11225471/Svar-pa-skriftlig-sporsmal-nr-63-fra-Eline-Aresdatter-Haakestad-MDG-til-kulturbyraden-om-tilskudd-til-kultursektoren-Utvalg-for-finans-kultur-og-naering",
  "tekst": " BNKI - stab Til Intern korrespondanse Bystyrets kontor V\u00e5r referanse: 2024/148432-3 Saksbehandler: Gerd Nilsen Fra Dato: 10. oktober 2024 Byr\u00e5d for n\u00e6ring, kultur og idrett Svar p\u00e5 skriftlig sp\u00f8rsm\u00e5l nr. 63 fra Eline Aresdatter Haakestad (MDG) til kulturbyr\u00e5den om tilskudd til kultursektoren - Utvalg for finans, kultur og n\u00e6ring Representanten Eline Aresdatter Haakestad (MDG) har den 26.09.24 sendt inn f\u00f8lgende skriftlige sp\u00f8rsm\u00e5l: Byr\u00e5det har allerede gjennomf\u00f8rt flere kutt innenfor kultursektoren som vil f\u00e5 store konsekvenser for kultur-Bergen. Mange av driftsmidlene og investeringstilskuddene i kultursektoren beror p\u00e5 en tredeling mellom kommune, fylke og staten. Det er ogs\u00e5 mange kunstneriske enkeltprosjekter og organisasjoner som f\u00e5r utl\u00f8st finansiering fra andre ordninger fordi Bergen kommune gir tilskudd fra f\u00f8r. Sp\u00f8rreren er bekymret for at flere kutt vil gj\u00f8re at ogs\u00e5 stat og fylkeskommune kutter i sine midler til kulturen i Bergen, og at bergenske kunstnere ikke vil stille like sterkt i konkurransen om andre tilskuddsmidler. Sp\u00f8rsm\u00e5l til byr\u00e5den: 1. Hvor mange av tilskuddsordningene og driftsmidlene fra Bergen kommune som g\u00e5r til kultursektoren utl\u00f8ser ogs\u00e5 st\u00f8tte fra fylkeskommunen og staten? 2. Hvor stor andel av mottakerne p\u00e5 tilskuddslisten p\u00e5 kulturfeltet f\u00e5r ogs\u00e5 st\u00f8tte til sin drift fra fylke og/eller stat? 3. Hvor mange millioner i tilskudd mottar tilskuddsmottakerne p\u00e5 fast linje i bybudsjettet fra andre kilder enn Bergen kommune? 4. Er byr\u00e5den bekymret for at andre tilskuddsgivere vil redusere sin st\u00f8tte til Bergens kulturliv n\u00e5r kommunen kutter i sine tilskudd? 5. Hvor mange statlige og fylkeskommunale kroner til kultur-Bergen vil forsvinne dersom kommunen hadde kuttet all sin st\u00f8tte til kunst og kultur? Svar fra byr\u00e5den: 1. Samtlige tilskuddsordninger til kulturfeltet i Bergen kommune utl\u00f8ser i prinsippet st\u00f8tte fra fylkeskommune, stat og andre tilskuddsgivere. Det er en hovedregel for tilskuddsordningene til kulturfeltet at et eventuelt tilskudd fra Bergen kommune ikke overstiger en tredjedel av totalbudsjettet til s\u00f8ker. Tilskuddsmottakerne er derfor som regel n\u00f8dt til \u00e5 ogs\u00e5 s\u00f8ke andre tilskuddsgivere for \u00e5 finansiere drift og prosjekter, og man vil finne akt\u00f8rer som mottar tilskudd fra fylkeskommune og stat innenfor alle ordninger. 2. 112 av 153 akt\u00f8rer p\u00e5 kulturfeltet p\u00e5 fast linje i bybudsjettet oppgir at de ogs\u00e5 mottok tilskudd fra fylkeskommunen og/eller staten i 2023. Dette utgj\u00f8r 73% av akt\u00f8rene. 3. Tilskuddsmottakere p\u00e5 fast linje i bybudsjettet oppgir at de mottok til sammen i underkant av 500 mill. kr. i statlige og fylkeskommunale tilskudd i 2023. Mottakerne oppgir at de ogs\u00e5 mottok knappe 130 mill. kr. i andre offentlige tilskudd og rundt 100 mill. kr. i sponsorinntekter og private tilskudd. 4. Vi ser at tilskudd fra Bergen kommune ofte har en utl\u00f8sende effekt. Vi ser ogs\u00e5 at akt\u00f8rer kan bygge seg opp mot tilskudd over stats- og/eller fylkesbudsjettet etter \u00e5 f\u00f8rst komme p\u00e5 fast post i bybudsjettet i Bergen kommune. Et tilskudd over egen linje er et tydelig signal kommunen kan sende om at dette er en akt\u00f8r kommunen \u00f8nsker \u00e5 satse p\u00e5. Det er dermed en risiko for at andre tilskuddsgivere vil la v\u00e6re \u00e5 \u00f8ke eller ogs\u00e5 redusere sine tilskudd n\u00e5r kommunen ikke lenger tar en drivende rolle. 5. Det er vanskelig for meg \u00e5 svare p\u00e5 hva stat og fylkeskommune vil gj\u00f8re i en tenkt situasjon. Kulturloven sl\u00e5r fast at de tre forvaltningsniv\u00e5ene kommune, fylkeskommune og stat har et tredelt ansvar for kulturfeltet. Det er stor variasjon mellom tilskuddsmottakerne p\u00e5 fast linje i bybudsjettet. Noen mottar hovedandelen av sine driftsmidler fra kommunen, mens for andre utgj\u00f8r det kommunale tilskuddet en mindre andel av en st\u00f8rre finansiering. For mange sm\u00e5 og mellomstore akt\u00f8rer vil et bortfall av kommunens bidrag medf\u00f8re risiko for \u00e5 ogs\u00e5 miste essensiell st\u00f8tte fra staten. For enkelte av de st\u00f8rre akt\u00f8rene p\u00e5 kulturfeltet i Bergen ligger det en s\u00e6rskilt forst\u00e5else eller avtale til grunn om at det skal v\u00e6re en tredelt finansiering mellom kommune, fylkeskommune og stat. Dette gjelder museene, Carte Blanche, Bergen Nasjonale Opera, VilVite og Statsraad Lehmkuhl. Disse oppgir \u00e5 ha mottatt samlet 227 mill. kr. i statlige og fylkeskommunale tilskudd i 2023. Reidar Digranes - Byr\u00e5d for n\u00e6ring, kultur og idrett Dokumentet er godkjent elektronisk. "
}