{
  "dokument_id": "68c37885-6710-50a5-9d26-e29bd6eb3f92",
  "doc_type": "case_attachment",
  "kommune": 4601,
  "tittel": "Statsforvalteren stadfester - 271_31 Ingen adresse. Klage p\u00e5 tillatelse til midlertidig bygg, konstruksjon og anlegg",
  "url": "https://bergen.kommune.no/politikere-utvalg/api/fil/bk360/12199193/Statsforvalteren-stadfester-271-31-Ingen-adresse-Klage-pa-tillatelse-til-midlertidig-bygg-konstruksjon-og-anlegg",
  "tekst": " V\u00e5r dato: V\u00e5r ref: 10.02.2025 2024/14990 Deres dato: Deres ref: Remi Trulssen Bye Saksbehandler, innvalgstelefon Gamle Vaksdalsvegen 49 Karen Elin Bakke, 5557 2126 5263 Trengereid Bergen kommune gnr. 271 bnr. 31. Midlertidig merdanlegg og flytende konstruksjon i sj\u00f8en Vi viser til klagen din av 04.09.2024, samt til Bergen kommunes oversendelse av klagesaken hit den 09.10.2024. Vi beklager at saksbehandlingen hos oss har tatt tid. Vedtak Statsforvalteren i Vestland stadfester Bergen kommune ved Utvalg for milj\u00f8 og byutviklings vedtak av 22.08.2024, sak 256/24, vedtak om dispensasjon for midlertidig merdanlegg og flytende konstruksjon i sj\u00f8en. Sakens bakgrunn Vi forutsetter at partene er kjent med saksdokumentene og sakens tidligere behandling. Fullstendig saksreferat vil derfor ikke bli gitt. Vi vil likevel nevne f\u00f8lgende: Bergen kommune avslo s\u00f8knad om legalisering av plassering av midlertidig merdanlegg og flytende konstruksjon i sj\u00f8en den 22.03.2024. Avslaget er begrunnet med at tiltaket er i strid med kommuneplanens arealdel (KPA2018) \u00a7 6.1.1 byggegrenser mot sj\u00f8en, kravene til visuelle kvaliteter i plan- og bygningsloven (pbl.) \u00a7 29-2, samt pbl. \u00a7 30-5 midlertidige bygninger, konstruksjoner eller anlegg. Vedtaket ble p\u00e5klaget av sivilingeni\u00f8r Atle Sundal p\u00e5 vegne av tiltakshaver den 11.04.2024. Utvalg for milj\u00f8 og byutvikling (UMBY) behandlet klagen i m\u00f8te den 22.08.2024, og tok klagen delvis til f\u00f8lge. Det ble gitt midlertidig rammetillatelse til merdanlegg/ flytende konstruksjon i sj\u00f8en til 31.12.2024. Vedtaket har f\u00f8lgende ordlyd med f\u00f8lgende ordlyd: 1. Med hjemmel i forvaltningslovens \u00a7 33 endrer UMBY plan- og bygningsetatens vedtak av 22.03.2024 i sak BYGG-2023/17649 til \u00e5 lyde som f\u00f8lger: 2. Klagesak vedr\u00f8rende s\u00f8knad om \u00e5 beholde f\u00f8lgende tiltak frem til 01.07.2024 realitetsbehandles ikke: o tre moduler p\u00e5 land E-postadresse: Postadresse: Bes\u00f8ksadresse: Telefon: 57 64 30 00 sfvlpost@statsforvalteren.no Nj\u00f8savegen 2 Nj\u00f8savegen 2, Leikanger www.statsforvalteren.no/vl Sikker melding: 6863 Leikanger Solheimsgaten 13, Bergen www.statsforvalteren.no/melding Fjellvegen 11, F\u00f8rde Org.nr. 974 760 665 Side: 2/7 o St\u00e5lkonstruksjon p\u00e5 flytere ca. 2 x 60 meter, forankret i land o En flyter ytterst ved st\u00e5lkonstruksjonen og en flyter p\u00e5 siden innerst o 4 flytere mellom st\u00e5lkonstruksjon og del av oppdrettsanlegg 3. S\u00f8knad om dispensasjon fra plankrav i kommuneplanens arealdel \u00a7 3.1 innvilges midlertid, frem til 31.12.2024, for merdanlegg/ flytende konstruksjoner i sj\u00f8. 4. S\u00f8knad om dispensasjon fra KPAs arealform\u00e5l Havneomr\u00e5de i sj\u00f8 innvilges midlertidig, frem til 31.12.2024, for merdanlegg/ flytende konstruksjoner i sj\u00f8. 5. Med hjemmel i plan- og bygningslovens \u00a7 20-1a), jfr. 20-2 innvilges s\u00f8knad om midlertidig rammetillatelse for merdanlegg/ flytende konstruksjoner i sj\u00f8. Midlertidig tillatelse gjelder til 31.12.2024. Det vil ikke bli gitt ytterligere utsettelse. 6. Vilk\u00e5r for dispensasjoner og tillatelse i punkt 3-5 er at fort\u00f8yningstrosser midlertidig flyttes \u2013 dersom dette er n\u00f8dvendig for \u00e5 sikre fart\u00f8y adgang til havnen. Det forutsettes at tiltakshaver innen 14 dager innleverer tiltaksplan for flytting av anlegget innen tidsfristen.\u00bb Vedtaket ble truffet med ni mot \u00e5tte stemmer. Vedtaket ble p\u00e5klaget av deg den 04.09.2024. Du har anf\u00f8rt usaklig forskjellsbehandling. Du har ogs\u00e5 vist til at vedtaket ikke er godt nok begrunnet, da det ikke er tatt tilstrekkelig hensyn til natur og allmenheten. Det stilles blant annet sp\u00f8rsm\u00e5l til hensynet til strandsonen og kysttorsk som gyter i omr\u00e5det. Bergen kommune har gjennomg\u00e5tt klagen administrativt den 09.10.2024, men har ikke funnet grunn til \u00e5 endre UMBYs vedtak. Sak er deretter sendt oss for klagebehandling. Det er som nevnt gitt midlertidig dispensasjon frem til 31.12.2024. Vi er forbi dette tidspunktet, og det kan da stilles sp\u00f8rsm\u00e5l ved om klagesaken fortsatt er aktuell. Du som klager kan imidlertid ha interesse av sakens utfall, bl.a. fordi en eventuell endring av UMBYS vedtak kan gi grunnlag for dekning av sakskostnader i medhold av fvl. \u00a7 36. Vi behandler derfor klagesaken. Rettsregler V\u00e5r kompetanse Statsforvalteren i Vestland er delegert myndighet til \u00e5 avgj\u00f8re klager p\u00e5 enkeltvedtak etter plan- og bygningsloven, se pbl. \u00a7 1-9 og rundskriv T-2/09 fra Kommunal- og distriktsdepartementet. Statsforvalteren kan pr\u00f8ve alle sider ved vedtaket, ogs\u00e5 de skj\u00f8nnsmessige vurderingene som kommunen har gjort, jf. fvl. \u00a7 34. Ved pr\u00f8ving av det kommunale skj\u00f8nnet skal Statsforvalteren legge stor vekt p\u00e5 hensynet til det lokale selvstyret. Plansituasjon Den delen av eiendommen der tiltaket er etablert er uregulert. KPA 2018 viser eiendommen som \u00f8vrig byggesone og havn, og den ligger innenfor hensynssonene: Funksjonell strandsone, aktsomhetsomr\u00e5de for steinsprang, jord- og flomskred og sn\u00f8skred, Jernbanest\u00f8y- gul sone og Jernbanest\u00f8y \u2013 r\u00f8d sone, naturmilj\u00f8- gytefelt torsk. Det f\u00f8lger av pbl. \u00a7 11-6 at kommuneplanen er bindende for nye eller utvidelse av eksisterende tiltak. Side: 3/7 Dispensasjon Tiltak i strid med plan eller bestemmelser gi i eller i medhold av plan- og bygningsloven, kan bare tillates dersom det samtidig blir gitt dispensasjon fra bestemmelsen tiltaket strider mot, jf. pbl. kapittel 19. Med hjemmel i pbl. \u00a7 19-2 kan kommunen dispensere fra bestemmelser gitt i eller i medhold av loven. Kommunen kan ikke dispensere dersom hensynene bak bestemmelsene det dispenseres fra, nasjonale eller regionale interesser, eller hensynene i form\u00e5lsbestemmelsen i loven, blir vesentlig tilsidesatt. I tillegg m\u00e5 fordelene ved \u00e5 dispensere v\u00e6re klart st\u00f8rre enn ulempene. Vilk\u00e5rene i pbl. \u00a7 19-2 er rettslige vurderingstema, ikke et kommunalt skj\u00f8nn. Det er derfor ikke anledning til \u00e5 legge nevneverdig vekt p\u00e5 hensynet til det lokale selvstyret. Dersom vilk\u00e5rene er oppfylt \u00abkan\u00bb kommunen gi dispensasjon, jf. \u00a7 19-2 f\u00f8rste ledd. Dispensasjon krever begrunnet s\u00f8knad. Etter forvaltningspraksis skal begrunnelsen for \u00e5 dispensere v\u00e6re spesiell, og kommunen skal ikke dispensere ut fra mer generelle vurderinger. Begrunnelse- forvaltningsloven \u00a7\u00a7 24 og 25 Enkeltvedtak skal begrunnes, og forvaltningsorganet skal gi begrunnelsen samtidig med at vedtaket treffes, jf. fvl. \u00a7 24. Begrunnelsen skal vise til de reglene som vedtaket bygger p\u00e5. I begrunnelsen skal det dessuten nevnes de faktiske forhold som vedtaket bygger p\u00e5, samt hovedhensynene som har v\u00e6rt avgj\u00f8rende ved ut\u00f8ving av forvaltningsmessig skj\u00f8nn, jf. fvl. \u00a7 25. V\u00e5r vurdering Vi finner saken tilstrekkelig opplyst til \u00e5 kunne fatte vedtak i saken. Rettslig klageinteresse Plan- og bygningsloven inneholder ingen bestemmelser om hvem som kan klage p\u00e5 vedtak som er truffet med hjemmel i loven. Loven viser til forvaltningsloven, se pbl. \u00a7 1-9. Etter fvl. \u00a7 28 f\u00f8rste ledd kan de som er part i en sak, og andre med \u00abrettslig klageinteresse\u00bb, klage p\u00e5 enkeltvedtak. Ettersom du ikke er part i saken, er sp\u00f8rsm\u00e5let om du har \u00abrettslig klageinteresse\u00bb slik at du kan klage p\u00e5 vedtaket. \u00abRettslig klageinteresse\u00bb er en rettslig standard som vil inneb\u00e6re en konkret og skj\u00f8nnsmessig vurdering i hver enkelt sak. En del momenter og utgangspunkter er utviklet gjennom teori og praksis. Begrepet \u00abrettslig klageinteresse\u00bb har en n\u00e6r sammenheng med begrepet \u00abrettslig interesse\u00bb i den tidligere \u00a7 54 i tvistem\u00e5lsloven. Praksis og teori knyttet til denne bestemmelsen vil derfor kunne v\u00e6re relevant ved tolkningen av begrepet \u00abrettslig klageinteresse\u00bb. I dag vil dette v\u00e6re knyttet til tvistelovens \u00a7\u00a7 1-3 og 1-4. For \u00e5 ha rettslig klageinteresse m\u00e5 det foreligge en aktuell interesse for den som klager. Det vil si at en klage over tidligere eller fremtidige forhold normalt vil kunne avises p\u00e5 grunnlag av manglende aktuell interesse. Klageren m\u00e5 ogs\u00e5 ha en viss tilknytning til saken. I juridisk teori presiseres det at det ikke er n\u00f8dvendig at vedtaket m\u00e5 ha rettslige konsekvenser for klageren. Det er tilstrekkelig at interessen er av en slik art og styrke at det er rimelig at vedkommende gis klagerett.1 En alminnelig 1 Eckhoff/Smith, Forvaltningsrett, 2022, side 306. Side: 4/7 interesse i \u00e5 klage p\u00e5 et enkeltvedtak er i utgangspunktet ikke tilstrekkelig til \u00e5 si at man har en viss tilknytning til saken, og derfor rettslig klageinteresse. Den som klager m\u00e5 st\u00e5 n\u00e6rmere til \u00e5 klage enn folk flest.2 I vurderingen vil det ogs\u00e5 v\u00e6re sentralt om klageren har en viss interesse av \u00e5 f\u00e5 medhold i saken, og om det er rimelig at klagen pr\u00f8ves. Bergen kommune har vist til at det er relativt stor avstand mellom eiendommen din (markert med r\u00f8dt) og merdanlegget som er oms\u00f8kt, ca. 270 meter i luftlinje, se bildet under: Under tvil har Bergen kommune likevel kommet til at du har tilstrekkelig tilknytning til saken og dermed rettslig klageinteresse. Vi er enige i dette synspunktet, og viser i likhet med Bergen kommune til at det er tale om et relativt stort anlegg som er godt synlig for omgivelsene. Anlegget har dermed ogs\u00e5 fjernvirkninger for andre enn de som er naboer og gjenboere. I juridisk litteratur er det ogs\u00e5 vist til at man ved behandlingen av klager i byggesaker har v\u00e6rt liberal n\u00e5r det gjelder hvilke interesser som gir klagerett.3 Vi har derfor kommet til at du har \u00abrettslig klageinteresse\u00bb, slik at klagen din kan realitetsbehandles. Begrunnelse - dispensasjon Den delen av saken som UMBY har behandlet er s\u00f8knad om midlertidige dispensasjoner/ rammel\u00f8yve for merdanlegg/ flytende konstruksjoner i sj\u00f8en. Det er tale om et tomt st\u00e5lanlegg uten not p\u00e5 55 x 90 meter pluss fort\u00f8yninger, se tegningen under. Tiltakshaver har planer om \u00e5 selge anlegget, men trenger et sj\u00f8omr\u00e5de hvor det kan ligge i opplag i p\u00e5vente av salg. 2 Woxholt, Forvaltningsloven med kommentarer, 2011, side 501. 3 O.J. Pedersen \u00abPlan- og bygningsrett -del 2- Byggesaksbehandling, h\u00e5ndhevelse og sanksjoner\u00bb, kap. 11 pkt. 3. Side: 5/7 Sp\u00f8rsm\u00e5let er om UMBY i tilstrekkelig grad har vurdert om vilk\u00e5rene for dispensasjon i pbl. \u00a7 19-2 er oppfylt ved sin behandling av klagen den 22.08.2024. Du har s\u00e6rlig pekt p\u00e5 forholdene for gytende torsk og for strandsonen. UMBY har gitt midlertidig dispensasjon for et oppdrettsanlegg i sj\u00f8arealer som i KPA er arealdisponert til havneform\u00e5l. Merdanlegget ligger i et omr\u00e5de som er vist som gyteomr\u00e5de for torsk. Vi legger til grunn at hensynet bak disponeringen til havneomr\u00e5de er at havnebassenget skal holdes fritt og farbart for bl.a \u00e5 sikre tilkomst til land. Vi ser at tiltaket er kortvarig, og at vilk\u00e5rene som UMBY har satt til en viss grad vil avb\u00f8te ulempene. Fagetaten og byr\u00e5den har imidlertid hatt ulike syn p\u00e5 om hensynene bak arealdisponeringen vil bli vesentlig tilsidesatt dersom dispensasjonen blir gitt. Administrasjonen har lagt til grunn at tiltaket vil hindre ferdsel og tilflott, samt tilsidesette hensynet til friluftslivet. UMBY har derimot vurdert det slik at tiltaket, med vilk\u00e5rene som er satt i vedtaket, ikke vil vesentlig tilsidesette hensynene som arealdisponeringen skal ivareta. N\u00e5r administrativt niv\u00e5 og UMBY er uenige i hvilke konsekvenser tiltaket vil ha for omgivelsene og allmennheten, mener vi at det er ekstra viktig at vedtaket er fattet p\u00e5 tilstrekkelig opplyst grunnlag og begrunnet tilstrekkelig. Kravene til begrunnelse skal bl.a. skape forst\u00e5else for og legitimitet til vedtakene som treffes. Etter v\u00e5rt syn kunne saken ha v\u00e6rt bedre opplyst n\u00e5r det gjelder konsekvensene for omgivelsene. UMBY har befart omr\u00e5det, og konstatert at det tomme oppdrettsanlegget ikke vil generere st\u00f8y eller forurensning. UMBY har vist til at fritidsfart\u00f8y vil kunne ferdes i omr\u00e5det og at tilflotten ikke hindres, selv om anlegger beslaglegger noe areal. N\u00e5r det gjelder st\u00f8rre fart\u00f8y er det stilt vilk\u00e5r om at fort\u00f8yingstrosser skal flyttes hvis det er n\u00f8dvendig for \u00e5 sikre tilkomsten til havneomr\u00e5det. Etter at UMBY behandlet saken har Kystverket den 30.09.2024 gitt midlertidig tillatelse til mellomlagring av det tomme merdanlegget. Kystverket har vurdert at de allmenne ferdselsmulighetene ikke vil bli ber\u00f8rt i s\u00e5 stor grad at tiltaket ikke kan aksepteres midlertidig, dvs. ut 2024. Kystverket har ogs\u00e5 vist til at kommunen har stilt vilk\u00e5r som sikrer at fart\u00f8yer har adgang til havnen. Avgj\u00f8rende for Kystverkets avgj\u00f8relse har v\u00e6rt at tiltaket ikke vil ha uakseptable virkninger for sj\u00f8sikkerheten og ferdselen i det aktuelle farvannet. Kystverkets tillatelse ligger ved til din orientering. Statsforvalteren ser at merdanlegget vil kunne skape utfordringer for ferdselen i havneomr\u00e5det. N\u00e5r Kystverket har akseptert den midlertidige plasseringen, og Bergen kommune har stilt vilk\u00e5r som skal avb\u00f8te ulempene, kan vi ikke se at tiltaket vil vesentlig tilsidesette hensynene som arealdisponeringen til havneomr\u00e5de skal ivareta. Vi har s\u00e6rlig vektlagt at statlig fagmyndighet har akseptert plasseringen og at plasseringen er sv\u00e6rt kortvarig. Vi kan for \u00f8vrig, p\u00e5 bakgrunn av overnevnte, heller ikke se at den midlertidige dispensasjonen setter hensynene bak loven form\u00e5lsbestemmelser, eller nasjonale eller regionale interesser vesentlig til side. Det neste sp\u00f8rsm\u00e5let vi m\u00e5 ta stilling til er om fordelene ved dispensasjonen er klart st\u00f8rre enn ulempene, jf. pbl. \u00a7 19-2. Tillatelsen er sv\u00e6rt kortvarig. UMBY har s\u00e6rlig vist til at tiltakshaver \u00f8nsker \u00e5 selge oppdrettsanlegget og at man dermed bygger opp under en ressursmessig fornuftig gjenbruks\u00f8konomi i havbruksn\u00e6ringen. Med dette som begrunnelse finner vi at fordelene er klart Side: 6/7 st\u00f8rre enn ulempene. Vi har ogs\u00e5 merket oss at UMBY har sagt at tiltakshaver ikke kan gj\u00f8re regning med at ytterligere dispensasjon vil bli innvilget. Vi har, med vekt p\u00e5 tiltakets midlertidighet og vilk\u00e5rene som er stilt, funnet at vilk\u00e5rene for dispensasjon er oppfylt, jf. pbl. \u00a7 19-2. Vi ser at \u00abkan\u00bb- vurderingen i pbl. \u00a7 19-2 er helt utelatt i UMBY vurdering. Formuleringen inneb\u00e6rer at kommunen har mulighet til \u00e5 gi dispensasjon, men ikke plikt, selv om en konkluderer med at de to vilk\u00e5rene i pbl. \u00a7 19-2 for \u00e5 kunne gi dispensasjon er oppfylt. Kommunen skal i \u00abkan\u00bb- vurderingen vurdere s\u00e6rskilt om det er hensiktsmessig \u00e5 innvilge s\u00f8knaden om dispensasjon. Vi har imidlertid ikke merknader til at det er gitt en sv\u00e6rt kortvarig dispensasjon i denne saken. Du har videre pekt p\u00e5 at omr\u00e5det som merdanlegget ligger i er et omr\u00e5de for gytende torsk. Vi peker p\u00e5 at UMBYs vedtak mangler en vurdering av tiltaket opp mot prinsippet i naturmangfoldloven, og det er uheldig. UMBY har imidlertid vurdert om hvilke konsekvenser tiltaket vil ha for gyteomr\u00e5det for torsk slik: \u00abDet her heller ikke et saklig argument mot dispensasjon at hele dette fjordomr\u00e5det er gyteomr\u00e5de for torsk, jfr. Fiskeridirektoratets kart under. Gyteomr\u00e5det for torsk omfatter nesten hele fjorden. I fjorden er det 4-5 aktive oppdrettsanlegg, i tillegg til betydelig skipstrafikk. Et tomt oppdrettsanlegg i opplag \u2013 som ikke genererer hverken st\u00f8y eller forurensing, har i dette perspektivet uvesentlige konsekvenser for torskens gyteforhold. Sj\u00f8veis trafikk inn og ut av havnen \u2013 i tr\u00e5d med KPAs arealform\u00e5l \u2013 ville hatt st\u00f8rre negative konsekvenser.\u00bb Vi viser ogs\u00e5 til at Kystverket har behandlet forholdet til naturmangfoldloven. I Kystverkets vedtak side fire er f\u00f8lgende sagt: \u00abI Fiskeridirektoratets karttjeneste4 er det ikke registrerte fiskefelt for verken aktive eller passive redskap n\u00e6rt tiltaksomr\u00e5de. Store deler av fjorden er registrert som gytefelt torsk. Det er vurdert at det midlertidige merdanlegget ikke har vesentlige konsekvenser for gytefelt. Merdanlegget er tomt uten aktivitet. Det er snakk om en begrenset periode, f\u00f8r omr\u00e5det vil gjenopprettes. Ved endring av fort\u00f8yningspunkt, og n\u00e5r anlegget skal fjernes b\u00f8r dette gj\u00f8res p\u00e5 en s\u00e5 sk\u00e5nsom m\u00e5te som mulig for \u00e5 begrense oppvirvling av sedimenter.\u00bb Kystverket konkluderer videre med at tiltaket inneb\u00e6rer relativt sm\u00e5 inngrep i naturen og, og det anses som lav risiko for alvorlig eller irreversibel skade. Etter Kystverkets vurdering foreligger det tilstrekkelig kunnskap om naturmangfoldet og virkninger p\u00e5 naturmangfoldet. F\u00f8re-var-prinsippet f\u00e5r dermed ikke anvendelse, jf. naturmangfoldloven \u00a7 9. Tiltaket vil etter deres vurdering ikke f\u00e5 store konsekvenser i forhold til samlet belastning, jf. naturmangfoldloven \u00a7 10. Med bakgrunn i ovennevnte finner vi at UMBYs noe mangelfulle vurdering av tiltaket opp mot naturmangfoldloven ikke har hatt innvirkning p\u00e5 vedtakets innhold, jf. fvl. \u00a7 41. Vi har ikke g\u00e5tt inn p\u00e5 om tiltaket vil ber\u00f8re byggegrensen mot sj\u00f8en og strandsoneinteresser, da vi har forst\u00e5tt det slik at tiltaket ikke er forankret i land. Tiltaket krever ogs\u00e5 dispensasjon fra plankravet i KPA2018. Innholdet i klagen gir imidlertid ikke oppfordringer til \u00e5 ta stilling til denne dispensasjonen. Vi vil imidlertid peke p\u00e5 at langvarig bruk av sj\u00f8arealene vil kreve planmessig avklaring. Usaklig forskjellsbehandling 4 Kart i Fiskeridirektoratet Side: 7/7 Du har ogs\u00e5 anf\u00f8rt om at det er tvilsomt at det ville bli gitt tillatelse til tiltaket hvis det var lokalisert i Fanafjorden, V\u00e5gen eller Nord\u00e5svannet. Vi forst\u00e5r anf\u00f8rselen som en p\u00e5stand om forskjellsbehandling. I den offentlige forvaltningen gjelder det ulovfestede prinsippet om at like saker skal behandles likt. Likhetsprinsippet bygger p\u00e5 rettferdighetsbetraktninger, og inneb\u00e6rer at forvaltningsavgj\u00f8relsene som fattes m\u00e5 bygge p\u00e5 objektive og saklige vurderinger som sikrer likhet og rettssikkerhet. Usaklig forskjellsbehandling kan medf\u00f8re at et vedtak anses ugyldig. For at en anf\u00f8rsel om forskjellsbehandling skal f\u00f8re frem, er det imidlertid en forutsetning at det dreier seg om like saker b\u00e5de i faktisk og rettslig henseende. Du har ikke vist til andre konkrete tiltak som er oms\u00f8kt i Fanafjorden, V\u00e5gen eller i Nord\u00e5svannet. Det blir da sv\u00e6rt vanskelig for oss \u00e5 ta stilling til om det foreligger forskjellbehandling i denne saken. Vi g\u00e5r derfor ikke n\u00e6rmere inn p\u00e5 sp\u00f8rsm\u00e5let. Oppsummering Vi har med dette vurdert anf\u00f8rslene dine, og stadfester UMBYs vedtak av 22.08.2024. Klagen har ikke f\u00f8rt fram. Vedtaket v\u00e5rt, jf. side \u00e9n er endelig og kan ikke p\u00e5klages videre, jf. fvl. \u00a7 28 tredje ledd. Med hilsen Stine Ross Ids\u00f8 Karen Elin Bakke seniorr\u00e5dgiver seniorr\u00e5dgiver Dokumentet er elektronisk godkjent Kopi til: Kolbein Kolnes Trengereidlia 24 5263 Trengereid SIVILINGENI\u00d8R ATLE SUNDAL Domkirkegaten 5 5017 BERGEN BERGEN KOMMUNE Postboks 7700 5020 BERGEN Ref. KLAGE 2024/16006 "
}