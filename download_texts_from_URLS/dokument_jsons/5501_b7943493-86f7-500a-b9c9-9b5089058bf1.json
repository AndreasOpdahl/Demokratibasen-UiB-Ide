{
  "dokument_id": "b7943493-86f7-500a-b9c9-9b5089058bf1",
  "doc_type": "case_presentation",
  "kommune": 5501,
  "tittel": "Oppl\u00e6ringstilbud til h\u00f8rselshemmede og d\u00f8ve elever p\u00e5     1.-10.trinn i Troms\u00f8 kommune.",
  "url": "https://innsyn.tromso.kommune.no/application/getMoteDokument?dokid=2001692591",
  "tekst": "Arkivsaksnr. 24/05020-1 Saksbehandler Elizabeth Kr\u00e6mer Saksgang M\u00f8tedato Kommunalt r\u00e5d for mennesker med nedsatt 29.04.2024 funksjonsevne Oppvekst- og utdanningsutvalget 07.05.2024 Oppl\u00e6ringstilbud til h\u00f8rselshemmede og d\u00f8ve elever p\u00e5 1.-10.trinn i Troms\u00f8 kommune. Kommunedirekt\u00f8rens innstilling til vedtak: 1. Elever med tegnspr\u00e5k som f\u00f8rste spr\u00e5k f\u00e5r et skoletilbud en dag i uken i tegnspr\u00e5kgruppe og det \u00f8vrige oppl\u00e6ringstilbudet p\u00e5 sin n\u00e6rskole. 2. Elever med tegnspr\u00e5k som f\u00f8rstespr\u00e5k kan velge \u00e5 bli elever p\u00e5 den skolen tegnspr\u00e5kgruppa er. 3. Etablering av tegnspr\u00e5kgruppe er betinget av minimum tre elever i gruppen. Stig Tore Johnsen Kari Henriksen Kommunedirekt\u00f8r Direkt\u00f8r oppvekst, utdanning og kultur 1 Hva saken gjelder Troms\u00f8 kommune har siden 1998 gitt elever med tegnspr\u00e5k som f\u00f8rstespr\u00e5k et skoletilbud to dager pr. uke i tegnspr\u00e5kgruppe. Det \u00f8vrige skoletilbudet har v\u00e6rt gitt p\u00e5 n\u00e6rskolen. Elever som har \u00f8nsket det, har i tillegg kunne velge \u00e5 bli elever p\u00e5 den skolen tegnspr\u00e5kgruppa er knyttet til. Tilbudet i tegnspr\u00e5k har v\u00e6rt gitt p\u00e5 Fagereng skole. Skoletilbudet i tegnspr\u00e5k gruppe har v\u00e6rt gitt jfr. vedtak 214/98: 1. Elever med tegnspr\u00e5k som 1.spr\u00e5k. f\u00e5r et skoletilbud i to dager i tegnspr\u00e5kgruppe og det \u00f8vrige skoletilbudet ved hjemmeskolen. 2. Elever, med tegnspr\u00e5k som 1. spr\u00e5k, kan velge \u00e5 bli elever p\u00e5 den skolen som tegnspr\u00e5kgruppa er knyttet til. Foresatte s\u00f8ker da om bytte av skolekrets for eleven. Forslag til vedtak i denne saken erstatter dette vedtaket. Elevene har ogs\u00e5 hatt et tilbud om deltidsoppl\u00e6ring/opphold i regi av Statped p\u00e5 en alternativ oppl\u00e6ringsarena inntil 12 uker i skole\u00e5ret. Samt to samlinger \u00e5ret i Troms\u00f8 med elever, foresatte og ansatte fra hele Nord-Norge. Disse to ukene er et samarbeid mellom Pedagogisk Psykologisk Tjeneste (PPT) og Statped. Antall elever i tegnspr\u00e5k gruppa er de siste \u00e5rene betraktelig redusert. Fra og med skole\u00e5ret 2022-2023 var det kun en elev i tegnspr\u00e5kgruppa. Det var derfor ikke et tilstrekkelig elevgrunnlag for \u00e5 videref\u00f8re dette som et gruppetilbud. Teknologiske og medisinske fremskritt innen h\u00f8rselshjelpemidler, som h\u00f8reapparater og cochleaimplantater, obstetrikk og neonatologi, samt genetisk veiledning, har gjort det mulig for mange h\u00f8rselshemmede \u00e5 fungere bedre i samfunnet uten tegnspr\u00e5k. Skole\u00e5ret 2023-2024 er det likevel en \u00f8kning i antall elever med h\u00f8rselshemming, tilsammen fem elever i 1.- 5. trinn. Antallet vil trolig \u00f8ke noe de neste \u00e5rene og det er behov for \u00e5 vurdere oppl\u00e6ringstilbudet i tegnspr\u00e5k som skal gis fremover i Troms\u00f8 kommune. I saken beskrives tre ulike modeller for tilrettelegging av undervisning samt en vurdering av fordeler og ulemper ved disse. En har p\u00e5 bakgrunn av innspill og faglige vurderinger konkludert med hvilken modell som antas \u00e5 v\u00e6re best egnet. Saksutredning Oppl\u00e6ringsloven \u00a7 2-6. sier f\u00f8lgende om tegnspr\u00e5koppl\u00e6ringen i grunnskolen: Elevar som har teiknspr\u00e5k som f\u00f8rstespr\u00e5k eller som etter sakkunnig vurdering har behov for slik oppl\u00e6ring, har rett til grunnskoleoppl\u00e6ring i og p\u00e5 teiknspr\u00e5k. Omfanget av oppl\u00e6ringa i tid og innhaldet i oppl\u00e6ringa fastsetjast i forskrifter etter \u00a7 2-2 og \u00a7 2-3 i denne lova. Kommunen kan bestemme at oppl\u00e6ringa i og p\u00e5 teiknspr\u00e5k skal givast p\u00e5 ein annan stad enn den skolen eleven soknar til. F\u00f8r kommunen gjer vedtak etter f\u00f8rste ledd, skal det liggje f\u00f8re ei sakkunnig vurdering. \u00c5 ha tegnspr\u00e5k som f\u00f8rstespr\u00e5k betyr at en person l\u00e6rer tegnspr\u00e5k som sitt prim\u00e6re kommunikasjonsmiddel fra en tidlig alder, vanligvis fra f\u00f8dselen eller fra de f\u00f8rste leve\u00e5rene. Dette betyr at tegnspr\u00e5k er det spr\u00e5ket som barnet f\u00f8rst blir eksponert for og begynner \u00e5 bruke aktivt i kommunikasjon med andre. 2 For \u00e5 sikre at h\u00f8rselshemmede og d\u00f8ve elever f\u00e5r et tilpasset og likeverdig oppl\u00e6ringstilbud, skal skolen s\u00f8rge for at elevene f\u00e5r n\u00f8dvendig individuell tilrettelegging. Dette omfatter fysisk (inkludert teknisk), pedagogisk og psykososial tilrettelegging. Det inneb\u00e6rer at den enkelte n\u00e6rskole m\u00e5 gj\u00f8re n\u00f8dvendige tilretteleggingstiltak for \u00e5 sikre dette. Dette skole\u00e5ret er det fem h\u00f8rselshemmede elever p\u00e5 1.- 5. trinn ved Skittenelv skole, Krokelvdalen skole, Stakkevollan skole og Ramfjord skole. En partssammensatt arbeidsgruppe med representanter fra PPT, skole, hovedtillitsvalgte, Troms d\u00f8veforeningen og r\u00e5dgiver har utarbeidet og vurdert tre modeller for oppl\u00e6ringen p\u00e5 1.- 10. trinn. Arbeidsgruppa har ogs\u00e5 f\u00e5tt inn spill fra en tidligere elev i tegnspr\u00e5kklassen. Tre alternative modeller for tilrettelegging av oppl\u00e6ringen for d\u00f8ve og h\u00f8rselshemmede elever: 1. Oppl\u00e6ring p\u00e5 n\u00e6rskolen Elevene g\u00e5r p\u00e5 sin n\u00e6rskole. Den enkelte skole m\u00e5 tilrettelegge for elevene i forhold til fysisk tilrettelegging p\u00e5 og av skolen, pedagogisk tilrettelegging samt psykososial tilrettelegging. Oppl\u00e6ringen kan organiseres som en \u00abpush-in\u00bb-modell som inneb\u00e6rer at ekstra ressurser trekkes inn i det inkluderende klasserommet, eller/og at eleven tas ut av klassefellesskapet for \u00e5 ha egne opplegg (\u00abpull-out\u00bb-modell). Elevene vil ha mulighet til \u00e5 delta p\u00e5 deltidsoppl\u00e6ringen i regi av Statped inntil 12 uker i \u00e5ret samt 2 ukesamlinger i Troms\u00f8 med elever, foresatte og s\u00f8sken fra hele Nord Norge. Dette tilbudet gis i dag til d\u00f8ve og h\u00f8rselshemmede elevene i grunnskolen. Fordeler ved \u00e5 gi tilbudet ved elevenes n\u00e6rskole er at elevene f\u00e5r muligheten til \u00e5 integreres i sitt lokalsamfunn og danne vennskap med jevnaldrende elever fra samme omr\u00e5de. De vil kunne g\u00e5 sammen med venner til skolen eller ha redusert reisetid noe som kan minske stresset for elevene og deres familier, og gi dem mer tid til andre aktiviteter. En annen fordel kan v\u00e6re at flere elever i klassen vil l\u00e6re tegnspr\u00e5k og de vil ogs\u00e5 bo i n\u00e6rmilj\u00f8et. Videre vil det utvikles et kompetansemilj\u00f8 p\u00e5 tvers av flere skoler i kommunen. Ulemper ved \u00e5 la h\u00f8rselshemmede elever g\u00e5 p\u00e5 sin n\u00e6rskole er at det kun vil v\u00e6re en h\u00f8rselshemmet elev ved skolen og dermed et manglende spr\u00e5kmilj\u00f8. Dette kan ogs\u00e5 f\u00f8re til isolasjon, ensomhet samt kommunikasjonsutfordringer for eleven. De enkelte n\u00e6rskolene har i liten grad av erfaring med tilrettelegging for denne elevgruppen og vil m\u00e5tte tilegne seg dette. Det er videre utfordrende \u00e5 rekruttere og beholde fagkompetanse blant l\u00e6rere og fagpersoner vil ogs\u00e5 mangle et faglig fellesskap p\u00e5 den enkelte skole. 2. En forsterket skole for d\u00f8ve og h\u00f8rselshemmede elever. En skole utvikles til \u00e5 bli en forsterket skole for d\u00f8ve og h\u00f8rselshemmede elever. En forsterket skole er ikke en ordin\u00e6r skole med en avdeling for h\u00f8rselshemmede, men en skole tilrettelagt for inkludering av h\u00f8rselshemmede. Her vil elever f\u00e5 mulighet til \u00e5 v\u00e6re inkludert i en ordin\u00e6r klasse samtidig som de vil ha jevnaldrende med h\u00f8rselshemming som de kan omg\u00e5s med faglig og sosialt. 3 Elevene vil ha mulighet til \u00e5 delta p\u00e5 deltidsoppl\u00e6ringen i regi av Statped inntil 12 uker i \u00e5ret samt 2 ukesamlinger i Troms\u00f8 med elever, foresatte og s\u00f8sken fra hele Nord Norge. Fordelen ved en forsterket skole er at man vil f\u00e5 et samlet spr\u00e5kmilj\u00f8 og elevene vil m\u00f8te flere elever med lignende h\u00f8rselsutfordringer. Det vil kunne skape sosial og faglig tilh\u00f8righet i et felleskap for elevene. Videre vil denne modellen samle fagkompetansen som gir bedre mulighet for samarbeid og vil styrke det faglige felleskapet for fagpersoner. En ulempe ved denne modellen er at sprik i alder blant elevene likevel kan gi utfordringer i tilretteleggingen av undervisningen. Et uforutsigbart elevgrunnlag kan medf\u00f8re lengre reisevei til skole hvor de likevel ikke f\u00e5r tilgang til et godt spr\u00e5kmilj\u00f8. Videre vil denne modellen medf\u00f8re at elevene ikke f\u00e5 g\u00e5 p\u00e5 sin n\u00e6rskole og danne vennskap i sitt n\u00e6rmilj\u00f8. 3. Oppl\u00e6ring p\u00e5 n\u00e6rskolen med tilbud om tegnspr\u00e5kgruppe 1 dag i uken. Elevene g\u00e5r p\u00e5 sin n\u00e6rskole og har et skoletilbud i en tegnspr\u00e5kgruppe p\u00e5 en valgt og tilpasset skole, 1 dag i uken. Tegnspr\u00e5kgruppa blir en sosial og faglig m\u00f8teplass for elever og l\u00e6rere fra de ulike n\u00e6rskolene. Tegnspr\u00e5k l\u00e6rere fra de ulike skolene rullerer i \u00e5 f\u00f8lge med elevene til tegnspr\u00e5kgruppen og har ansvar for faglig- og sosialt innhold. I denne modellen sikres elevene inkludering i to fellesskap, ordin\u00e6r skole og tegnspr\u00e5kgruppe for h\u00f8rselshemmede og d\u00f8ve elever. Elevene vil ogs\u00e5 ha mulighet til \u00e5 delta p\u00e5 deltidsoppl\u00e6ringen i regi av Statped inntil 12 uker i \u00e5ret samt 2 ukesamlinger i Troms\u00f8 med elever, foresatte og s\u00f8sken fra hele Nord Norge. Denne modellen er tiln\u00e6rmet lik den vedtaksfestede modellen fra 1998. Modellen er redusert til 1 dag i tegnspr\u00e5kgruppe. \u00c5rsaken er \u00e5 sikre kontinuitet i oppl\u00e6ringen p\u00e5 n\u00e6rskolen samt at elevene er spredt over ulike trinn og vil ha ulike undervisningsbehov i tegnspr\u00e5kgruppa. En av fordelene ved denne modellen er at elever f\u00e5r tilgang til et st\u00f8rre tegnspr\u00e5kmilj\u00f8 p\u00e5 regelmessig basis. De vil i denne modellen ogs\u00e5 m\u00f8te flere voksne tegnspr\u00e5kmodeller. Modellen gir elevene en unik mulighet til \u00e5 opprettholde sin tilknytning til sitt opprinnelige sosiale og faglige milj\u00f8 samtidig som de kan danne et nettverk i tegnspr\u00e5kmilj\u00f8et. P\u00e5 den andre siden kan modellen f\u00f8re til uforutsigbarhet for elevene. Rullering av l\u00e6rere kan gj\u00f8re det utfordrende for elevene \u00e5 etablere et stabilt l\u00e6ringsmilj\u00f8. Dette gjelder spesielt for de yngste elevene. \u00c5 miste sosial og faglig kontinuitet i klassefellskapet p\u00e5 n\u00e6rskolen kan svekke tilh\u00f8righeten til skolen og klassen. Modellen krever ogs\u00e5 ukentlig reise til de valgte lokaler for tegnspr\u00e5kgruppa. H\u00f8ring Saken ble sendt p\u00e5 h\u00f8ring med h\u00f8ringsfrist 22.03.24. F\u00f8lgende instanser gav h\u00f8ringsinnspill: Stakkevollan skole, Skittenelv skole, Norsk forbund for utviklingshemmede, lokallag og Statped. H\u00f8ringsinnspillene st\u00f8tter til dels kommunedirekt\u00f8rens innstilling til vedtak. H\u00f8ringsinnspillene er merknadsbehandlet og vedlagt saken. 4 Dr\u00f8fting med hovedtillitsvalgte Det ble gjennomf\u00f8rt dr\u00f8ftingsm\u00f8te 09.02.24. Hovedtillitsvalgte st\u00f8tter samlet kommunedirekt\u00f8rens innstilling til vedtak. Referat fra dr\u00f8ftingsm\u00f8te er vedlagt saken. Konklusjon De tre modellene har ulike fordeler og ulemper for elever, foresatte og skolene. N\u00e5r det er en \u00f8kning i av elevgrunnlaget anses det viktig \u00e5 styrke tegnspr\u00e5kmilj\u00f8et for grunnskoleelevene. Dette for \u00e5 sikre et godt l\u00e6ringsutbytte og sosial tilh\u00f8righet for d\u00f8ve og h\u00f8rselshemmede elever. \u00c5 styrke fagmilj\u00f8et blant ansatte ansees ogs\u00e5 viktig med tanke p\u00e5 \u00e5 rekruttere og beholde fagpersoner. Kommunedirekt\u00f8ren anser derfor modell 3: oppl\u00e6ring p\u00e5 n\u00e6rskolen med tilbud om tegnspr\u00e5kgruppe 1 dag i uken, som den best egnede. Ved et elevgrunnlag med f\u00e6rre enn 3 elever, vil tilbudet om tegnspr\u00e5kgruppe opph\u00f8re. Avdeling for oppvekst, utdanning og kultur vil i samarbeid med skolene som i dag har elever m\u00e5lgruppen velge hvor tegnspr\u00e5kgruppen skal ha sine lokaler. Valg av denne modellen medf\u00f8rer at alle n\u00e6rskoler med elever i m\u00e5lgruppen m\u00e5 tilrettelegge sine lokaler for h\u00f8rselshemmede samt rekruttere kvalifiserte fagpersoner. Videre vil modellen medf\u00f8rer ukentlige reiseutgifter for elevene til tegnspr\u00e5kgruppen. Vedtakskompetanse Oppvekst- og utdanningsutvalget Vedlegg H\u00f8ring invitasjon. h\u00f8rselshemmede og d\u00f8ve elever H\u00f8ringsnotat H\u00f8ringsinnspil Oppsummering, innspill til h\u00f8ring Merknadsbehandling av innspill Referat fra dr\u00f8ftingsm\u00f8te 11.14.24. 5 "
}