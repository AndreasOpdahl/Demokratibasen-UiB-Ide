{
  "dokument_id": "dadb46b9-4937-507a-a105-f074ed4f2c1b",
  "doc_type": "case_presentation",
  "kommune": 4601,
  "tittel": "Overf\u00f8ring av festerett Stiftelsen Stenersens samlinger",
  "url": "https://bergen.kommune.no/politikere-utvalg/api/fil/bk360/10869481/Framstilling-Overforing-av-festerett-Stiftelsen-Stenersens-samlinger",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/107934-2 Overf\u00f8ring av festerett Stiftelsen Stenersens samlinger Hva saken gjelder: I brev av 20. juni til Bergen kommune ber styreleder i stiftelsen Stenersen Samling (Stiftelsen) og direkt\u00f8r ved stiftelsen KODE \u2013 Kunstmuseer og Komponisthjem (KODE) om byr\u00e5dets samtykke til overf\u00f8ring av festeretten for \u00abStenersenbygget\u00bb til stiftelsen Kode Kunstmuseer og Komponisthjem (KODE), etter at styret i Stiftelsen i styrem\u00f8te 14. juni 2024 hadde fattet et enstemmig vedtak om at en slik overf\u00f8ring var \u00f8nskelig. I denne sak tas det stilling til om et samtykke til overf\u00f8ring av festerett for Rasmus Meyers All\u00e9 nr. 3, gnr. 164, bnr. 1156 \u2013 \u00abStenersenbygget\u00bb - til KODE, skal gis eller ikke. Kort historikk om \u00abStenersenbygget\u00bb: I 1971 gav Stenersen en stor donasjon av sin kunstsamling til Bergen kommune. Det var knyttet vilk\u00e5r til gaven om at kunstsamlingen m\u00e5tte f\u00e5 et egnet bygg for fremvisning av kunsten. Det ble iverksatt et spleiselag i Bergen mellom private akt\u00f8rer, banker og offentlige virksomheter. Det ble reist nytt bygg i 1974 ved siden av Rasmus Meyers Samlinger. Bygget ble \u00e5pnet for allmenheten 14 oktober 1978. Tomten ble gitt vederlagsfritt til stiftelsen Stenersen Samling. Dette ble regulert i en egen vederlagsfri festeavtale med Stiftelsen som fester, og Bergen kommune som bortfester. Festeavtalen ble inng\u00e5tt i 1977 med l\u00f8petid p\u00e5 99 \u00e5r, og inneholder eksplisitte begrensninger i Stiftelsens r\u00e5derett over eiendommen. \u00abStenersenbygget\u00bb er i dag, i sin helhet, utleid til KODE, som gjennom leieavtalen drifter bygningsmassen p\u00e5 vegne av Stiftelsen. Stiftelsen er fortsatt \u00f8konomisk ansvarlig for vedlikehold og ivaretakelse av bygningsmassen. Bakgrunnen for foresp\u00f8rselen om samtykke: For Stiftelsen har \u00abStenersenbygget\u00bb vist seg \u00e5 v\u00e6re et kostbart bygg \u00e5 vedlikeholde. Selv om det er KODE som drifter bygget, er det fortsatt Stiftelsen som er \u00f8konomisk ansvarlig for vedlikehold og ivaretagelse av bygningsmassen. Med begrensede inntekter og lite frie midler, har det gjennom de siste \u00e5rene opparbeidet seg et betydelig vedlikeholdsetterslep i bygningsmassen. P\u00e5 tross av at det er foretatt en del kostbare tiltak, vil bygget i neste 10-\u00e5rs periode fortsatt ha stort behov for st\u00f8rre vedlikeholdstiltak, s\u00e6rlig knyttet til utskiftning av bygningskomponenter med endt levetid. Sv\u00e6rt mye av Stiftelsens arbeid de siste \u00e5rene har v\u00e6rt, og m\u00e5, fortsatt v\u00e6re rettet mot \u00e5 ivareta det vedlikeholdsansvaret som f\u00f8lger med eierskapet til bygget. Ved siden av de negative konsekvensene dette f\u00f8rer med seg rent \u00f8konomisk, inneb\u00e6rer dette ogs\u00e5 at Stiftelsen i mindre grad har ressurser til \u00e5 forvalte selve samlingen, hvilket er dens egentlige form\u00e5l. Stiftelsen ser ingen muligheter for snarlig bedring p\u00e5 dette omr\u00e5det, og den finner det derfor sv\u00e6rt usikkert om den faktisk vil v\u00e6re i stand til \u00e5 forest\u00e5 det helt n\u00f8dvendige vedlikeholdet av bygningsmassen fremover. Ved at alle dens midler m\u00e5 g\u00e5 til vedlikehold av 1 bygget, er det ingen \u00f8konomiske ressurser igjen til \u00e5 foreta andre grep knyttet til \u00e5 fremme interessen for og gj\u00f8re Stenersens kunstsamling tilgjengelig for allmennheten. Stiftelsen \u00f8nsker \u00e5 endre p\u00e5 disse forholdene ved \u00e5 overdra \u00abStenersenbygget\u00bb, og derigjennom ansvaret for \u00e5 l\u00f8se de bygningsmessige utfordringene, til KODE. Dette vil frigj\u00f8re b\u00e5de styreressurser og \u00f8konomiske ressurser til \u00e5 fokusere p\u00e5 Stiftelsens kjernevirksomhet. Styret i Stiftelsen vedtok derfor enstemmig i styrem\u00f8te den 14. juni 2024, at \u00abStenersenbygget\u00bb skal overdras til KODE, som per i dag leier og drifter \u00abStenersenbygget\u00bb for museumsform\u00e5l. Bakgrunnen for overdragelsen er at \u00abStenersenbygget\u00bb er et sentralt element av KODEs virksomhet, b\u00e5de som utstillingsarena, og som fremtidig kunstallmenning p\u00e5 gateplan. Form\u00e5let med bygget var \u00e5 lage en arena for moderne kunst, som skal omfatte forskning, utstillinger og andre aktiviteter. Dette form\u00e5let for bygget kan n\u00e5 best ivaretas av KODE. Kj\u00f8pet av \u00abStenersenbygget\u00bb vil delvis l\u00e5nefinansieres og delvis gj\u00f8res opp kontant. Den l\u00e5nefinansierte delen vil utgj\u00f8re anslagsvis 8 mill. kroner. Det legges opp til lang avdragstid p\u00e5 l\u00e5net, slik at den husleien KODE betaler i dag, 2,4 mill. kroner, delvis vil benyttes til nedbetaling av l\u00e5net, og delvis vil gi en bedret likviditet som KODE kan benytte til ivaretagelse av bygget. Om forholdet til festeavtalen: Den inng\u00e5tte festeavtalen inneholder som nevnt over eksplisitte begrensninger i Stiftelsens r\u00e5derett over eiendommen, og setter klare krav til bruken av bygningen. For vurderingen i denne sak er det festeavtalens punkt 2 og 3 som er av s\u00e6rlig betydning. I disse heter det: \u00ab2. Eiendommen forutsettes brukt til oppf\u00f8ring av museum for moderne kunst i samsvar med Stiftelsens statutter og foreliggende planer. Eiendommen kan ikke nyttes til annet form\u00e5l uten formannskapets samtykke. Bestemmelsen i 1. ledd er ikke til hinder for at 1. etasje i bygget bortleies til n\u00e6ringsform\u00e5l.\u00bb \u00ab3. Festeretten kan ikke uten formannskapets samtykke overf\u00f8res til andre. Dette gjelder ikke i tilfelle tvangssalg\u00bb. Bergen kommune m\u00e5 ut fra dette gj\u00f8re en vurdering av om det skal gis samtykke til en overf\u00f8ring av festeretten, og eventuelt p\u00e5 hvilke vilk\u00e5r. Bergen kommune ga Stiftelsen en betydelig verdi, b\u00e5de ved overf\u00f8ringen av kunstsamlingen i 1973 og ved etableringen av den vederlagsfrie festeavtalen i 1977. Det vil da v\u00e6re av avgj\u00f8rende betydning for vurderingen at gavens intensjon blir videref\u00f8rt ved et eierskifte. Dersom man forutsetter at Stiftelsen gjennom sine vedtekter, ivaretar de formelle f\u00f8ringene som f\u00f8lger av det opprinnelige gavebrevet, vil det v\u00e6re de fremtidige bruksmessige sidene ved bygget som m\u00e5 vektlegges i vurderingen av om et samtykke b\u00f8r gis eller ikke. P\u00e5 generell basis m\u00e5 dette da bero p\u00e5, og v\u00e6re avhengig av, interessentens \u00f8nsker og ideer for utviklingen av bygget og for fremvisningen av kunsten. \u00abStenersenbygget\u00bb er en viktig brikke i KODE sine strategiske planer, og et kj\u00f8p kan potensielt gi KODE en st\u00f8rre mulighet til \u00e5 utvikle bygningsmassen og med det, egen virksomhet. De formelle begrensingene som allerede er en del av den etablerte festeavtalen, vil langt p\u00e5 vei ivareta n\u00f8dvendige f\u00f8ringer for en eventuell ny eier av bygget. En ny fester m\u00e5 forholde seg til festeavtalens ordlyd og intensjon, men det vil likevel fremst\u00e5 som fornuftig at de forhold som er regulert i festeavtalens punkt 2 og 3, blir gjentatt som \u00ababsolutter\u00bb i et eventuelt samtykke. Det vil gj\u00f8re det hevet over enhver tvil at en ny eier av bygget ikke vil kunne endre bruken av bygget til et annet form\u00e5l enn dagens. 2 \u00d8konomiske konsekvenser: Overf\u00f8ringen av festeretten som s\u00e5dan vil ikke ha noen direkte \u00f8konomiske konsekvenser. Byr\u00e5dens vurdering og anbefaling/konklusjon: I Klosterhagen-erkl\u00e6ringen har byr\u00e5det som m\u00e5l \u00e5 legge til rette for kunsten og kulturlivet. Bergens rike kulturliv er en viktig forutsetning for at Bergen skal fortsette \u00e5 v\u00e6re en levende og attraktiv by \u00e5 bo i. Kunst har en egenverdi, og byr\u00e5det er opptatt av \u00e5 sikre kunstnerisk frihet og minst mulig styring av det kunstneriske innholdet. Byr\u00e5det vil f\u00f8re en kulturpolitikk som gir et rikt tilbud til publikum og som favner b\u00e5de profesjonelle, amat\u00f8rer og frivillige akt\u00f8rer. Byr\u00e5den anerkjenner de begrensningene eierskapet til \u00abStenersenbygget\u00bb legger p\u00e5 Stiftelsens handlingsrom til \u00e5 ut\u00f8ve sitt form\u00e5l etter vedtektene. Samtidig mener byr\u00e5den at Stiftelsen m\u00e5 kunne sikre at Stenersensamlingen ogs\u00e5 i fremtiden blir gjort tilgjengelig for publikum i en museumsbygning i Bergen. I tillegg til \u00e5 v\u00e6re vedtektsfestet, er dette ogs\u00e5 forutsatt gjennom gavebrevet fra Stenersen og avtalefestet i festekontrakten med Bergen kommune. Byr\u00e5den mener derfor at bygningen er essensiell for Stiftelsens oppn\u00e5else av eget form\u00e5l, og at et eventuelt salg kun kan gj\u00f8res til en akt\u00f8r som forplikter seg til videref\u00f8ring av form\u00e5let. Ved \u00e5 overdra festeretten til KODE vil man, slik byr\u00e5den ser det, f\u00e5 et form\u00e5lstjenlig niv\u00e5 p\u00e5 formidling og forvaltning av samlingen i dette bygget og/eller i andre bygg som KODE i dag disponerer. Stiftelsen vil derigjennom ogs\u00e5 v\u00e6re sikret \u00abat samlingen gj\u00f8res offentlig tilgjengelig i Bergen, helst som grunnstamme i et moderne museum\u00bb. Byr\u00e5den er ogs\u00e5 opptatt av at bygningens bruk m\u00e5 sikres. Festekontrakten setter klare krav til bruken av bygningen. Den skal ikke bare brukes som museum for moderne kunst generelt, men bruken er ogs\u00e5 konkret knyttet til formidling av Stiftelsens samling. Festekontrakten \u00e5pner samtidig opp for at f\u00f8rste etasje kan brukes til n\u00e6ringsform\u00e5l. Byr\u00e5den mener at det ville v\u00e6re sv\u00e6rt uheldig om en fremtidig bruk av bygningen fjernet koblingen til Stenersens samling og utviklet lokalene i f\u00f8rste etasje i en motstridende retning av \u00f8nsket utvikling. Ved \u00e5 overdra festeretten til en dedikert eier som KODE, som vil utvikle bygningen i tr\u00e5d med sine forvaltnings- og formidlingsplaner, vil en ogs\u00e5 bidra til kommunens \u00f8nske og m\u00e5l om \u00e5 videreutvikle Rasmus Meyers all\u00e9 som Bergens kunstgate. Samtidig er det en kjensgjerning at KODE i flere har st\u00e5tt i en sv\u00e6rt krevende \u00f8konomisk situasjon, med negativ egenkapital og en vanskelig likviditetssituasjon. Byr\u00e5den ser det derfor som berettiget \u00e5 kunne stille sp\u00f8rsm\u00e5l ved KODEs \u00f8konomiske evne til \u00e5 ta p\u00e5 seg eieransvar for \u00abStenersenbygget\u00bb. Kj\u00f8p av bygget vil isolert sett styrke egenkapitalen til KODE, og dersom de \u00e5rlige bygningsmessige driftsutgiftene blir lavere enn dagens leiekostnad, s\u00e5 vil KODE gjennom et kj\u00f8p ogs\u00e5 f\u00e5 styrket sin likviditetssituasjon. For Stiftelsen har ansvaret for bygget v\u00e6rt \u00f8konomisk tyngende, og dersom vedlikeholdsbehovet ogs\u00e5 blir en \u00f8konomisk utfordring for KODE, vil dette kunne redusere KODEs \u00f8konomiske handlingsrom og svekke b\u00e5de egenkapital og likviditet. Som KODEs st\u00f8rste tilskuddsyter og eier av samlinger og bygg som KODE forvalter og bruker, kan dette f\u00e5 \u00f8konomiske konsekvenser for kommunen. Byr\u00e5dens samlede vurdering er likevel at det er viktig \u00e5 sikre at \u00abStenersenbygget\u00bb for fremtiden har samme bruk for festeavtalen legger til grunn. Stiftelsen og KODE er de institusjonene som best kan ivareta dette, ved siden av Bergen kommune. Et kj\u00f8p vil kunne gi KODE en st\u00f8rre mulighet for \u00e5 utvikle bygningsmassen, og sin egen virksomhet. Samtidig var det et premiss ved opprettelsen av KODE, at KODE \u00abskal v\u00e6re en driftsenhet og ikke eie samlinger\u00bb. I denne saken er det ivaretakelsen av intensjonene om samlingseierskap, og ikke byggeierskap, som er viktig for kommunen. Byr\u00e5den vil derfor presisere at et samtykke til overdragelse av denne festeretten, ikke kan gi f\u00f8ringer for annet eierskap for KODE. Videre vil et samtykke i denne sak ikke kunne medf\u00f8re en forventning om \u00f8kte kommunale tilskudd 3 Byr\u00e5den vil p\u00e5 grunnlag av det ovennevnte derfor anbefale at det gis samtykke til at festeretten for Rasmus Meyers All\u00e9 nr. 3, gnr. 164, bnr. 1156, overdras fra stiftelsen Stenersen Samling til stiftelsen Kode Kunstmuseer og Komponisthjem, med en presisering om at f\u00f8lgende punkter i den opprinnelige festeavtalen fortsatt vurderes som intakte: \u00ab2. Eiendommen forutsettes brukt til oppf\u00f8ring av museum for moderne kunst i samsvar med Stiftelsens statutter og foreliggende planer. Eiendommen kan ikke nyttes til annet form\u00e5l uten formannskapets samtykke. Bestemmelsen i 1. ledd er ikke til hinder for at 1. etasje i bygget bortleies til n\u00e6ringsform\u00e5l.\u00bb \u00ab3. Festeretten kan ikke uten formannskapets samtykke overf\u00f8res til andre. Dette gjelder ikke i tilfelle tvangssalg\u00bb. Vedtakskompetanse: Formannskapet i Bergen kommune vedtok \u00e5 delta i opprettelsen av stiftelsen Stenersens Samling, samt \u00e5 overdra samlingen og bortfeste eiendommen til stiftelsen. Det er nedfelt at festeretten ikke uten formannskapets samtykke kan overf\u00f8res til andre. Det meste av fullmaktene som l\u00e5 til formannskapet er delegert til byr\u00e5det i dag, og det tilligger byr\u00e5det \u00e5 fatte vedtak i saken. Ref. vedtakspunkt 2 i bystyresak 79/00 \u00abInnf\u00f8ring av parlamentarisme: Hovedprinsipper\u00bb, samt vedtakspunkt 4 i bystyresak 126/00 \u00abPolitiske fullmakter for bystyret, bystyrekomiteene, bydelsstyrene og byr\u00e5det\u00bb. Byr\u00e5d for finans innstiller til byr\u00e5det \u00e5 fatte f\u00f8lgende vedtak: 1. Festeretten for Rasmus Meyers All\u00e9 nr. 3, gnr. 164, bnr. 1156, overdras fra stiftelsen Stenersen Samling til stiftelsen Kode Kunstmuseer og Komponisthjem i tr\u00e5d med premissene i saken. 2. Det presiseres at f\u00f8lgende punkter i den opprinnelige festeavtalen fortsatt vil v\u00e6re intakte: 2. Eiendommen forutsettes brukt til oppf\u00f8ring av museum for moderne kunst i samsvar med Stiftelsens statutter og foreliggende planer. Eiendommen kan ikke nyttes til annet form\u00e5l uten formannskapets samtykke. Bestemmelsen i 1. ledd er ikke til hinder for at 1. etasje i bygget bortleies til n\u00e6ringsform\u00e5l. 3. Festeretten kan ikke uten formannskapets samtykke overf\u00f8res til andre. Dette gjelder ikke i tilfelle tvangssalg. Dato: 26. november 2024 Jacob M\u00e6hle Byr\u00e5d for finans Dokumentet er godkjent elektronisk. Vedlegg: Festekontrakt Rasmus Meyers alle 3 Brev til byr\u00e5det i Bergen fra Stiftelsen Stenersen samling 4 "
}