{
  "dokument_id": "fc64096d-4cc6-588d-b519-499620e17e29",
  "doc_type": "case_attachment",
  "kommune": 4601,
  "tittel": "Gjennomf\u00f8ringsvedtak dam Storediket",
  "url": "https://bergen.kommune.no/politikere-utvalg/api/fil/bk360/12182829/Gjennomforingsvedtak-dam-Storediket",
  "tekst": " Bergen Vann Til Fagnotat BBU - \u00d8konomiseksjonen (Arbeidssted) V\u00e5r referanse: 2018/11988-36 Saksbehandler: Per Lasse Reinertsen Fra Dato: 27. februar 2025 Avsender Gjennomf\u00f8ringsvedtak dam Storediket Hva saken gjelder: Dam Storediket tilfredsstiller ikke krav gitt i Damsikkerhetsforskriften og det er vedtatt at dam Storediket skal nedlegges. Vedtak: 1. Planlagte tiltak for nedlegging av dam Storediket gjennomf\u00f8res i samsvar med saksutredning. 2. Det stilles til disposisjon kr 31 000 000 til investeringsprosjekt 821030 Storediket dam, tjeneste 34010 Produksjon av vann. Saksutredning Bakgrunn for prosjektet: Dam Storediket tilfredsstiller ikke krav gitt i Damsikkerhetsforskriften, som avdekket ved revurdering av anlegget i 2014 og 2016. Plan for rehabilitering av vassdragsanlegg 2020 \u2013 2030 ble vedtatt av Bergen bystyre i m\u00f8te 24.02.21 sak 38/21, og tatt til etterretning av NVE. Dam Storediket inng\u00e5r i planen og er opprinnelig satt opp med utf\u00f8relse i 2023. Pga. lang saksbehandlingstid hos NVE er prosjektet klar for utf\u00f8relse v\u00e5ren 2025. Prosjektspesifikk saksgang Det ble utarbeidet et forprosjekt for aktuelle alternativ for b\u00e5de rehabilitering og nedlegging. Bystyret vedtok den 30.03.2022 (sak 53/22) (vedlegg 1) at nedleggingsalternativet skulle gjennomf\u00f8res: F\u00f8lgende er formulert i bystyrevedtaket: 1. Forprosjekt for dam Storediket (datert 24.06.21) tas til orientering. 2. Dam Storediket skal nedlegges som vassdragsanlegg og alternativ E i utarbeidet forprosjekt (datert 04.06.21), som inneb\u00e6rer \u00e5 fjerne fyllingsdamdel og sprenge kanal forbi murdamdel, legges til grunn for videre arbeid. Byantikvaren, Bymilj\u00f8etaten og Bergen Elveforum blir involvert i det videre arbeidet. Gjennomf\u00f8ring av prosjektet avventer n\u00f8dvendige bevilgninger i budsjettsammenheng. 3. Byr\u00e5det kommer tilbake til bystyret med forslag til budsjettmessig h\u00e5ndtering av kostnadene ved \u00e5 gjennomf\u00f8re alternativ E i forbindelse med fremtidig rullering av Handlings- og \u00f8konomiplan (H\u00d8P). 4. Videre arbeid med nedleggelse av dam Storediket skal s\u00e5 godt det lar seg gj\u00f8re sikre at \u00f8rretbestanden i Storediket f\u00e5r gode levevilk\u00e5r. 5. Bergen Vann skal vurdere mulige l\u00f8sninger for stabil vannf\u00f8ring i M\u00f8llendalselven. Konsesjons\u00f8knad om nedleggelse ble sendt NVE 19.11.2021 (vedlegg 2). Denne ble sendt p\u00e5 h\u00f8ring og konsesjon ble gitt den 19.12.2023 under forutsetning av at detaljplaner blir godkjent av NVE (vedlegg 3). Bergen Vann har utarbeidet og detaljert prosjektet og saken er n\u00e5 klar for snarlig utf\u00f8relse. Detaljplan (vedlegg 4), ble godkjent av NVE 13.01.2025 (vedlegg 5): \u00abNVE godkjenner fremlagte detaljplan for milj\u00f8 og landskap av 15.11.2024 for nedlegging av dam Storediket i Bergen kommune. Godkjenningen av detaljplan for milj\u00f8 og landskap gis p\u00e5 f\u00f8lgende vilk\u00e5r: \u2022 Dere skal orientere oss om dato for oppstart av anleggsarbeidet senest 7 dager f\u00f8r planlagt start. Vi skal ogs\u00e5 orienteres ved viktige eller kritiske faser i anleggsarbeidet. \u2022 Det utarbeides en sluttrapport innen milj\u00f8 og landskap som sendes NVE innen ett \u00e5r etter idriftsettelse. Rapporten skal dokumentere at anlegget er bygget i samsvar med konsesjon, godkjent detaljplan og forutsetninger/endringer som er godkjent i l\u00f8pet av byggeprosessen. Link til mal. Detaljplan for milj\u00f8 og landskap m\u00e5 v\u00e6re i samsvar med vilk\u00e5r og forutsetninger som fremg\u00e5r av konsesjonen med notatet \u00abBakgrunn for vedtak\u00bb av 19.12.2023 (NVE ref.: 202118291-9). NVE kan kreve ytterligere detaljering for alle deler av tiltaket. Slike planer skal godkjennes av oss f\u00f8r arbeidet settes i gang. Godkjenningen har hjemmel i konsesjonen datert 19.12.2023 post Godkjenning av planer, landskapsmessige forhold, tilsyn m.v.\u00bb I sakens opprinnelige versjon ble det lagt opp til at det skulle etableres en hengebro over ny kanal. I detaljfasen ble det konstatert at en slik l\u00f8sning ikke var egnet pga. manglende sidefeste i eksisterende og gjenst\u00e5ende damkonstruksjon. I samr\u00e5d med byantikvar og bymilj\u00f8etaten (vedlegg 6) er det enighet om \u00e5 etablere turstien p\u00e5 oppstr\u00f8ms side av damkonstruksjonene: Omtrentlig plassering av ny turvei (illustrasjon fra detaljplan). Valgt l\u00f8sning er teknisk/\u00f8konomisk fordelaktig samtidig som tiltaket anses som mindre inngripende enn opprinnelig forslag med en hengebro. Tiltaket ber\u00f8rer byfjellene og bestemmelser i kommuneplanen gj\u00f8r seg gjeldende. Det er s\u00f8kt om dispensasjon til PBE (vedlegg 7) og denne er sendt p\u00e5 h\u00f8ring med frist 07.03.2025. Bergen Elveforum st\u00f8tter nedleggingsalternativet (vedlegg 8). Forhold som tas opp i uttalelsen fra Bergen Elveforum f\u00f8lges opp i prosjektet p\u00e5 flere niv\u00e5er: Utarbeidelse av milj\u00f8oppf\u00f8lgingsplan (vedlegg 9), bestemmelser i konsesjonss\u00f8knad til NVE, detaljplan og oppf\u00f8lging i prosjektfasen med egen milj\u00f8ansvarlig fra Norconsult. I prosjektfasen vil vi p\u00e5se at eventuelt ber\u00f8rt fisk vil bli ivaretatt. Tiltaket p\u00e5 Storediket vil ikke endre muligheten for overf\u00f8ring av vann fra Skredderdalen til Svartediket. Etaten vil f\u00f8lge opp bystyrets vedtak pkt 5 i en egen sak. Usikkerhetsanalyse: Det er utf\u00f8rt en intern usikkerhetsanalyse: \u2022 P50: 24,3 mill \u2022 P85: 31,0 mill De st\u00f8rste usikkerhetene i kalkylen er: \u2022 Marked: Dersom mange akt\u00f8rer er interessert i oppdraget, vil en oppn\u00e5 konkurransedyktige tilbud. \u2022 Prosjektering og teknisk grensesnitt: Prosjektet er i stor grad et masseh\u00e5ndteringsprosjekt der det er stor usikkerhet om volum og mengder p\u00e5 faktisk utf\u00f8relse. \u2022 Entrepren\u00f8rens gjennomf\u00f8ringsevne: Her er det viktig \u00e5 tildele kontrakt til akt\u00f8r som har dokumentert erfaring fra lignende oppdrag. \u2022 Beskrivelse og kontrakt: Kontrakt vil bli basert p\u00e5 NS8405 som fordeler risiko mellom entrepren\u00f8r og byggherre etter fastlagte prinsipper. Byggherre har et vesentlig ansvar for uforutsette forhold. Kostnadsprognose inkl. driftsmidler: Bruk av driftsmidler er benyttet til prosjektering og s\u00f8knadsprosesser: Investeringsmidler 31 000 000,- Driftsmidler 4 500 000,- Totalt for prosjektet 35 500 000,- Bel\u00f8pet er innarbeidet i H\u00d8P. Planlagt oppstart er f\u00f8r sommeren 2025 med sluttdato i l\u00f8pet av 2026. Oppgitte driftsmidler er allerede p\u00e5l\u00f8pte utrednings- og prosjekteringskostnader. Tiltaket inneb\u00e6rer at etaten unng\u00e5r fremtidige driftskostnader, som ellers ville blitt n\u00f8dvendig dersom damanlegget skulle opprettholdes. Vedtakskompetanse. Utvalg for finans, kultur og n\u00e6ring. Med hilsen Bergen Vann Magnar Sekse Etatsdirekt\u00f8r Per Lasse Reinertsen Avdelingsleder Dokumentet er godkjent elektronisk Vedlegg 1 Bystyresak 30.03.2022 sak 53-22 - Innstilling-vedtak 2 Dam Storediket_S\u00f8knad om konsesjon for nedlegging 3 NVEs vedtak og begrunnelse 4 Dam Storediket. Detaljplan for milj\u00f8 og landskap 5 NVEs godkjennelse av detaljplan 6 Dam Storediket - M\u00f8tereferart 2024-10-24 7 Dispensasjonss\u00f8knad 8 Bergen Elveforum \u2013 uttalelse 9 Dam Storediket. Milj\u00f8oppf\u00f8lgingsplan "
}