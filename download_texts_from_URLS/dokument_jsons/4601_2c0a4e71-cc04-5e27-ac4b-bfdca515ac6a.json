{
  "dokument_id": "2c0a4e71-cc04-5e27-ac4b-bfdca515ac6a",
  "doc_type": "case_attachment",
  "kommune": 4601,
  "tittel": "Forskrift om Digital gravferdsmelding og periodisering av festeinntekter - forslag til h\u00f8ringsuttalelse fra BKF",
  "url": "https://bergen.kommune.no/politikere-utvalg/api/fil/bk360/10354747/Forskrift-om-Digital-gravferdsmelding-og-periodisering-av-festeinntekter-forslag-til-horingsuttalelse-fra-BKF",
  "tekst": "DEN NORSKE KIRKE Bergen kirkelige fellesr\u00e5d Forslag til svar p\u00e5: H\u00f8ring av forslag til forskrift om Digital gravferdsmelding og forskriftsendring om periodisering av festeinntekter Til Del 1 \u2013 Digital gravferdsmelding Innledning Gravplassmyndigheten i Bergen kirkelige fellesr\u00e5d takker for arbeidet som har v\u00e6rt gjort i departementet og for muligheten til \u00e5 komme med innspill til regelverket. Det er n\u00f8dvendig med nytt regelverk n\u00e5r vi f\u00e5r en digital gravferdsmelding i Norge, og med dette ser vi frem til en kvalitetsheving og en \u00f8kt sikkerhet av gravplassmyndighetenes arbeid. S\u00e6rlig vil brukerne av gravferdstjenestene f\u00e5 et brukervennlig digitalt verkt\u00f8y som bidrar til \u00f8kt veiledning, bedre informasjon og styrket rettsikkerhet. Det som kjennetegner hendelsene rundt d\u00f8dsfall og gravferder er at alt skjer bare en gang, det gis ikke nye muligheter dersom det skjer feil i prosessen. Et av m\u00e5lene med digitalisering er blant annet forhindre manuelle feil, men vi er likevel bekymret for at digitaliseringsarbeidet kan medf\u00f8re at det skjer feil, s\u00e6rlig i en oppstartsfase. Tiden rundt et d\u00f8dsfall er en s\u00e5rbar fase for de etterlatte, og det er avgj\u00f8rende at de valg vi gj\u00f8r ved \u00e5 ta i bruk tekniske l\u00f8sninger ikke medf\u00f8rer feil som vil v\u00e6re belastende for de etterlatte og i verste fall f\u00e5 uopprettelige konsekvenser. Det er viktig at den digitale l\u00f8sningen bidrar til gode beslutninger og at dette kan gj\u00f8res s\u00e5 raskt som mulig. Dette har betydning for medlemmer av tros- og livssynssamfunn som har behov for rask gravlegging og av hensyn til 10 dagers fristene for gravlegging og levering til kremasjon. \u00c5 tilrettelegge for gravlegging innen rimelig tid er \u00e5 gi etterlatte mulighet til sorgbearbeidelse, en avslutning og mulighet til \u00e5 g\u00e5 videre. Et kort tidsperspektiv ivaretar verdighet for den d\u00f8de som ligger p\u00e5 b\u00e5rerom. Det har ogs\u00e5 betydning for kapasitet p\u00e5 b\u00e5rerom og en \u00f8konomisk og milj\u00f8messig tilpasning i krematoriene. Innholdet i f\u00f8rste versjon av Digital gravferdsmelding Vi har forst\u00e5else for at en starter med en enkel f\u00f8rste versjon og en gradvis pilotering, men det er viktig at denne f\u00f8lges raskt opp av nye versjoner for at l\u00f8sningen skal bli tatt i bruk. Det m\u00e5 settes av tilstrekkelige ressurser til digitaliseringen. \u00d8konomiske og administrative konsekvenser N\u00e5r de nye l\u00f8sningene er iverksatt ser vi frem til en gevinst i form av redusert arbeidsmengde og ressursbruk, men samtidig ser vi at kravene i samfunnet medf\u00f8rer at kvaliteten p\u00e5 tjenestene m\u00e5 styrkes. Det betyr at vi vil flytte ressursene fra manuelt arbeid til kvalitetssikring av gravferdstjenestene. Gravplassmyndighetene m\u00e5 selv ha et digitalt fagsystem med gravarkiv og saksbehandlingssystemsom som skal lande opplysningene fra den den statlige l\u00f8sningen. Dette vil inneb\u00e6re behov for ytterlige styrking og utvikling av eksisterende system og kan medf\u00f8re \u00f8kte kostnader for gravplassmyndighetene. Det medf\u00f8rer en usikkerhet ettersom de fagsystemene som blir brukt i dag, m\u00e5 utvikles videre og eventuelt erstattes. Det er f\u00e5 slike digitale produkt tilgjengelige i Norge i dag og kvaliteten er ujevn. Den nye l\u00f8sningen kan medf\u00f8re at gravplassmyndighetene f\u00e5r flere tekniske veiledningsoppgaver overfor publikum. Dette kan medf\u00f8re \u00f8kt ressursbruk, men samtidig knyttes brukerne av tjenestene tettere til lokal gravplassmyndighet, i motsetning til at en i dag har lite kontakt ved at det meste g\u00e5r gjennom gravferdsbyr\u00e5. Det er viktig at gravferdsbyr\u00e5 og gravplassmyndigheter som skal knytte seg til Digital gravferdsmelding kan forberede seg godt, og det m\u00e5 settes av tilstrekkelig med ressurser til oppl\u00e6ring og veiledning av alle akt\u00f8rene i prosessen. Funksjoner som ikke er med i f\u00f8rste versjon Det er \u00f8nskelig at samboers rettigheter skal kunne ivaretas i den digitale gravferdsmeldingen, men vi forst\u00e5r at dette er en vanskelig juridisk problemstilling, der begrepet ikke er entydig nok til \u00e5 legges inn i den digitale l\u00f8sningen. Vi ber om at myndighetene ser p\u00e5 muligheten for \u00e5 sette en definisjon i gravplassloven. Vi setter pris p\u00e5 at det arbeides med gravferdens begreper. Dette er n\u00f8dvendig for digitalisering og kan bidra til at en f\u00e5r en samordnet praksis i Norge. Det er \u00f8nskelig at det p\u00e5 sikt gis mulighet til \u00e5 f\u00e5 kontakt med \u00f8nsket seremonileverand\u00f8r gjennom senere versjoner. Dette krever dialog og trolig samarbeid mellom tros- og livssynsamfunn i Norge. Det er ogs\u00e5 \u00f8nskelig at den digitale gravplassmeldingen kan gi mulighet til \u00e5 skaffe seg informasjon om lokale gravferdstjenester. Vi setter pris p\u00e5 at de praktiske opplysningene om kistens st\u00f8rrelse og om avd\u00f8de hadde hjertestimulator er med i l\u00f8sningen. Til departementets vurderinger BKF er enig i at det er naturlig at bostedskommunen er f\u00f8rstevalg og at dette kan endres dersom etterlatte tar valg om annen kommune. Vi er ogs\u00e5 enig i valg av det mest benyttede krematoriet. I begge tilfeller er det viktig at det knyttes god veiledning i forhold til pris, ettersom det er lokaler regler som bestemmer kostnadsniv\u00e5et og om det i det hele koster noe. Det m\u00e5 vurderes om det er hensiktsmessig med egne avtaler mellom krematorier og gravplassmyndigheter som ikke har krematorium. Avtaler kan ogs\u00e5 v\u00e6re aktuelt der kommunen har krematorium, men hvor avd\u00f8de kremeres i krematorium i annen kommune. Vi forst\u00e5r at s\u00e5 lenge personer som skal s\u00f8rge for gravferden ikke \u00abpasser\u00bb inn i den digitale gravferdsmeldingen, s\u00e5 m\u00e5 en over p\u00e5 direkte kommunikasjon med gravplassmyndigheten; det anser vi som en naturlig konsekvens. Det samme gjelder dersom den ansvarlige for gravferden d\u00f8r mens en er i den digitale prosessen. Videre ser vi det som form\u00e5lstjenlig at gravplassmyndigheten registrerer kommunens avgj\u00f8relser etter gravplasslovens \u00a7 9 tredje og femte ledd i Digital gravplassmelding. Det er per i dag for f\u00e5 avgj\u00f8relser til at det b\u00f8r utvikles egne digitale l\u00f8sninger for det, men kommunens og gravplassmyndighetens elektroniske dialog m\u00e5 v\u00e6re sikker. Vi deler oppfatningen av at faren for at en f\u00e5r vite at noen er d\u00f8d gjennom digital gravferdsmelding, m\u00e5 oppveies av brukernes muligheter til \u00e5 ivare ta sine interesser, og at 24 timers utsettelse normalt vil hindre dette. Vi takker for det vi vurderer som relevante, ryddige, grundige og informative dr\u00f8ftinger om forvalting, saksbehandling, personvern, betalingsansvar samt om forordningens artikkel 9. En s\u00e6rlig kommentar til \u00abVarsel ved manglende fremdrift\u00bb: Tallene som viser 83% registrert d\u00f8d innen neste dag, sier ogs\u00e5 at 13% bruker lenger tid. For Bergens del tilsvarer det n\u00e6rmere 300 d\u00f8dsfall i \u00e5ret. Det vil \u00f8ke tidsbruken hos lokal myndighet, forsinke saksbehandlingen og medf\u00f8re 2 st\u00f8rre behov for b\u00e5reromskapasitet. Det m\u00e5 arbeides med \u00e5 \u00f8ke prosentandelen som blir registrert d\u00f8de innenfor de f\u00f8rste d\u00f8gnene. Varsel om fremdrift til gravplassmyndigheten etter 5 dager er sent. Hvis ingenting er gjort vil det v\u00e6re bare 5 dager igjen til \u00e5 f\u00e5 ordnet gravferden innen fristen. Ikke alle kommuner vil ha kapasitet til \u00e5 ta raske avgj\u00f8relser hvis det f\u00f8rst etter 5 dager blir klart at kommunen m\u00e5 ta ansvaret. Vi foresl\u00e5r at frist for innsending av gravferdsmelding kortes ned til 3 dager. . Hvis det bare \u00abminnes om\u00bb fristen til ansvarlig for gravferden vil gravplassmyndigheten f\u00e5 utfordringer med vurdering av hva som er tungtveiende grunner og eventuelt behov for utsettelse av frister. Dersom ingen tar ansvar for gravferden, kan det f\u00f8re til en automatisk utsettelse av gravferden. Det kan v\u00e6re hensiktsmessig i noen tilfeller, men i andre situasjoner kan det bli en metode for \u00e5 kj\u00f8pe seg tid. Her m\u00e5 hensynet til verdigheten for den d\u00f8de som ligger p\u00e5 kj\u00f8lerom veie tungt, det samme gjelder etterlatte som trenger en avslutning og gravplassmyndigheten som bruker ressurser p\u00e5 dette. Til ordlyden forskrift om digital gravferdsmelding Til \u00a7 3; Det kan v\u00e6re det lovteknisk ikke er hensiktsmessig, men for en leser av regelverket kunne det ha hjulpet p\u00e5 forst\u00e5elsen \u00e5 sikre at begrepet \u00abAndre\u00bb er knyttet til gravplasslovens ordning. Vi foresl\u00e5r f\u00f8lgende ordlyd; Andre som etter gravplasslovens ordning \u00f8nsker \u00e5 s\u00f8rge for gravferden, registrerer sine valg gjennom gravplassmyndighet eller gravferdsbyr\u00e5. Del 2 \u2013 Periodisering av festeinntekter Bergen kirkelige fellesr\u00e5d \u00f8nsker et unntak fra periodiseringsreglene inntatt i \u00f8konomiforskriften, slik at det blir samsvar mellom regelverk og etablert regnskapspraksis. Grunnlaget for festeavgiftene er at etterlatte \u00f8nsker \u00e5 beholde graven lenger enn samfunnet betaler for, og en stor del av festeavgiften er den festede gravens andel av drift og vedlikehold av gr\u00f8ntarealene. I Bergen blir festeavgiftene som hovedregel fakturert for 5 \u00e5r om gangen, og utgjorde i 2023 18,4 millioner kroner, dvs 6 % av totale driftsinntekter. Vi har allerede etablert en praksis som ivaretar h\u00f8ringsforslagets krav om at \u00abUnntaket fra periodiseringskravet forutsetter at de kirkelige fellesr\u00e5dene innretter seg slik at faktureringsrytmen gir jevne inntekter. Dersom det i et \u00e5r fornyes flere festeavtaler enn i et gjennomsnitts\u00e5r, b\u00f8r midler settes p\u00e5 fond\u00bb. Endring av dagens regnskapspraksis vil gi en vesentlig reduksjon i tilgengelige vedlikeholdsmidler i omleggingsperioden. Vi deler refleksjonen om at kommunen neppe har evne eller vilje til \u00e5 dekke inntektsbortfallet. Det vil dermed ikke v\u00e6re mulig \u00e5 opprettholdes dagens vedlikeholdsniv\u00e5 i denne perioden, da man i s\u00e5 fall vil opparbeide et regnskapsmessig merforbruk hvert \u00e5r i minimum fire \u00e5r som det blir tiln\u00e6rmet umulig \u00e5 dekke inn. I tillegg vil man bryte \u00f8konomiforskriftens \u00a717 (7). Dermed blir eneste realistiske alternativ \u00e5 redusere dagens vedlikeholdsniv\u00e5 for \u00e5 tilpasse utgifter til tilgjengelige inntekter i omleggingsperioden med de negative konsekvenser dette f\u00e5r for standarden p\u00e5 gravplassene i omleggingsperioden. 29.04.2024 Inghild Hareide Hansen 3 "
}