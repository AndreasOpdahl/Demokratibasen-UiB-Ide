{
  "dokument_id": "acfa1f8d-5d17-51d1-8db0-b2151d90a459",
  "doc_type": "case_presentation",
  "kommune": 4601,
  "tittel": "H\u00f8ringsuttalelse - Nasjonale kostr\u00e5d ",
  "url": "https://bergen.kommune.no/politikere-utvalg/api/fil/bk360/10312953/Framstilling-Horingsuttalelse-Nasjonale-kostrad-",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/53515-4 H\u00f8ringsuttalelse nasjonale kostr\u00e5d Hva saken gjelder: Helsedirektoratet har sendt invitasjon til \u00e5 gi h\u00f8ringsinnspill til Nasjonale kostr\u00e5d. H\u00f8ringsfrist: 20. mai 2024. Det er s\u00f8kt om utsatt h\u00f8ringsfrist hos Helsedirektoratet. Dette er ikke innvilget. Nasjonale kostr\u00e5d skal bidra til \u00e5 fremme folkehelsen og forebygge utvikling av kroniske sykdommer. Et sunt kosthold gir grunnlag for god helse i alle aldre. Et usunt kosthold er blant de viktigste risikofaktorene for sykdom og tidlig d\u00f8d b\u00e5de i Norge og resten av verden. De nye nordiske ern\u00e6ringsanbefalingene (NNR 2023), utgj\u00f8r det vitenskapelige forskningsgrunnlaget for revisjonen av anbefalingene om kosthold og ern\u00e6ring i Norge. NNR 2023 har tidligere v\u00e6rt gjenstand for h\u00f8ring. Det \u00e5pnes derfor ikke opp for nye innspill til kunnskapsgrunnlaget. Helsedirektoratet \u00f8nsker innspill, tilbakemeldinger og forbedringsforslag som kan gj\u00f8re nytteverdien av \u00abKostr\u00e5d for god helse og gode liv\u00bb best mulig. Regjeringen har besluttet at de nasjonale kostr\u00e5dene skal baseres p\u00e5 sammenhengen mellom kosthold og helse. Klima- og milj\u00f8messig p\u00e5virkning av ulike matvaregrupper blir omtalt, men skal ikke integreres i r\u00e5dene. Hovedm\u00e5lgruppen for kostr\u00e5dene er den generelle befolkningen fra og med to \u00e5r. Enkelte grupper i befolkningen dekkes ikke av de generelle kostr\u00e5dene. Dette gjelder barn under to \u00e5r, gravide og ammende, personer med et vegansk kosthold eller personer med spesielle behov/sykdom. Nasjonale kostr\u00e5d er f\u00f8rende for mange omr\u00e5der i kommunen. R\u00e5dene danner grunnlag for planlegging av m\u00e5ltider i blant annet barnehage, SFO og kommunale institusjoner, og utgj\u00f8r et viktig grunnlag i innkj\u00f8ps- og anskaffelsesprosesser, hva gjelder mat og m\u00e5ltider i kommunen. Videre vil kostr\u00e5dene v\u00e6re normerende for kostr\u00e5dgivning for en stor del av befolkningen. Formidling og ivaretakelse av nasjonale kostr\u00e5d, som en del av lokalt folkehelsearbeid, er ogs\u00e5 viktig for kommunen som planmyndighet, arbeidsgiver og tjenesteyter. Byr\u00e5dets vurdering og forslag til h\u00f8ringsuttalelse: Mat, m\u00e5ltidsglede og ern\u00e6ring er en prioritert satsing for byr\u00e5det. Byr\u00e5det \u00f8nsker ogs\u00e5 en \u00f8kt vektlegging av kortreist og norskprodusert mat, der det er hensiktsmessig. Satsningen er i tr\u00e5d med nasjonale kostr\u00e5d, og understreker byr\u00e5dets engasjement for \u00e5 fremme folkehelse og lokal matproduksjon. 1 Bergen kommune er positiv til h\u00f8ringsutkast til nye nasjonale kostr\u00e5d, utformet p\u00e5 bakgrunn av et vitenskapelig forskningsgrunnlag. Nasjonale kostr\u00e5d er viktige f\u00f8ringer for kommunen blant annet i planarbeid, folkehelsearbeid, innen oppvekst og i helse- og omsorgstjenesten. Bergen kommune, som en viktig akt\u00f8r i formidling og bruk av r\u00e5dene til ulike m\u00e5lgrupper, st\u00f8tter r\u00e5dene, og har forslag til utforming, presiseringer og ordlyd for at r\u00e5dene kan forst\u00e5s og etterleves p\u00e5 best mulig m\u00e5te. Det vises til saksframstillingen for Bergen kommunes konkrete svar p\u00e5 sp\u00f8rsm\u00e5lene som stilles i h\u00f8ringen. Svarene vil bli sendt inn via et Forms-skjema. Vedtakskompetanse: Byr\u00e5dets fullmakter vedtatt av Bergen bystyre i sak 378-20 i m\u00f8te 16. desember 2020: \u00a7 6 H\u00d8RINGSUTTALELSER Byr\u00e5det avgir h\u00f8ringsuttalelser p\u00e5 vegne av Bergen kommune. H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. Forretningsutvalget kan p\u00e5 vegne av bystyret avgj\u00f8re hvorvidt en h\u00f8ringsuttalelse inneholder prinsipielle avveininger og m\u00e5 fremsendes til behandling i bystyret. Forretningsutvalget har i m\u00f8te 09.04.24 i sak 124/24 fattet f\u00f8lgende vedtak: Utvalg for helse og sosial avgir h\u00f8ringsuttalelse p\u00e5 vegne av Bergen kommune. Byr\u00e5det innstiller til utvalg for helse og sosial \u00e5 fatte f\u00f8lgende vedtak: Bergen kommune avgir h\u00f8ringsuttalelse til Nasjonale kostr\u00e5d for befolkningen, slik den fremkommer av byr\u00e5dets forslag. Dato: 7. mai 2024 Christine B. Meyer Byr\u00e5dsleder Dokumentet er godkjent elektronisk. Vedlegg: H\u00f8ringsbrev med lenke til h\u00f8ringsnotat 2 Saksframstilling: Her gjengis sp\u00f8rsm\u00e5l med svar som skal sendes som h\u00f8ringssvar til Helsedirektoratet, via et forms-skjema. Innspill til sammensetning og antall r\u00e5d Svar: Det er positivt at kostr\u00e5dene inkluderer flere faktorer enn bare ern\u00e6ring og helse. Kostholdsendringer og redusert matsvinn er de st\u00f8rste klimatiltakene i jordbrukssektoren. Matvalg p\u00e5virker utviklingen av landbruksn\u00e6ringen, og derfor er kostholdsr\u00e5dene spesielt viktige for n\u00e6ringen. Sunn mat er tett knyttet til en b\u00e6rekraftig matproduksjon. For \u00e5 inkludere b\u00e6rekraft i vurderingen, m\u00e5 man kunne se helhetsbildet og ta hensyn til de unike naturforholdene i hvert land. Kostr\u00e5dene vil for kommunen blant annet v\u00e6re f\u00f8rende i planarbeid, folkehelsearbeid, planlegging av mat og m\u00e5ltider innen oppvekst og kommunale institusjoner, samt et grunnlag for anskaffelser. Derfor er det viktig at kostr\u00e5dene gir tydelige f\u00f8ringer og er enkle \u00e5 sette ut i praksis. Det er positivt at de i all hovedsak omtaler st\u00f8rre matvaregrupper heller enn spesifikke matvarer da det skal tilpasses ulike kulturer og mattradisjoner. Befolkningen generelt vil i all hovedsak forholde seg til hovedr\u00e5dene/overskriften. Derfor er det sv\u00e6rt viktig at hovedr\u00e5dene er enkle, tydelige og samtidig svarer ut den viktigste informasjonen man trenger for \u00e5 etterleve r\u00e5dene. Det er generelt positivt at det er en reduksjon i antall kostr\u00e5d, og at det ikke er for mange r\u00e5d for befolkningen \u00e5 forholde seg til. Samtidig er det viktig at kostr\u00e5d med betydning for helsen kommer godt frem, og at de st\u00f8rste matvaregruppene blir omtalt i overskriften. Drikke som matvaregruppe, er ikke omtalt i eget r\u00e5d, og da spesifikt \u00abvelg vann som t\u00f8rstedrikk\u00bb, er ikke tatt med i h\u00f8ringsutkastet. \u00c5 fortsatt kommunisere tydelig at en b\u00f8r velge vann som t\u00f8rstedrikk, vil fortsatt v\u00e6re viktig, da det er godt dokumentert at et h\u00f8yt inntak av leskedrikker er uheldig for b\u00e5de tannhelse og helsen generelt. Dette er ogs\u00e5 et r\u00e5d som er gunstig for b\u00e5de privat\u00f8konomi, helsen og klima. Videre er det ikke intuitivt hvor man finner informasjon om hva de norske kostr\u00e5d anbefaler av de st\u00f8rste fettkildene (matoljer, margarin, sm\u00f8r), og at daglig inntak av planteoljer anbefales (i undertekst under R\u00e5d 1). R\u00e5d 1: Ha et variert kosthold, velg mest mat fra planteriket og spis med glede Svar: R\u00e5d 1 forst\u00e5s som en oppsummering av det viktigste i kostr\u00e5dene. Det er positivt at andre dimensjoner enn n\u00e6ringsstoffer og matvarer, som matglede inkluderes i kostr\u00e5dene. \u00c5 trekke emosjoner inn i overskriften, kan for mange v\u00e6re sensitivt, og/eller misforst\u00e5s. Ikke alle assosierer n\u00f8dvendigvis sunn mat med glede. Det foresl\u00e5s \u00e5 heller fremheve viktigheten av m\u00e5ltider, m\u00e5ltidsrytme og \u00absett av tid til m\u00e5ltider\u00bb. Tid og tilstedev\u00e6relse til m\u00e5ltider, er gunstig p\u00e5 individ-niv\u00e5, og en presisering av viktigheten av nok tid til m\u00e5ltider, i blant annet barnehager og skoler. Tilstrekkelig med proteinkilder kan v\u00e6re en bekymring blant de som \u00f8nsker \u00e5 spise mer plantebasert kosthold. Det er derfor positivt \u00e5 se at r\u00e5dene l\u00f8fter frem eksempler p\u00e5 gode proteinkilder fra planteriket. Hensynet til proteinmengde kunne med fordel v\u00e6rt spesifisert ytterligere, for eksempel ved \u00e5 p\u00e5peke at det er fullt mulig \u00e5 ha et tilstrekkelig inntak av proteiner med et kosthold som i hovedsak baseres p\u00e5 planteriket. R\u00e5d 2: Frukt eller gr\u00f8nnsaker b\u00f8r v\u00e6re en del av alle m\u00e5ltider Svar: Det er en tydelig og forst\u00e5elig formulering at det skal v\u00e6re \u00abfrukt eller gr\u00f8nnsaker som en del av alle m\u00e5ltider\u00bb, hva gjelder hyppighet av inntak. 3 Slik r\u00e5det fremkommer n\u00e5, virker det likegyldig om kilden er frukt eller gr\u00f8nnsaker. Ogs\u00e5 under praktisk betydning omtales frukt og gr\u00f8nnsaker, som \u00e9n matvaregruppe. Dersom en \u00f8nsker at en viss andel av dette b\u00f8r v\u00e6re kun gr\u00f8nnsaker (eller frukt), b\u00f8r dette fremkomme i overskriften, i det minste under praktisk informasjon. For eksempel kan dette komme tydeligere frem i ingressen ved \u00e5 fjerne \u00abulike typer\u00bb, slik at setningen blir \u00abVarier mellom frukt, gr\u00f8nnsaker og b\u00e6r\u00bb. Under klima- og milj\u00f8valg er det det positivt \u00e5 se at r\u00e5dene anbefaler \u00e5 spise sesongbaserte matvarer, og viser til smarte grep for \u00e5 redusere matsvinn. R\u00e5d 3: La grovt br\u00f8d eller andre fullkornsprodukter v\u00e6re en del av flere m\u00e5ltider hver dag Svar: Overskriften er godt formulert med eksempel p\u00e5 nordmenns st\u00f8rste kilde til fullkorn (br\u00f8d), og videre viser man til andre fullkornsprodukter. Veldig bra, og n\u00f8dvendig, at det vises til praktiske eksempler og tabell med de viktigste kildene til fullkorn for \u00e5 oppn\u00e5 anbefalingen om 90 gram fullkorn per dag. R\u00e5d 4: Fisk og sj\u00f8mat, b\u00f8nner og linser og rent kj\u00f8tt er gode kilder til protein \u2013 varier blant disse. Velg lite r\u00f8dt kj\u00f8tt og minst mulig bearbeidet kj\u00f8tt Svar: R\u00e5det inneholder de st\u00f8rste kildene til protein i det norske kostholdet. Det fremkommer i undertekst at fisk og sj\u00f8mat b\u00f8r inng\u00e5 til middag to til tre ganger i uken, og gjerne som p\u00e5legg. Siden fisk og sj\u00f8mat er de klart beste kildene til mikron\u00e6ringsstoffene jod og d- vitamin, kunne dette v\u00e6rt mer tydelig i r\u00e5det. Eksempelvis; \u00abHa fisk og sj\u00f8mat to-tre ganger til middag i uken, og varier mellom b\u00f8nner, linser og rent kj\u00f8tt, som er gode kilder til protein. Velg lite r\u00f8dt kj\u00f8tt og minst mulig bearbeidet kj\u00f8tt\u00bb. I Bergen kommune er det 112 produsenter som s\u00f8ker produksjonstilskudd, med overvekt av husdyrprodusenter med storfe og sau/lam som g\u00e5r p\u00e5 innmarksbeite og utmarksbeite. S\u00e6rlig bruk av utmarksbeite ved fjord og fjell er en god utnyttelse av naturressursene i Bergen og p\u00e5 Vestlandet, som har andre naturgitte forhold for landbruksdrift enn andre steder i landet. Med tanke p\u00e5 b\u00e6rekraftig bruk av v\u00e5re naturressurser er det positivt at det fremheves i omtalen av klima og milj\u00f8 at dr\u00f8vtyggerne, sau og lam spesielt, sine evner til \u00e5 utnytte gress som f\u00f4r bidrar til god ressursutnyttelse og at beiting bidrar til \u00e5 opprettholde naturmangfold. Dr\u00f8vtyggerne har en viktig rolle i det norske matsystemet, og denne informasjonen er viktig \u00e5 formidle til den generelle befolkningen. Det er positivt at villfisk nevnes som et godt klima- og milj\u00f8valg, spesielt ettersom villfanget fisk har lavere klimagassutslipp sammenlignet med for eksempel opprettlaks. R\u00e5det ville imidlertid v\u00e6rt enda tydeligere dersom de h\u00f8ye utslippene forbundet med oppdrettsfisk ble nevnt eksplisitt i teksten. Videre spesifiserer ikke r\u00e5dene hva som er anbefalt mengde hvitt kj\u00f8tt (avhengig av klima og milj\u00f8), s\u00e5 dette kunne med fordel v\u00e6rt kommunisert tydeligere. R\u00e5d 5: Ha et daglig inntak av melk og meieriprodukter. Velg produkter med mindre fett. Svar: Det er fint at det ogs\u00e5 anbefales \u00e5 velge meieriprodukter uten tilsatt sukker i beskrivelsen. Videre inneholder beskrivelsen viktig informasjon om plantedrikker og meierierstatninger, da konsumet p\u00e5 dette i befolkningen er \u00f8kende, og sannsynligvis kommer til \u00e5 \u00f8ke fremover. Ogs\u00e5 her b\u00f8r en velge produkter uten tilsatt sukker, noe en b\u00f8r vurdere \u00e5 spesifisere. R\u00e5d 6: Mat og drikke med mye salt, sukker eller mettet fett b\u00f8r begrenses Svar: Det er bra at de f\u00f8rste og fleste r\u00e5dene fokuserer p\u00e5 hva som anbefales \u00e5 spise, og at det kun er det siste r\u00e5det som angir hva en b\u00f8r begrense. I overskriften b\u00f8r det st\u00e5 og/eller, da mange usunne matvarer inneholder en kombinasjon av salt, sukker og/eller mettet fett. 4 Det b\u00f8r vurderes om r\u00e5det er forst\u00e5elig, eller om det skal nevnes gjenkjennbare eksempler i overskriften som \u00abhurtigmat\u00bb, \u00abferdigmat\u00bb eller \u00abbearbeidede produkter\u00bb og \u00absnacks\u00bb. Det st\u00e5r at barn ikke b\u00f8r drikke energidrikke fordi det inneholder koffein. Dersom det foreligger aldersanbefalinger p\u00e5 energidrikke, \u00f8nskes dette med, og at \u00abbarn og unge\u00bb frar\u00e5des \u00e5 drikke enerigdrikke. Bakgrunn, metode og prosess Svar: Ingen kommentarer 5 "
}