{
  "dokument_id": "e2b64fca-7386-5f12-ab23-80a872e5dd62",
  "doc_type": "case_attachment",
  "kommune": 4601,
  "tittel": "Innspill til vurdering av omorganisering av etaten Samfunnssikkerhetens hus",
  "url": "https://bergen.kommune.no/politikere-utvalg/api/fil/bk360/11249405/Innspill-til-vurdering-av-omorganisering-av-etaten-Samfunnssikkerhetens-hus",
  "tekst": " Samfunnssikkerhetens hus Til Fagnotat Byr\u00e5dsleders avdeling stab (Arbeidssted) V\u00e5r referanse: 2024/15779-38 Saksbehandler: Britt Lise Nymark Fra Dato: 3. oktober 2024 Samfunnssikkerhetens hus Innspill til vurdering av omorganisering av etaten Samfunnssikkerhetens hus Hva saken gjelder: Etaten viser til intern korrespondanse av 25. september 2024 fra Byr\u00e5dsleders avdeling i dokument 24-32003, hvor det bes om innspill til vurdering av omorganisering av Samfunnssikkerhetens hus. I dokumentet vises det til sak 1113/24 Omorganiseringer \u2013 iverksetting av vurderinger og prosesser, hvor det ble fattet f\u00f8lgende vedtak 02. mai 2024: 1. F\u00f8lgende organisasjonsvurderinger iverksettes. Ansvarlige byr\u00e5der s\u00f8rger for oppf\u00f8lging p\u00e5 sine omr\u00e5der. a) BLED iverksetter en vurdering av Samfunnssikkerhetens hus sine oppgaver, funksjon og arealbruk spesielt og dimensjoneringen av beredskapsressursene i kommunen generelt. Byr\u00e5dsleders avdeling har i dokument 24-32003 bedt om et fagnotat innen fredag 4. oktober som redegj\u00f8r for: - Fordeler og ulemper med dagens organisering - Hvordan sikre at de lovp\u00e5lagte oppgavene kan ivaretas innenfor de \u00f8konomiske rammene som er forespeilet - Forhold som er viktig \u00e5 v\u00e6re oppmerksom p\u00e5 n\u00e5r etatens oppgaver og organisering skal vurderes. Etaten har gjennom korrespondanse med Byr\u00e5dsleders avdeling f\u00e5tt avklart at etaten skal legge gjeldende handlings- og \u00f8konomiplan til grunn ved utforming av innspill knyttet til lovp\u00e5lagte oppgaver og \u00f8konomiske rammer. Fagetatens oppsummering: I en ustabil tid og med et krevende risikobilde fremover, vil det v\u00e6re n\u00f8dvendig \u00e5 styrke samfunnssikkerhets- og beredskapsarbeidet i hele kommunen. Vi opplever allerede konsekvensene av klimakrisen, krig, uro og digitale trusler, og dette vil forsterke seg i tiden fremover. Det m\u00e5 kommunen v\u00e6re rustet for. Vi vil derfor understreke viktigheten av \u00e5 beholde et samlet fagmilj\u00f8 i den videre organiseringen av Samfunnssikkerhetens hus. Dersom kommunen \u00f8nsker \u00e5 bevare Samfunnssikkerhetens hus som en etat i sin n\u00e5v\u00e6rende form og med dagens oppgaveportef\u00f8lje, m\u00e5 de \u00f8konomiske rammene \u00f8kes, ellers m\u00e5 aktiviteten og oppgavene nedskaleres. Det har v\u00e6rt noen krevende \u00e5r for de ansatte i etaten med stadig utskiftning av ledere og stort gjennomtrekk i personalgruppen. I fortsettelsen vil det bli viktig \u00e5 sikre en b\u00e6rekraftig organisering som kan st\u00e5 seg over tid, forutsigbarhet, trygghet og arbeidsro for de ansatte. Fagetatens vurdering: Etaten vil innledningsvis gj\u00f8re kort rede for prosess for besvarelse av bestillingen, samt presentere etatens organisasjon, oppgaver og \u00f8konomiske situasjon. F\u00f8r bestillingen besvares er det ogs\u00e5 gjort rede for utfordringsbildet p\u00e5 fagomr\u00e5det. Prosess Etaten mottok bestillingen den 25. september 2024. P\u00e5f\u00f8lgende dag ble det gjennomf\u00f8rt informasjons- og dr\u00f8ftingsm\u00f8te med organisasjonene som har medlemmer i etaten, verneombud og ledergruppen for \u00e5 orientere om bestillingen og be om innspill til prosess for besvarelse. Det ble gjennomf\u00f8rt allm\u00f8te med etatens ansatte samme ettermiddag. Dette dokumentet baserer seg p\u00e5 innspill fra etatens ansatte, innhentet gjennom dialog og innspillsm\u00f8ter. Om etaten og kort status Etablering av Samfunnssikkerhetens hus ble vedtatt i 2019, etter vedtak i byr\u00e5dssak 1143/19. Bakgrunnen var et \u00f8nske om at Bergen kommune skulle v\u00e6re en p\u00e5driver i det lokale, regionale og nasjonale samfunnssikkerhetsarbeidet. Kommunen ville rigge seg bedre for \u00e5 h\u00e5ndtere fremtidens risikobilde i hele regionen og \u00e5 legge til rette for samarbeid og samvirke. Etaten Samfunnssikkerhetens hus best\u00e5r i dag av konstituert etatsdirekt\u00f8r (1), stab (1 administrasjonskonsulent, 1 overlege), avdelingen Samvirkesenteret (1 avdelingsleder, 5 r\u00e5dgivere), avdeling for kurs og r\u00e5dgivning (2 r\u00e5dgivere) og avdelingen Service- og sikkerhetssenteret (1 avdelingsleder, 4 vektere) \u2013 totalt 16 ansatte. Etaten har 3 ledige stillinger og 2 ansatte i 1-\u00e5rs permisjon som ikke er erstattet. Service- og sikkerhetssenteret har arbeidssted i 1. etasje i Bergen r\u00e5dhus, \u00f8vrige deler av etaten har arbeidssted i Rosenkrantz gate 3, 1. og 2. etasje. I 1. etasje (Samvirkesenteret), hvor vakthavende beredskapskoordinator ut\u00f8ver vaktfunksjonen, er etaten samlokalisert med Responssenteret (BEHO), Vaktsentralen (BBU), Senter for digital sikkerhet (BFIN) og reserve legevaktsentral (BEHO). Etter tre \u00e5rs drift, er det bygget opp et solid fagmilj\u00f8 p\u00e5 beredskap og samfunnssikkerhet gjennom Samfunnssikkerhetens hus. Etaten har bidratt til \u00e5 styrke beredskapen i Bergen kommune \u2013 gjennom beredskapsfaglig st\u00f8tte og \u00f8ving av beredskapsplanverket for kommunens kriseledelse, vaktg\u00e5ende krisestab og linjeorganisasjonen, og gjennom kurs og r\u00e5dgivning, tilgjengeliggj\u00f8ring av maler og veiledere for etablering av beredskap for ansatte og ledere i organisasjonen. Etaten har ledet arbeidet med helhetlig risiko- og s\u00e5rbarhetsanalyse for Bergen kommune, i samarbeid med eksterne og interne akt\u00f8rer. I tillegg har etaten bidratt inn i ROS-arbeidet p\u00e5 Ask\u00f8y og i \u00d8ygarden kommune. Samfunnssikkerhetens hus har bidratt til \u00e5 gjennomf\u00f8re store beredskaps\u00f8velser, b\u00e5de i egen og andres regi. Etaten er aktive bidragsytere i ulike nettverk, som storbynettverk for samfunnssikkerhet og beredskap og sikkerhetsforum i regi av Vest politidistrikt/HV- 09, i tillegg til \u00e5 v\u00e6re medlem av Fylkesberedskapsr\u00e5det. Aktiviteten i Samvirkesenteret har bidratt til et styrket samarbeid og tidlig hendelsesh\u00e5ndtering p\u00e5 tvers blant kommunens vaktfunksjoner, andre kommuner og beredskapsakt\u00f8rer, og det er etablert en naturlig samarbeidsarena som er i bruk ved planlagte arrangementer og ved uventede kriser. Avdelingen Service- og sikkerhetssenteret er godt etablert i 1. etasje i Bergen r\u00e5dhus og har ansvar for servicetjenester og sikkerhetsoppgaver, blant annet knyttet til brannvern, adgangskontroll og r\u00e5dhusets sikkerhetsrutiner- og systemer for \u00f8vrig. \u00d8konomisk situasjon og status Etaten Samfunnssikkerhetens hus ble etablert 1. mars 2021. Etableringen ble forsinket grunnet koronapandemien. I saken som vedtok etablering av etaten ble det forutsatt at etaten skal tilby tjenester til omegnskommuner. Det ble lagt inn forventning om inntekter fra vertskommunesamarbeid og annet samarbeid med eksterne akt\u00f8rer fra 2023. Inntektskravet ble satt til 4 millioner kroner. P\u00e5 grunn av forsinkelser ved etableringen av etaten og koronapandemien ble det besluttet halv\u00e5rseffekt i 2023, det vil si et inntektskrav/redusert budsjett med 2 millioner. \u00c5rsresultatet i 2023 var positivt, ca. 1,5 millioner. Dette hadde bakgrunn i husleierefusjon, uten refusjonen ville resultatet blitt negativt med ca. 2 millioner. I etatens budsjett for innev\u00e6rende \u00e5r er det lagt til grunn redusert budsjett p\u00e5 2 millioner. Etaten har i tillegg f\u00e5tt en andel (0,6 millioner) av kostnadsreduksjoner som ble lagt til budsjettet for innev\u00e6rende \u00e5r. Etaten ligger an til resultatmessig balanse, basert p\u00e5 prognoser per september 2024. I 2025 er det i gjeldende handlings- og \u00f8konomiplan lagt til grunn ytterligere redusert budsjett med 2 millioner. For \u00e5 redusere kostnader iht. tildelt budsjett har etaten redusert drifts- og l\u00f8nnskostnader siden starten av \u00e5ret. Etaten har per i dag 3 ledige stillinger. I tillegg er 2 permisjoner (begge 1 \u00e5r) ikke erstattet med vikar. Etaten har rapportert overkapasitet p\u00e5 etatens lokaler i 2. etasje til byr\u00e5dsavdelingen. Effektivisering av kontorarealer kan gi en innsparing p\u00e5 anslagsvis 1-1,5 millioner \u00e5rlig. Samfunnssikkerhet og beredskap \u2013 om utfordringsbildet og veien videre Nasjonale utredninger og planer Totalberedskapskommisjonens rapport fra juni 2023 peker p\u00e5 at Norges beredskap m\u00e5 styrkes betraktelig for \u00e5 kunne m\u00f8te et bredere spekter av kriser, inkludert naturkatastrofer, pandemier, cyberangrep og sikkerhetspolitiske utfordringer som krig og terror. Kommisjonen mener nasjonen m\u00e5 rustes for en usikker fremtid, og at det er et stort behov for \u00e5 prioritere sikkerhet og beredskap i tiden framover, blant annet gjennom \u00e5 styrke den sivile beredskapen. Kommisjonens rapport er blant annet fulgt opp med nye og skjerpede r\u00e5d om befolkningens egenberedskap. Regjeringen har vedtatt at det i l\u00f8pet av \u00e5ret skal legges fram en stortingsmelding om totalberedskap, hvor hovedtema vil v\u00e6re motstandskraft og totalforsvar. Anbefalingene i Totalberedskapskommisjonens rapport b\u00e6rer bud om tiltak og grep som faller inn under kommunens ansvar for arbeidet med \u00e5 styrke motstandskraften i samfunnet. Det er \u00e5 forvente at meldingen vil angi og forankre hovedlinjer for beredskap i sivil sektor som uttrykker h\u00f8yere ambisjonsniv\u00e5 enn i dag, som det ble gjort for forsvarssektoren gjennom langtidsplanen for sektoren Forsvarsl\u00f8ftet \u2013 for Norges trygghet. Lokale planer og revisjonsrapporter Byr\u00e5det behandlet i m\u00f8te torsdag 26. september 2024 Planstrategi for Bergen kommune 2023-2027 med planprogram for kommuneplanens samfunnsdel. I dokumentets kapittel 6 er det gjort rede for utviklingstrekk og utfordringer for Bergen: Kommunen har grunnleggende ansvar for \u00e5 ivareta befolkningens sikkerhet og trygghet. Bergen st\u00e5r overfor et komplekst utfordringsbilde som inkluderer globale trender som klimaendringer, sikkerhetspolitiske spenninger, rask teknologisk utvikling og demografiske endringer. Disse utfordringene har stor p\u00e5virkning p\u00e5 samfunnet, innbyggere og kommunen som organisasjon. Det er derfor viktig \u00e5 ha en forst\u00e5else for hvordan Bergen kommune lokalt p\u00e5virkes av risiko- og trusselbildet globalt, nasjonalt og regionalt (s. 21). Helhetlig risiko- og s\u00e5rbarhetsanalyse for Bergen kommune, BergenROS 2024, har kartlagt og beskrevet kommunens helhetlige risikobilde. Analysen viser et sammensatt og utfordrende risikobilde, og det pekes spesielt p\u00e5 konsekvensene av klimaendringene, den sikkerhetspolitiske situasjonen, digitale trusler og s\u00e5rbarheter knyttet til opprettholdelse av kritisk infrastruktur og samfunnsfunksjoner som helse- og omsorgstjenester, vannforsyning og matforsyning - som f\u00f8lge av risikobildet og den demografiske utviklingen. Byr\u00e5det vedtok den 3. oktober 2024 \u00e5 starte opp arbeidet med plan for oppf\u00f8lging av samfunnssikkerhets- og beredskapsarbeidet. I saksframstillingen er det pekt p\u00e5 behovet for \u00e5 prioritere sikkerhet og beredskap: De siste \u00e5rene har flere alvorlige hendelser understreket behovet for \u00e5 prioritere sikkerhet og beredskap. Koronapandemien og klimarelaterte hendelser som ras og flom, har tydeliggjort behovet for en effektiv beredskap for \u00e5 h\u00e5ndtere potensielle alvorlige hendelser. Internasjonale hendelser og den sikkerhetspolitiske situasjonen har forsterket behovet for \u00e5 v\u00e6re godt forberedt. Byr\u00e5det vil derfor prioritere sikkerhet og beredskap i Bergen kommune. Dette krever en organisasjon som er godt forberedt og i stand til raskt \u00e5 mobilisere og omstille seg for \u00e5 h\u00e5ndtere ulike hendelser. Deloitte har gjennomf\u00f8rt fire forvaltningsrevisjoner p\u00e5 beredskapsfeltet i 2023 og 2024 p\u00e5 oppdrag fra Kontrollutvalget. Funnene fra revisjonene peker blant annet p\u00e5 at kommunen ikke i tilstrekkelig grad etterlever kravene til oppl\u00e6ring og \u00f8velser, at beredskapsplaner ikke er utarbeidet eller revidert i henhold til krav og at beredskapsplanene ikke er tilstrekkelig kjent i organisasjonen. I tillegg er det blant annet pekt p\u00e5 at det er behov for \u00e5 konkretisere og tydeliggj\u00f8re hvordan tjenestene skal ytes og hvordan tjenestemottakere skal ivaretas ved atomhendelser. Etaten vil ha en sentral rolle i \u00e5 f\u00f8lge opp kommende melding til Stortinget, lokale planprosesser og vedtak, samt anbefalinger fra revisor. SVAR P\u00c5 BESTILLING Fordeler og ulemper med dagens organisering Fordeler: Etaten har ansvar for et saksfelt med grenseoverskridende utfordringer \u2013 p\u00e5 tvers av sektorer, administrative og geografiske grenser. Utfordringsbildet er sammensatt og beveger seg mellom fred, krise og krig \u2013 b\u00e5de i det forebyggende sporet og i kriseh\u00e5ndtering. Dette fordrer samordning og tverrfaglig tiln\u00e6rming. Det er en stor fordel med et samlet fagmilj\u00f8. Bergen kommune som organisasjon vurderes ikke til \u00e5 v\u00e6re tilstrekkelig moden p\u00e5 beredskapsfeltet til \u00e5 kunne gjennomf\u00f8re oppgavene p\u00e5 en tilfredsstillende m\u00e5te uten et samlet kompetansemilj\u00f8 for beredskap. Etaten kan ut\u00f8ve en rolle som synlig samfunnsakt\u00f8r, sikre faglig uavhengighet og distanse til politisk ledelse, fleksibilitet i n\u00e5v\u00e6rende oppgaver med god utnyttelse av bred fagkompetanse. Etatens virkefelt er stort. Dagens organisering som egen etat i byr\u00e5dsleders avdeling bidrar til at oppgavene blir synlige i en liten byr\u00e5dsavdeling med f\u00e5 etater. Etatens lokaler i 1. etasje er spesialtilpasset for daglig samvirke mellom kommunens vakttjenester. Samarbeidet med de andre vaktfunksjonene og deling av informasjon har f\u00f8rt til bedre driftskontinuitet og bedre evne til \u00e5 h\u00e5ndtere hendelser i en tidlig fase. En nedbemanning eller endring knyttet til arealbruk som p\u00e5virker dette vil forringe samarbeidet. Etatens lokaler i 1. etasje med samvirkesenter er tilrettelagt for bruk ved st\u00f8rre hendelser og kriser og for bruk av vaktg\u00e5ende krisestab og/eller liaisoner fra samvirkeakt\u00f8rer. Lokalene har et h\u00f8yt sikkerhetsniv\u00e5 og redundante kommunikasjonsl\u00f8sninger. Dagens organisering legger til rette for etaten kan opprettholde godt samarbeid med eksterne samarbeidsakt\u00f8rer som politi og andre i en tidlig fase av hendelsesh\u00e5ndtering. Vakthavende beredskapskoordinator har en sentral rolle og betydning for kommunens evne til \u00e5 arbeide forebyggende og proaktivt. Vaktfunksjonen identifiserer hendelser f\u00f8r de f\u00e5r utviklet seg til krise og beredskapssituasjoner. Ved krise- og beredskapssituasjoner er beredskapskoordinator p\u00e5 vakt tilgjengelig for r\u00e5d og veiledning for alle beredskapsansvarlige i Bergen kommune og vaktg\u00e5ende krisestab, dette bidrar til \u00e5 redusere p\u00e5virkning p\u00e5 kommunens tjenesteproduksjon. Vakthavende beredskapskoordinator er den eneste vaktfunksjonen i kommunen som etablerer et situasjonsbilde for hendelser som kan ha konsekvenser p\u00e5 tvers av kommunens organisasjon. De fleste krise- og beredskapssituasjoner oppst\u00e5r i en byr\u00e5dsavdeling og blir h\u00e5ndtert i linjen, men det vil alltid v\u00e6re p\u00e5virkning p\u00e5 andre byr\u00e5dsavdelinger, etater og enheter. Dagens organisering ivaretar den helhetlige oversikten ved \u00e5 identifisere og koordinere oppgaver som g\u00e5r p\u00e5 tvers av linjeledelse. Vakthavende beredskapskoordinator er d\u00f8gnkontinuerlig varslingsmottak for beredskapshendelser i kommunen. Siden etableringen av etaten har vakthavende beredskapskoordinator v\u00e6rt involvert i omtrent 1000 sm\u00e5 og store hendelser som har p\u00e5virkning p\u00e5 kommunens tjenesteleveranse. Etatens erfaring er at mobilisering av kommunens kriseledelse skjer sjeldent. Bakgrunnen for dette kan v\u00e6re at hendelsene blir h\u00e5ndtert tidlig og l\u00f8pende, slik at behovet for \u00e5 mobilisere kriseledelse er mindre. Samfunnssikkerhetens hus har opparbeidet seg et stort nettverk av eksterne akt\u00f8rer som innehar samfunnskritiske funksjoner, samt et betydelig nettverk med andre kommuner, b\u00e5de storbyer og omegnskommuner. Dette har v\u00e6rt nyttig mht. \u00e5 dele erfaringer, kompetanse og r\u00e5d, samt for \u00e5 forebygge og h\u00e5ndtere kriser p\u00e5 tvers av kommunegrenser og samarbeidsakt\u00f8rer. Ulemper: Etaten har ansvar for konsernoppgaver som \u00e5 utvikle og vedlikeholde overordnede rutiner og systemer innenfor oppgaveomr\u00e5det, myndighet til \u00e5 etterse og gjennomf\u00f8re etterkontroller, veiledning i bruk av konsernrutiner og -systemer. Etaten \u00f8nsker \u00e5 f\u00e5 p\u00e5 plass et styringssystem for beredskap, som gir rammer og f\u00f8ringer for hvordan kommunen oppfyller den generelle beredskapsplikten. Etaten er av den oppfatning at etatsorganisering p\u00e5 niv\u00e5 2 i organisasjonen ikke bidrar til tilstrekkelig forankring av konsernoppgavene. Dette kan svekke implementering, oppf\u00f8lging og kontroll av kommunens beredskapsarbeid. Etatsorganiseringen og geografisk avstand til byr\u00e5dsavdelinger og andre konsernfunksjoner gj\u00f8r det mer utfordrende \u00e5 n\u00e5 ut til og \u00e5 f\u00f8lge opp mot byr\u00e5dsavdelingene. Etaten har et utstrakt samarbeid i prosjekter, planer og tiltak p\u00e5 tvers av kommunen og mot eksterne akt\u00f8rer. Konsernovergripende oppgaver som involverer flere akt\u00f8rer p\u00e5 tvers av kommunen kan fordeles mer m\u00e5lrettet fra niv\u00e5 1. Hvordan sikre at de lovp\u00e5lagte oppgavene kan ivaretas innenfor de \u00f8konomiske rammene som er forespeilet Etaten er gjennom gjeldende handlings- og \u00f8konomiplan forespeilet ytterligere kostnadsreduksjoner med 2 millioner. I tillegg forst\u00e5r etaten det slik at fordelte 0,6 millioner til \u00e5rets budsjett ogs\u00e5 vil f\u00f8lge med neste \u00e5rs budsjett, dvs. totalt 2,6 millioner kroner. Etaten har gjennomf\u00f8rt en grundig gjennomgang av driftskostnadene, og har f\u00e5tt gjennomf\u00f8rt noen reduksjoner. Dette monner imidlertid ikke i omfanget av de kostnadsreduksjonene som er forespeilet, i dette bildet er det kun husleiekostnader og l\u00f8nnskostnader som bidrar tilstrekkelig. Ved naturlig avgang vil etaten bli n\u00f8dt til \u00e5 la ledige stillinger st\u00e5 ubesatte, dette vil utvilsomt bli krevende med dagens oppgaveportef\u00f8lje. Etaten har rapportert overkapasitet p\u00e5 etatens kontorarealer i 2. etasje, bedre utnyttelse kan gi en innsparing p\u00e5 ca. 1-1,5 millioner. Kommunen er p\u00e5lagt en generell beredskapsplikt gjennom lov om kommunal beredskapsplikt (sivilbeskyttelsesloven). Lovens form\u00e5l er \u00e5 beskytte liv, helse, milj\u00f8, materielle verdier og kritisk infrastruktur n\u00e5r riket er i krig, krig truer, n\u00e5r rikets selvstendighet eller sikkerhet er i fare og ved u\u00f8nskede hendelser i fredstid. Kommunen har et generelt og grunnleggende ansvar for befolkningens sikkerhet og trygghet innenfor sine geografiske omr\u00e5der. Kommunen er, i henhold til sitt grunnleggende ansvar, p\u00e5lagt krav til beredskapsforberedelser p\u00e5 ulike omr\u00e5der. Den kommunale beredskapsplikten p\u00e5legger imidlertid kommunen en sektorovergripende kommunal beredskapsplikt, som skal bidra til at kommunen vurderer og planlegger samfunnssikkerhet og beredskap i et mer helhetlig perspektiv. Etaten har en sentral rolle i dette arbeidet. Etaten har ansvar for f\u00f8lgende lovp\u00e5lagte oppgaver innen samfunnssikkerhet og beredskap, samt vaktvirksomhet: Lovkrav Oppgave Sivilbeskyttelsesloven Utarbeide helhetlig risiko- og s\u00e5rbarhetsanalyse. \u00a7 14 Utarbeide plan for oppf\u00f8lging av samfunnssikkerhets- og beredskapsarbeidet. Sivilbeskyttelsesloven Utarbeide beredskapsplan for kommunen, \u00e5rlig revidering \u00a7 15 og \u00f8velser jevnlig. Forskrift om kommunal Stiller krav til innhold og deltakelse, samt forankring av beredskapsplikt \u00a7 2 helhetlig risiko- og s\u00e5rbarhetsanalyse. Gjennomf\u00f8re detaljanalyser ved behov. Stimulere akt\u00f8rer til \u00e5 iverksette forebyggende og skadebegrensende tiltak. Forskrift om kommunal Helhetlig og systematisk samfunnssikkerhets- og beredskapsplikt \u00a7 3 beredskapsarbeid gjennom langsiktige m\u00e5l, strategier, prioriteringer og plan for oppf\u00f8lging av samfunnssikkerhets- og beredskapsarbeidet. Forskrift om kommunal Utarbeide overordnet beredskapsplan basert p\u00e5 helhetlig beredskapsplikt \u00a7 4 ROS, krav om innhold til beredskapsplanen. Forskrift om kommunal Samarbeid mellom kommuner der det er hensiktsmessig. beredskapsplikt \u00a7 5 Forskrift om kommunal Oppdatere helhetlig risiko- og s\u00e5rbarhetsanalyse og beredskapsplikt \u00a7 6 vedlikeholde/revidere beredskapsplan. Forskrift om kommunal Gjennomf\u00f8re beredskaps\u00f8velser sammen med andre beredskapsplikt \u00a7 7 kommuner og relevante akt\u00f8rer. Ha et system for oppl\u00e6ring for de som har rolle i kommunens kriseh\u00e5ndtering. Forskrift om kommunal Evaluere beredskaps\u00f8velser og u\u00f8nskede hendelser. beredskapsplikt \u00a7 8 Lov om vaktvirksomhet Gjelder avdelingen Service- og sikkerhetssenteret og kommunens vaktselskap (egenvakthold) Etaten sitt ansvar innenfor de lovp\u00e5lagte oppgavene er b\u00e5de direkte og indirekte gjennom konsernansvaret p\u00e5 saksfeltet. Etaten Samfunnssikkerhetens hus er kommunens fagmilj\u00f8 innen beredskap og har konsernansvar for beredskap. Dette inneb\u00e6rer at etaten har ansvar for tilrettelegging for, utvikling og oppf\u00f8lging av krav til kommunal beredskapsplikt etter sivilbeskyttelsesloven, som presentert i tabellen over. Etaten er en p\u00e5driver for at kommunens virksomheter arbeider planmessig og kunnskapsbasert for \u00e5 forebygge, og er forberedt p\u00e5 \u00e5 h\u00e5ndtere u\u00f8nskede hendelser, kriser og katastrofer. Etaten har gjennom konsernansvaret myndighet til og ansvar for \u00e5 utvikle og holde ved like felles, overordnede rutiner og systemer som ivaretar de krav som f\u00f8lger av lov, forskrift og politiske saker p\u00e5 omr\u00e5det. Etaten har videre myndighet til og ansvar for \u00e5 veilede byr\u00e5dsavdelingene n\u00e5r det gjelder forst\u00e5else av bruk av konsernrutiner- og systemer og myndighet til og ansvar for \u00e5 etterse at felles, overordnede rutiner og systemer tas i bruk i hele kommunens virksomhet p\u00e5 en tilfredsstillende m\u00e5te. Dette inkluderer blant annet rollen som systemeier for kriseh\u00e5ndteringsverkt\u00f8yet RAYVN. Etaten har ogs\u00e5 myndighet til og ansvar for \u00e5 gjennomf\u00f8re etterkontroller p\u00e5 de aktuelle fagomr\u00e5dene i hele kommunens virksomhet, herunder stikkpr\u00f8vekontroller. Etatens evne til \u00e5 gjennomf\u00f8re de lovp\u00e5lagte oppgavene ved ytterligere reduksjon av kapasitet og kompetanse vil bli utfordret. Dersom de \u00f8konomiske utsiktene i gjeldende handlings- og \u00f8konomiplan vedtas, m\u00e5 oppgaver som ikke er lovp\u00e5lagte enten ikke gjennomf\u00f8res, utsettes eller reduseres i omfang/kvalitet. Det vil v\u00e6re krevende \u00e5 opprettholde dagens niv\u00e5 p\u00e5 st\u00f8tte og r\u00e5dgivning til linjeorganisasjonen, b\u00e5de n\u00e5r det gjelder det forebyggende arbeidet og h\u00e5ndtering av beredskapshendelser. Det samme vil v\u00e6re gjeldende overfor eksterne akt\u00f8rer, omfanget av oppgavene og aktivitetene i rollen som p\u00e5driver m\u00e5 trolig reduseres. Etatens forutsetninger til \u00e5 f\u00f8lge opp lovp\u00e5lagte oppgaver vil kunne ha bedre forutsetninger dersom det utvikles et styringssystem for beredskap. Et styringssystem vil bidra til \u00e5 tydeliggj\u00f8re konsernansvaret, linjeorganisasjonens ansvar for beredskapsarbeidet, samt roller, oppgaver, myndighet, ansvar og krav til beredskapsarbeidet. En viktig del i et styringssystem er ogs\u00e5 tilrettelegging i form av veiledere, maler og verkt\u00f8y, og \u00e5 etablere et nettverk p\u00e5 tvers av byr\u00e5dsavdelingene for \u00e5 legge til rette for kompetanseheving og veiledning. Dette vil over tid bidra til at kommunens helhetlige og systematiske arbeid innen fagomr\u00e5det forbedres og styrkes. Forhold som er viktig \u00e5 v\u00e6re oppmerksom p\u00e5 n\u00e5r etatens oppgaver og organisering skal vurderes Etaten har siden etableringen i 2021 v\u00e6rt gjennom flere organisatoriske endringer og omstilling. Etaten mener det vil v\u00e6re sentralt \u00e5 gjennomf\u00f8re beslutninger som sikrer en robust og b\u00e6rekraftig organisering som kan st\u00e5 seg over tid, dette gjelder b\u00e5de for etaten som helhet og s\u00e6rskilte avdelinger og oppgaver. Etaten vil peke p\u00e5 dimensjonering av funksjonen vakthavende beredskapskoordinator, som er \u00e9n av seks vaktfunksjoner p\u00e5 overordnet niv\u00e5 i kommunen. De \u00f8vrige vaktfunksjonene er byr\u00e5der (7), kommunaldirekt\u00f8rer (7), samfunnsmedisin (6), kommunikasjon (8) og psykososial krisevakt (9). Vakthavende beredskapskoordinator utgj\u00f8r f\u00f8rstelinjeberedskap og bemannes av 6 ansatte, dette er en lite robust dimensjonering som er s\u00e5rbar ved langvarige beredskapshendelser, ferieavvikling og annet frav\u00e6r. Etaten har relativt f\u00e5 ansatte, begrenset med stabsressurser, en sammensatt oppgaveportef\u00f8lje inkludert vertskommunesamarbeid, konsernansvar, avdelinger med to ulike turnusordninger og beredskapsvakt/hjemmevakt. Etaten er av den oppfatning at det vil v\u00e6re behov for \u00e5 fjerne inntektskravet og tilf\u00f8re stabsressurser dersom dagens oppgaveportef\u00f8lje skal opprettholdes. Dersom de \u00f8konomiske utsiktene opprettholdes p\u00e5 dagens niv\u00e5 (-2,6 millioner), vil det trolig v\u00e6re behov for \u00e5 gj\u00f8re en vurdering av om noen av etatens oppgaver m\u00e5 overtas av andre. Det kan bli behov for \u00e5 endre overordnet beredskapsplanverk, administrativ og operativ del. Det vil v\u00e6re aktuelt dersom etaten ikke kan opprettholde minst seks medarbeidere i funksjonen vakthavende beredskapskoordinator. Det vil f\u00e5 konsekvenser for den beredskapsfaglige st\u00f8tten til kommunens kriseledelse. Det vil ogs\u00e5 inneb\u00e6re at oppgaver som gjennomf\u00f8res i ordin\u00e6r drift eller innledende h\u00e5ndtering av vakthavende beredskapskoordinator, m\u00e5 gjennomg\u00e5s: - administrative og systemrelaterte oppgaver knyttet til vaktordningen for byvaktene - varslingsmottak for beredskapshendelser i Bergen kommune - mobilisering av beredskapsorganisasjonen og umiddelbar varsling til andre akt\u00f8rer - iverksettelse av aksjoner uten beslutning fra vaktg\u00e5ende krisestab eller kommunens kriseledelse (beredskapsavtale transport, beredskapshotell og innkj\u00f8p av n\u00f8dvendige artikler for evakuerte). Dersom det gjennomf\u00f8res ytterligere nedskj\u00e6ringer i tr\u00e5d med gjeldende handlings- og \u00f8konomiplan, vil det f\u00e5 konsekvenser for den totale ressurssituasjonen. Det vil trolig f\u00f8re til at beredskapshendelser i st\u00f8rre grad m\u00e5 h\u00e5ndteres i linjeorganisasjonens beredskapsstaber uten st\u00f8tte fra etaten. Dersom det gjennomf\u00f8res ytterligere nedskj\u00e6ringer i tr\u00e5d med gjeldende handlings- og \u00f8konomiplan, vil det f\u00e5 konsekvenser for etatens kapasitet til \u00e5 gjennomf\u00f8re oppgaver knyttet til konsernansvaret, og det lovp\u00e5lagte kravet til \u00e5 v\u00e6re p\u00e5driver overfor andre akt\u00f8rer. Dersom det blir besluttet \u00e5 gjennomf\u00f8re en omorganisering som har innvirkning p\u00e5 bruken av etatens arealer i Rosenkrantz gate 3, m\u00e5 det gj\u00f8res en vurdering av hvordan arealene skal brukes gjennom leieperioden. Det m\u00e5 ogs\u00e5 gj\u00f8res en vurdering knyttet til fordeling av husleie og felleskostnader. Uavhengig av beslutning er etaten av den oppfatning at det b\u00f8r gjennomf\u00f8res en vurdering knyttet til eksisterende avtaler om vertskommunesamarbeid og ambisjonene for slikt samarbeid i fortsettelsen. Det er per i dag utfordrende \u00e5 etterleve avtalene med dagens kapasitet/ressurser. Avdelingen Service- og sikkerhetssenteret lokalisert i Bergen r\u00e5dhus Avdelingen har arbeidssted i Bergen r\u00e5dhus og ansvar for en oppgaveportef\u00f8lje som i all hovedsak skiller seg fra \u00f8vrige deler av etaten. Det er imidlertid samarbeid om noen aktiviteter og oppgaver, som arbeid med sikringsrisikoanalyser. Avdelingens oppgaver er beskrevet i H\u00d8P 2022-2025, driftsbudsjett 2022: Bergen r\u00e5dhus er et symbolbygg for demokratiet, og aktiviteten i bygget er avgj\u00f8rende for \u00e5 kunne ivareta et velfungerende lokaldemokrati. Med en verden i endring, og der en stadig f\u00e5r strengere krav til sikringstiltak gjennom blant annet sikkerhetsloven, er en tilpasset sikring av bygg og infrastruktur n\u00f8dvendig for \u00e5 kunne beskytte politikere, ansatte, bes\u00f8kende og driften p\u00e5 en betryggende m\u00e5te. Service- og sikkerhetssenteret vil ivareta drift av resepsjonen, m\u00f8tesenteret, sikkerhetssenter og vektertjeneste i r\u00e5dhuskvartalet. Tilstedev\u00e6relse av fagutdannede vektere i Service og sikkerhetssenteret vil gi en kompetent og trygghetsskapende tilstedev\u00e6relse av servicepersonell som har god kunnskap om kommunen og som kan st\u00f8tte brukerne av bygget og fasilitetene. Tiltaket gjelder midler til drift av senteret, samt r\u00e5dhusforvaltning fra 2022. Avdelingens funksjon og oppgaver er ogs\u00e5 beskrevet i sak nr. 201500693, dokument 109 Vedtaksskriv, BR2, 1144-16, 20160421, Gjennomf\u00f8ringsvedtak: Sikring av r\u00e5dhuskvartalet og dokument 90 \u00abGjennomf\u00f8ringsvedtak: Sikring av r\u00e5dhuskvartalet\u00bb. Etaten har nylig bedt byr\u00e5dsavdelingen om en avklaring p\u00e5 om dette er \u00e5 anse som gjeldende politiske vedtak. I saken er det blant annet redegjort for minimum fem ansatte i todelt turnus, ledet av en sikkerhetsleder. Fordeler ved dagens organisering: Avdelingen har kompetanse innen sikringsrisiko og bidrar inn i etatens arbeid med sikringsrisikoanalyser og kompetanseheving p\u00e5 feltet. Ulemper ved dagens organisering: Avdelingens tjenester er etterspurt av flere byr\u00e5dsavdelinger. Avdelingen har ikke kapasitet til \u00e5 im\u00f8tekomme alle bestillingene. Avdelingen har per i dag heller ikke kapasitet til \u00e5 ivareta sikkerhetstjenester og sikring av andre bygg enn Bergen r\u00e5dhus. Det m\u00e5 derfor leies inn ekstern vekter til \u00e5 st\u00f8tte i forbindelse med valggjennomf\u00f8ring, politiske m\u00f8ter og ulike arrangementer. Avdelingen bruker kommunens system for innbrudd- og adgangskontroll, kameraoverv\u00e5king og produksjon av adgangskort. Avdelingen opplever at det er lang organisatorisk avstand til systemeierne. Avdelingen har ansvar for l\u00e6rling i sikkerhetsfaget og opplever at det er krevende \u00e5 ivareta ansvaret med vakanse i avdelingen. Forhold som er viktig \u00e5 v\u00e6re oppmerksom p\u00e5 ved vurdering av omorganisering Etaten mener det er hensiktsmessig \u00e5 gjennomf\u00f8re en s\u00e6rskilt vurdering av avdelingen Service- og sikkerhetssenteret, der valg av l\u00f8sning m\u00e5 basere seg p\u00e5 kommunens ambisjoner og m\u00e5l for service- og sikkerhetsoppgaver i r\u00e5dhuset, r\u00e5dhuskvartalet og kommunen som helhet. Avdelingen har gjennom servicetjenester og sikkerhetsoppgaver, avdelingens bruk av sikkerhetssystemer samt arbeidssted i Bergen r\u00e5dhus, grensesnitt mot ulike virksomheter i organisasjonen. Dersom kommunens m\u00e5l og ambisjoner for avdelingen er \u00e5 utvikle et konsernovergripende fagmilj\u00f8 innen sikringsrisiko og forebyggende sikkerhetsarbeid vurderes dagens organisering \u00e5 v\u00e6re hensiktsmessig, men det vil v\u00e6re n\u00f8dvendig \u00e5 tilf\u00f8re kapasitet. Dersom m\u00e5let med en eventuell omorganisering er \u00e5 sikre mer effektiv styring og ledelse av service- og sikkerhetsoppgavene kun for Bergen r\u00e5dhus, er dagens organisering lite hensiktsmessig. Det samme er tilfelle dersom det er en m\u00e5lsetting \u00e5 knytte sikkerhetstjenestene avdelingen yter tettere p\u00e5 systemeier for sikkerhetssystemene for \u00e5 utrede og utl\u00f8se mulige faglige og \u00f8konomiske gevinster for konsernet. Service- og sikkerhetssenteret har i dag en turnus med dag- og kveldsvakter, mandag-fredag kl. 07.30-23.00, som bemannes av fire (4) ansatte. Dette er en lite robust l\u00f8sning som gir uforutsigbarhet i de ansattes arbeidshverdag. Turnusen er bundet opp av r\u00e5dhusets \u00ab\u00e5pningstid\u00bb fram til kl. 23. Dersom dagens dimensjonering skal beholdes, m\u00e5 det gj\u00f8res en vurdering av tidspunkt for tilstedev\u00e6relse av vektere i r\u00e5dhuset. Det m\u00e5 ogs\u00e5 avklares hvilken aktivitet som kan tillates i r\u00e5dhuset uten kommunale vektere til stede. -- Avslutningsvis \u00f8nsker etaten \u00e5 bemerke at vi anerkjenner at Bergen kommune er i en vanskelig \u00f8konomisk situasjon som gj\u00f8r at det m\u00e5 foretas krevende beslutninger og prioriteringer mellom viktige tjenesteomr\u00e5der. Etaten vil takke for muligheten til \u00e5 komme med innspill i saken. Med hilsen Samfunnssikkerhetens hus Britt Lise Nymark Konstituert etatsdirekt\u00f8r Dokumentet er godkjent elektronisk. "
}