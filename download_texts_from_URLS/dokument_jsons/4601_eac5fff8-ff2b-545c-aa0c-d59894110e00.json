{
  "dokument_id": "eac5fff8-ff2b-545c-aa0c-d59894110e00",
  "doc_type": "case_attachment",
  "kommune": 4601,
  "tittel": "Forskrift om skoleregler og skoledemokrati - bokm\u00e5l",
  "url": "https://bergen.kommune.no/politikere-utvalg/api/fil/bk360/10921308/Forskrift-om-skoleregler-og-skoledemokrati-bokmal",
  "tekst": " V\u00e5r referanse: 2024/84916-2 Dato: 12. august 2024 Forskrift om skoleregler og skoledemokrati Fastsatt av bystyret i Bergen kommune [dato] med hjemmel i \u00abLov om grunnskoleoppl\u00e6ringa og den vidareg\u00e5ande oppl\u00e6ringa (oppl\u00e6ringslova)\u00bb \u00a7 10-7 f\u00f8rste avsnitt. Kapittel 1 Innledning \u00a7 1 Form\u00e5l Skolereglene skal bidra til at elevene i bergensskolen har et trygt og godt skolemilj\u00f8 som fremmer helse, inkludering, trivsel og l\u00e6ring. Form\u00e5let med forskriften er \u00e5 gi tydelige og forutsigbare regler om hva Bergen kommune forventer av elevene p\u00e5 skolen, og hvilke reaksjoner skolen kan bruke overfor elevene hvis de bryter reglene. Forskriften legger ogs\u00e5 f\u00f8ringer for hvordan skolen skal arbeide med skoledemokrati og elev- og foreldremedvirkning. \u00a7 2 Virkeomr\u00e5de Forskriften gjelder for kommunale grunnskoler i Bergen kommune. Forskriften gjelder i skoletiden n\u00e5r skolen har ansvar for elevene. Det vil si b\u00e5de i det fysiske og digitale rommet, i tillegg til skoleveien og alle arrangement i skolens regi utenfor skoletiden. Kapittel 2 gjelder ogs\u00e5 forhold utenfor skolens omr\u00e5de og utenfor skoletiden, hvis forholdet har sterk nok tilknytning til skolen og skolemilj\u00f8et, eller f\u00e5r betydning for elevens skolehverdag. Rektor ved den enkelte skole kan gi utfyllende regler for orden og oppf\u00f8rsel tilpasset den enkelte skoles behov. \u00a7 3 Hensynet til elevens beste, og elevens rett til \u00e5 bli h\u00f8rt og medvirke I alle saker som behandles etter denne forskriften, skal hensynet til elevens beste v\u00e6re grunnleggende. Skolen og kommunen skal ivareta elevens rett til \u00e5 bli h\u00f8rt og det skal legges vekt p\u00e5 elevens mening etter alder og modenhet. Kapittel 2 Skoleregler \u00a7 4 Regler for orden Eleven skal: a) m\u00f8te presist p\u00e5 skolen, og til undervisning b) ta vare p\u00e5 skolens eiendom og utstyr c) holde det rent og ryddig p\u00e5 skolen d) ha med n\u00f8dvendig utstyr e) m\u00f8te forberedt til oppl\u00e6ringen f) gj\u00f8re skolearbeidet til rett tid og innenfor frister satt av l\u00e6rer/skolen g) bare bruke mobiltelefon n\u00e5r dette er avtalt med undervisningspersonell h) f\u00f8lge kommunens og skolens regler om bruk av digitalt utstyr og program \u00a7 5 Regler for oppf\u00f8rsel Eleven skal vise alminnelig god oppf\u00f8rsel. Det vil si: a) snakke fint om, til og med, andre. Dette gjelder b\u00e5de fysisk og digitalt b) behandle medelever, ansatte og andre som elevene m\u00f8ter i skolehverdagen med respekt uansett kj\u00f8nn, etnisitet, religion, livssyn, funksjonsevne, seksuell orientering m.m. Dette gjelder b\u00e5de fysisk og digitalt c) f\u00f8lge beskjeder fra de voksne p\u00e5 skolen d) ta godt vare p\u00e5 skolens og andre sine eiendeler e) bare ta eller dele bilder, film eller lydopptak n\u00e5r eleven har f\u00e5tt lov til dette Skolen aksepterer ikke at eleven: a) mobber, sjikanerer, trakasserer, eller p\u00e5 andre m\u00e5ter krenker andre b) ut\u00f8ver eller truer med fysisk vold c) banner eller bruker grovt spr\u00e5k d) stjeler fra andre e) Skulker/har udokumentert frav\u00e6r f) jukser eller fors\u00f8ker \u00e5 jukse p\u00e5 pr\u00f8ver eller andre vurderingssituasjoner g) har med, bruker, eller er p\u00e5virket av alkohol, narkotika eller andre rusmidler h) r\u00f8yker eller bruker tobakk/snus/e-sigaretter i) har med og/eller bruker farlige gjenstander j) bruker plagg som helt eller delvis dekker ansiktet \u00a7 6 Reaksjoner ved brudd p\u00e5 kommunens eller skolens lokale skoleregler Skolen skal reagere s\u00e5 snart som mulig etter at eleven har brutt skolereglene. Reaksjoner som griper inn i elevens rettigheter eller friheter, kan bare brukes som reaksjon p\u00e5 brudd p\u00e5 regler som er beskrevet i \u00a7\u00a7 4 og 5. Skolen skal ikke bruke kollektiv straff, fysisk straff eller krenkende straff. Skolen skal fors\u00f8ke mindre inngripende tiltak f\u00f8r de vurderer bokstav f-h under. Skolene kan bruke f\u00f8lgende reaksjoner ved brudd p\u00e5 skolereglene: a) samtale med eleven og/eller foreldrene b) beskjed til, eller veiledning av, eleven c) anmerkning (gjelder ungdomsskoleelever) d) skriftlig advarsel til eleven e) Krav om \u00e5 utf\u00f8re oppgaver f\u00f8r eller etter skoletid for \u00e5 rette opp skader som eleven er ansvarlig for f) restriksjoner p\u00e5 elevens bruk av skolens utstyr, eller hvor fritt eleven kan bevege seg p\u00e5 skolens omr\u00e5de g) bortvisning fra oppl\u00e6rings\u00f8kten i inntil to klokketimer. h) bortvisning for resten av dagen. Elever p\u00e5 ungdomstrinnet kan bli bortvist i inntil tre skoledager. i) midlertidig eller permanent skolebytte Eleven plikter \u00e5 overholde reaksjonen skolen har vedtatt. Hvis eleven ikke overholder reaksjonen, kan skolen gi nye reaksjoner. Dersom en elev beg\u00e5r en alvorlig, straffbar handling, kan eleven ogs\u00e5 bli anmeldt til politiet. \u00a7 7 Inndragning av gjenstander Skolen skal ta beslag i ulovlige gjenstander og gi dem til politiet. Hvis eleven bruker gjenstander (inkludert Chromebook og privat telefon) som er i strid med denne forskriften eller med skolens lokale regler, kan skolen ta dem fra eleven midlertidig. Skolen skal levere gjenstanden tilbake til eleven ved skoledagens slutt. Dersom skolen inndrar r\u00f8yk/tobakk/snus/e-sigarett eller alkohol fra umyndige elever, skal skolen levere gjenstandene til foreldrene etter avtale. \u00a7 8 Saksbehandlingsregler ved bruk av reaksjoner N\u00e5r en elev f\u00e5r en reaksjon, skal skolen f\u00f8lge disse saksbehandlingsreglene: Side 2 av 4 a) Skolen skal s\u00f8rge for at avgj\u00f8relsen tas p\u00e5 et forsvarlig grunnlag b) Eleven har rett til \u00e5 forklare seg muntlig for den som skal ta avgj\u00f8relsen. Skolen skal s\u00f8rge for at eleven f\u00e5r snakke med noen hen stoler p\u00e5 og i en situasjon som oppleves trygg c) Skolen skal begrunne avgj\u00f8relsen. N\u00e5r skolen bruker reaksjonene d) til i) i \u00a7 6 skal skolen gi begrunnelsen skriftlig til foreldrene d) F\u00f8r avgj\u00f8relse om bortvisning skal skolen ha vurdert om det er mulig \u00e5 bruke andre reaksjoner eller hjelpetiltak som er mindre inngripende e) Bare rektor kan ta avgj\u00f8relser om reaksjoner etter \u00a7 6 e) til h) f) Bare etatsdirekt\u00f8r har myndighet til \u00e5 vedta midlertidig eller permanent skolebytte, jf. forskriftens \u00a7 6 bokstav i) g) Reaksjonene h) og i) i \u00a7 6 er enkeltvedtak med klagerett etter forvaltningsloven \u00a7 9 Grunnlag for vurdering i orden og oppf\u00f8rsel Skolen skal vurdere orden og oppf\u00f8rsel ut fra reglene om orden og oppf\u00f8rsel i dette kapittelet og skolens lokale regler. Skolen kan ikke vurdere elevens orden og oppf\u00f8rsel ut fra andre vurderingsgrunnlag. \u00a7 10 Nedsatt karakter i orden og/eller oppf\u00f8rsel Hvis skolen vurderer at eleven skal gis en annen karakter enn den beste i orden og/eller oppf\u00f8rsel, skal elev og/eller foreldre varsles i s\u00e5 god tid at eleven har anledning til \u00e5 forbedre karakteren sin. Karakterene i orden og oppf\u00f8rsel vil som hovedregel bli satt ned ved gjentatte brudd p\u00e5 \u00e9n eller flere regler i \u00a7\u00a7 4 og 5. Skolen kan ogs\u00e5 sette ned karakteren ved enkelthendelser dersom det gjelder grovt brudd p\u00e5 reglementet. De siste ukene og dagene av et skolehalv\u00e5r har ogs\u00e5 betydning for karaktersettingen, slik at skolen kan gi nedsatt orden og/eller oppf\u00f8rsel uten forh\u00e5ndsvarsel etter forrige avsnitt. Kapittel 3 Skoledemokrati \u00a7 11 Skolens plikt til \u00e5 sikre medvirkning Skolen skal sikre at elever og foreldre aktivt kan medvirke blant annet i arbeidet med skolemilj\u00f8et, kvalitetsutvikling av oppl\u00e6ringen og fastsettelse av lokale skoleregler. \u00a7 12 Organisering av samarbeidsorganer Hver skole skal minimum ha disse samarbeidsorganene: a) Elevr\u00e5d, i samsvar med oppl\u00e6ringsloven b) Foreldrer\u00e5dets arbeidsutvalg (FAU), i samsvar med oppl\u00e6ringsloven c) Samarbeidsutvalg (SU) Skolen kan velge \u00e5 organisere seg p\u00e5 andre m\u00e5ter ogs\u00e5, for eksempel ved \u00e5 ha skolemilj\u00f8utvalg (SMU) eller andre samarbeidsorganer. \u00a7 13 Elevr\u00e5d Innen utgangen av september hvert kalender\u00e5r skal skolen legge til rette for valg av elevr\u00e5d. Elevr\u00e5det b\u00f8r gjenspeile alderssammensetningen til elevene p\u00e5 skolen. Elevene p\u00e5 skolen kan velge \u00e5 organisere seg p\u00e5 den m\u00e5ten de selv \u00f8nsker. Rektor eller den som rektor delegerer til, har m\u00f8te- og talerett p\u00e5 elevr\u00e5dsm\u00f8tene. Elevr\u00e5det er et r\u00e5dgivende organ som har rett til \u00e5 uttale seg om alle saker som gjelder elevene p\u00e5 skolen, inkludert h\u00f8ringsforslag som skolen mottar. Skolen og elevr\u00e5det skal sikre at alle elevene p\u00e5 skolen kan delta aktivt i skolens arbeid. Dette kan for eksempel gj\u00f8res gjennom allm\u00f8ter, digitale avstemninger, debatter eller ytringer, eller p\u00e5 andre m\u00e5ter. Side 3 av 4 \u00a7 14 Foreldrer\u00e5d og Foreldrer\u00e5dets arbeidsutvalg (FAU) Innen utgangen av september hvert kalender\u00e5r skal skolen legge til rette for valg av foreldrer\u00e5dets arbeidsutvalg (FAU) blant foreldrene. FAU skal minimum ha tre medlemmer. Utvalget velger selv leder, nestleder og sekret\u00e6r. Utvalgets medlemmer har taushetsplikt om arbeidet i FAU. FAU har rett til \u00e5 uttale seg om alle saker som gjelder skolen, inkludert h\u00f8ringsforslag skolen mottar, st\u00f8rre byggeprosjekt/endringer av skolebygg og i lignende saker. \u00a7 15 Samarbeidsutvalg (SU) Hver skole skal ha et samarbeidsutvalg der de ansatte, foreldrene, elevene og kommunen er representert. Ansatte, foreldre, elevene og kommunen har to representanter hver. Utvalget velger selv leder, nestleder og sekret\u00e6r. Samarbeidsutvalgets medlemmer har taushetsplikt om arbeidet i utvalget. Elevene, ansatte og foreldrene bestemmer selv hvordan de vil velge representanter til samarbeidsutvalget. Kommunen blir representert av rektor og ett medlem valgt av Bergen bystyre. Samarbeidsutvalget er et r\u00e5dgivende organ som har rett til \u00e5 uttale seg om alle saker som gjelder skolen, inkludert h\u00f8ringsforslag som skolen mottar. Elevrepresentantene kan ikke v\u00e6re til stede i m\u00f8tet n\u00e5r samarbeidsutvalget diskuterer saker som er taushetsbelagte. I disse tilfellene har foreldrerepresentantene dobbeltstemme likt antallet elevrepresentanter. \u00a7 16 Skolemilj\u00f8utvalg (SMU) Hver skole kan velge \u00e5 ha et skolemilj\u00f8utvalg. I skolemilj\u00f8utvalget skal elevene, foreldrer\u00e5det, de ansatte, skoleledelsen og kommunen v\u00e6re representert. Skolemilj\u00f8utvalget skal v\u00e6re satt sammen slik at elevene og foreldrene til sammen er i flertall. Samarbeidsutvalget kan selv v\u00e6re skolemilj\u00f8utvalg. N\u00e5r samarbeidsutvalget fungerer som skolemilj\u00f8utvalg, m\u00e5 det enten oppnevnes tilleggsrepresentanter for elevene og foreldrene, slik at de samlet f\u00e5r flertall, eller gi elevene eller foreldrene tilleggsstemmer. Elevrepresentantene skal ikke v\u00e6re til stede n\u00e5r saker som er omfattet av lovfestet taushetsplikt blir behandlet i skolemilj\u00f8utvalget. N\u00e5r elevene ikke er til stede, skal foreldrerepresentantene ha dobbeltstemme tilsvarende bortfallet av elevrepresentantenes stemmer, eller tallet p\u00e5 foreldrerepresentanter \u00f8kes tilsvarende. Skolemilj\u00f8utvalget skal medvirke til at skolen, de ansatte, elevene og foreldrene tar aktivt del i arbeidet for \u00e5 skape et godt skolemilj\u00f8. Utvalget skal gi r\u00e5d til skolen i arbeidet med skolemilj\u00f8et, men har ikke rett til \u00e5 fatte bindende vedtak. Skolemilj\u00f8utvalget skal holdes informert om alt som er viktig for skolemilj\u00f8et, og s\u00e5 tidlig som mulig tas med i arbeidet med skolemilj\u00f8tiltak. De har rett til innsyn i all dokumentasjon som gjelder det systematiske arbeidet for et trygt og godt skolemilj\u00f8, og har rett til \u00e5 uttale seg og komme med forslag i alle saker som er viktige for skolemilj\u00f8et. Dette gjelder likevel ikke saker om enkeltelevers psykososiale skolemilj\u00f8. \u00a7 17 Fullmakt for revidering av forskriften Mindre justeringer av forskriften kan vedtas av kommunaldirekt\u00f8r i Byr\u00e5dsavdeling for barnehage og skole. \u00d8vrige endringer i forskriften vedtas av byr\u00e5det. Side 4 av 4 "
}