{
  "dokument_id": "bc7b325f-2690-51a1-9bd0-4a75e5ee3447",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Eira Martinsen Garrido (SV) om litteraturbyen Bergen",
  "url": "https://bergen.kommune.no/politikere-utvalg/api/fil/bk360/10103950/Svar-pa-representantforslag-fra-Eira-Martinsen-Garrido-SV-om-litteraturbyen-Bergen",
  "tekst": " BNKI - stab Til Intern korrespondanse Bystyrets kontor V\u00e5r referanse: 2024/42968-8 Saksbehandler: Gerd Nilsen Fra Dato: 7. august 2024 Byr\u00e5d for n\u00e6ring, kultur og idrett Svar p\u00e5 representantforslag fra Eira Martinsen Garrido (SV) om litteraturbyen Bergen Representantforslag Forretningsutvalget har i m\u00f8te 12. mars 2024 i sak 95/24 fattet f\u00f8lgende vedtak: 1. Representantforslag fra Eira Martinsen Garrido (SV) om litteraturbyen Bergen oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 04.09.24. 3. Utvalg for finans, kultur og n\u00e6ring avgir innstilling i saken Representanten Eira Martinsen Garrido (SV) har fremmet f\u00f8lgende representantforslag: Da Jon Fosse ble tildelt Nobelprisen i litteratur i fjor h\u00f8st, som den f\u00f8rste nordmannen p\u00e5 hundre \u00e5r, var det flere som trakk fram betydningen det bergenske litteraturmilj\u00f8et og Bergen som litteraturby hadde for forfatterskapet hans. Selv om Fosse ikke har bodd i Bergen p\u00e5 mange \u00e5r, brukes byen som en litter\u00e6r kulisse i hans univers. Det var ogs\u00e5 i Bergen han ble formet som forfatter og kunstner av internasjonalt format, takket v\u00e6re viktige milj\u00f8er rundt Universitetet i Bergen og Skrivekunstakademiet. N\u00e5 skal Fosse hedres ved at sitater fra hans verker skal nedfelles i grunnen i de bergenske gatene, og bystyret vurderer \u00e5 navngi et byrom etter ham. Med andre ord etterlater Fosse n\u00e5 faste spor i Bergen. Milj\u00f8et i litteraturbyen Bergen er b\u00e5de stort og dynamisk. Bergen har ogs\u00e5 en spr\u00e5kpolitisk plan kalt \"Ordet Fanger\", som ble vedtatt i januar 2023. Byen har et rikt forfattermilj\u00f8 og en solid tradisjon som litteraturby. Fra Amalie Skram og Torborg Nedreaas til dagens forfattere som Olaug Nilssen og Sandra Lilleb\u00f8, har Bergen fortsatt sin relevans og betydning. Av de 179 forfatterne fra Vestlandet p\u00e5 listen til Norsk forfattersentrum, bor hele 116 i Bergen. Omtrent tre av ti forfattere bosatt i byen skriver p\u00e5 nynorsk. Dessverre, som med mange andre omr\u00e5der, merker ogs\u00e5 det bergenske litteraturmilj\u00f8et i \u00f8kende grad den sentrifugalkraften som trekker mot \u00d8stlandet. Forlagene er i Oslo, kulturbyr\u00e5kratene er i Oslo, og ikke minst finnes pengene i Oslo. SV mener det er avgj\u00f8rende \u00e5 arbeide m\u00e5lrettet for \u00e5 gj\u00f8re Bergen til en god by for forfattere \u00e5 jobbe og bo i, ved \u00e5 sikre gode arbeidsforhold for forfattere og skribenter. Dette er n\u00f8dvendig dersom vi \u00f8nsker \u00e5 beholde talentfulle forlagsredakt\u00f8rer, kritikere, forfattere og formidlere i v\u00e5r by. De siste \u00e5rene har poesitidsskriftet Krabben, som p\u00e5 kort tid har etablert seg som et av Norges viktigste steder for formidling og kritikk av poesi, det nystartede forlaget Les Bones Dones som oversetter latinamerikanske kvinnelige forfattere til nynorsk, og Tekstallmenningen, en nyvinning for distribusjon av tidsskrifter og b\u00f8ker utgitt av sm\u00e5forlag, kommet som nye tilskudd til litteraturbyen Bergen. Langt flere kunne blitt lagt til. Dette er takket v\u00e6re en lang rekke akt\u00f8rer som med sterk idealisme og dugnads\u00e5nd f\u00e5r sv\u00e6rt mye ut av sine begrensede midler. Dette er ikke aktiviteter som bare ang\u00e5r og gagner noen f\u00e5 enkeltmennesker. For at kulturen skal blomstre, eksistere og v\u00e6re tilgjengelig, er det n\u00f8dvendig med solide offentlige st\u00f8tteordninger som holder tritt med pris- og kostnads\u00f8kninger, slik at organisasjonene ikke f\u00e5r d\u00e5rligere vilk\u00e5r enn de allerede hadde. Biblioteker og skolebiblioteker unntatt, bevilger Bergen kommune \u00e5rlig rundt 5,6 millioner kroner til litteraturfeltet. Sammenlignet med nesten alle andre omr\u00e5der b\u00e5de innenfor og utenfor kulturlivet, er dette sv\u00e6rt lite. Likevel, til tross for dette, anses det bergenske litteraturmilj\u00f8et som livskraftig og dynamisk. En unders\u00f8kelse utf\u00f8rt av Innovasjon Norge viser for eksempel at LitFest genererer minst ti ganger s\u00e5 mye inntekter for byen som festivalen mottar i offentlig st\u00f8tte. Dette skjer til og med i februar, kanskje den roligste m\u00e5neden i \u00e5ret for byens handelsvirksomhet. Med andre ord er kultur n\u00e6ring som gagner Bergens befolkning og \u00f8konomi. En levende kulturby krever en aktiv kulturpolitikk. Litteraturbyen Bergen er en del av v\u00e5r hverdag. For noen er dette stedet der de jobber og tjener til livets opphold, mens for andre er det et tilfluktssted eller et h\u00f8ydepunkt i hverdagen; et sted der man kan oppdage noe nytt, samles og utforske. Hvis vi \u00f8nsker at Bergen fortsatt skal v\u00e6re en levende og attraktiv by i fremtiden, kan ikke litteraturmilj\u00f8et ignoreres. Forslag til vedtak: \u2022 Bystyret ber byr\u00e5det om \u00e5 etablere et nytt, \u00e5rlig arbeidsstipend for forfattere bosatt i Bergen. \u2022 Bystyret ber byr\u00e5det om \u00e5 arbeide for opprettelsen av en forfatterleilighet i Bergen, hvor forfattere bosatt andre steder i Norge og i verden kan s\u00f8ke om skriveopphold. \u2022 Bystyret ber byr\u00e5det om \u00e5 styrke Bergens rolle som friby for forfulgte forfattere, og arbeide for \u00e5 v\u00e6re vertskap for flere forfattere p\u00e5 flukt. \u2022 Bystyret ber byr\u00e5det om \u00e5 \u00f8ke tilgangen p\u00e5 nynorsk litteratur i skolebibliotekene. \u2022 I tr\u00e5d med den spr\u00e5kpolitiske planen \"Ordet Fanger\", ber bystyret om en tiltaksplan som spesielt tar sikte p\u00e5 \u00e5 styrke Bergens posisjon som litteraturby. \u2022 Bystyret ber byr\u00e5det om \u00e5 gi Skrivekunstakademiet et fast tilskudd gjennom bybudsjettet, samt \u00f8ke bevilgningene til Litteraturhuset og LitFest. Byr\u00e5dets vurdering av representantforslaget: Bergen har i dag et sterkt og mangfoldig litteraturfelt. Dessverre finnes det akt\u00f8rer som sliter \u00f8konomisk grunnet generell prisvekst i samfunnet og frav\u00e6r av indeksjustering av tilskudd over flere \u00e5r. Representantforslaget omfatter seks konkrete forslag til hvordan byr\u00e5det skal arbeide for litteraturfeltet i byen. Byr\u00e5det vil kort informere om hva som gj\u00f8res p\u00e5 de omr\u00e5dene representantforlaget trekker frem. \u2022 Bergen kommune har i dag syv arbeidsstipend for kunstnere. Ett arbeidsstipend er \u00f8remerket en kritiker, ett arbeidsstipend er \u00f8remerket en komponist, mens de \u00f8vrige fem arbeidsstipendene fordeles p\u00e5 de ulike kunstfeltene i byen, deriblant litteratur. I fire av de fem siste \u00e5rene har en forfatter mottatt arbeidsstipend fra Bergen kommune. Dette viser at byen har sterke og gode forfattere som hevder seg godt i konkurransen om de sv\u00e6rt h\u00f8ythengende stipendene. Byr\u00e5det anerkjenner viktigheten arbeidsstipend har for byens kunstnere, men kan ikke se at det per i dag er behov for \u00e5 \u00f8remerke et arbeidsstipend til litteraturfeltet. \u2022 Bergen kommune st\u00f8tter ulike residency-ordninger p\u00e5 kunstfeltet, som tilbyr kunstneropphold i Bergen for kunstnere, inkludert forfattere, fra andre steder i verden. Kommunen bevilger blant annet st\u00f8tte til gjestekunstnerordningene p\u00e5 USF Verftet og Aldea. Det bevilges ogs\u00e5 st\u00f8tte til en gjestekunstnerordning for internasjonale kritikere og skribenter, T-yard residency. Byr\u00e5det ser det ikke som hensiktsmessig at kommunen selv st\u00e5r for driften av en forfatterleilighet, men at kommunen fortsetter \u00e5 st\u00f8tte slike tiltak n\u00e5r de kommer fra feltet selv. \u2022 Fribyordningen i Bergen administreres av Bergen Offentlige Bibliotek, som har en ansatt som er fribykoordinator i 20% av sin stilling. Som friby p\u00e5tar Bergen seg \u00e5 v\u00e6re vertskap for en forfulgt forfatter, journalist eller skribent, og byen f\u00e5r en ny forfatter hvert andre \u00e5r. I Norge f\u00e5r fribyforfatterne ogs\u00e5 flyktningstatus med rett til bolig, l\u00f8nn og introduksjonsprogram i to \u00e5r, og kan fortsette oppholdet i landet etter gjesteforfatterperioden. Byr\u00e5det viser til at Bergen har som m\u00e5l \u00e5 ta imot en ny forfatter hvert \u00e5r slik at vi til enhver tid har to fribyforfattere i byen. Dette er imidlertid avhengig av arbeid fra ICORNs side, da det er de som sender kommunen lister over aktuelle kandidater og har dialogen med UD. Den forrige fribyforfatteren som kom til Bergen er en journalist fra Pakistan, og han kom h\u00f8sten 2022. \u2022 I \u00e5rene 2021-2023 ble det bevilget midler til b\u00f8ker p\u00e5 nynorsk til skolebibliotekene. Skolene har kunnet s\u00f8ke tilskudd av disse midlene. I 2021 ble det bevilget kr. 500 000, mens det b\u00e5de for 2022 og for 2023 ble bevilget kr. 600 000 til dette. I 2022 ble ytterligere kr. 500 000 bevilget av ubrukte midler til nynorskklasse, slik at skolene ble tildelt til sammen kr. 1 100 000 til nynorskb\u00f8ker dette \u00e5ret. Midlene har v\u00e6rt delt ut til b\u00f8ker til alle trinn p\u00e5 til sammen 52 skoler i 2021-2023. Midlene har blant annet v\u00e6rt brukt til \u00e5 bygge opp samlingene av nynorsk litteratur p\u00e5 skolebibliotekene, nynorskhj\u00f8rner p\u00e5 skolebibliotekene, klasse-/gruppesett til bruk i klasse/gruppe og lesesirkler, b\u00f8ker til lesetrening og b\u00f8ker for \u00e5 fremme leselyst og holdninger til nynorsk. Byr\u00e5det ser behovet for god tilgang p\u00e5 nynorsk litteratur i skolebibliotekene og vil vise til at det allerede er et samarbeid mellom skolene og offentlige bibliotek der skolene kan bestille klassesett og bokpakker som skolene kan l\u00e5ne en viss tid. Biblioteket har en stor klassesettsamling med tidligere nominerte og vinnere av Barnas bokpris, her er det ogs\u00e5 klassesett med b\u00f8ker p\u00e5 nynorsk. Skolens lokale bibliotek kan ogs\u00e5 sette sammen bokpakker med b\u00f8ker fra bibliotekets generelle samling. Denne ordningen omfatter ogs\u00e5 at skolene kan bestille nynorsk litteratur. \u2022 Bergen kommunes kunstplan for det profesjonelle feltet 2018-2027 inneholder to kapitler som omhandler byens litteraturfelt og hvordan Bergen kommune skal arbeide for \u00e5 styrke litteraturfeltet i byen. Visjonsm\u00e5let Bergen kommune har satt for litteraturfeltet, er at \u00abBergen skal ha et litteraturfelt som er profesjonelt, innovativt og modig. Feltet skal v\u00e6re synlig i byen, og skal interessere, inkludere og engasjere byens befolkning. Bergen skal ha aktive akt\u00f8rer, institusjoner og festivaler som er sterke og gode.\u00bb Planen inneholder flere konkrete tiltak for dette arbeidet. Bergen kommune har i lengre tid hatt flere vedtatte politiske planer og strategier enn det som realistisk sett har kunnet blitt fulgt opp \u00f8konomisk. Byr\u00e5det arbeider derfor med en overordnet planstrategi, og har valgt \u00e5 utsette flere planer i p\u00e5vente av dette. Byr\u00e5det mener at det er misvisende overfor m\u00e5lgruppene \u00e5 produsere planer som i liten grad blir fulgt opp, og at dette er sl\u00f8sing med kommunens ressurser. Det er viktig at nye planer og tilh\u00f8rende tiltak har forankring i Handlings- og \u00f8konomiplanen. Byr\u00e5det viser til at en eventuell tiltaksplan for litteraturfeltet m\u00e5 vurderes inn i det helhetlige budsjettarbeidet. \u2022 Skrivekunstakademiet, Litteraturhuset og LitFest er alle viktige og sentrale akt\u00f8rer i det som utgj\u00f8r det litter\u00e6re \u00f8kosystemet i Bergen. Byr\u00e5det anerkjenner det viktige arbeidet disse gj\u00f8r for litteraturbyen Bergen. I desember bevilget derfor byr\u00e5det et tilskudd p\u00e5 kr 250.000 til Skrivekunstakademiet, og Litteraturhuset ble i \u00e5r l\u00f8ftet med engangstilskudd p\u00e5 1 mill. kr. i tillegg til sitt normale driftstilskudd. Byr\u00e5det viser til at vurdering av tilskudd til enkeltakt\u00f8rer p\u00e5 tilskuddslisten, gj\u00f8res som en del av arbeidet med Handlings- og \u00f8konomiplan. Christine B. Meyer - Byr\u00e5dsleder Reidar Digranes - Byr\u00e5d for n\u00e6ring, kultur og idrett Dokumentet er godkjent elektronisk. "
}