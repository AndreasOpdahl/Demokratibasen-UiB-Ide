{
  "dokument_id": "f840bcbb-cfae-550d-97b4-a433c8c98033",
  "doc_type": "case_attachment",
  "kommune": 4601,
  "tittel": "Knappentunet. Konseptvalgutredning med anbefaling",
  "url": "https://bergen.kommune.no/politikere-utvalg/api/fil/bk360/10195313/Knappentunet-Konseptvalgutredning-med-anbefaling",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2022/171471-3 Knappentunet. Konseptvalgutredning med anbefaling Hva saken gjelder: Saken gjelder oversending av Konseptvalgutredning med vedlegg. Konseptvalgutredningen underbygger og anbefaler investering for Sosiale tjenester/bosenter for tilrettelagt botilbud etter vederlagsforskriften, p\u00e5 Knappentunet. Knappentunet ble etter en lengre prosess h\u00f8sten 2023 overdradd fra Helse Bergen til Bergen kommune. Etat for bygg og eiendom forvalter eiendommen. Byr\u00e5det fattet vedtak om utredning av Konseptvalgutredning p\u00e5 Knappentunet den 22.02.2017 (sak 44/27). Konseptvalgutredningen representerer en oppsummering av prosess og tema som har st\u00e5tt sentralt i arbeidet med oppfylling av bestillingen. KVU-metodikk, der prosjektet utvikles trinnvis med utgangspunkt i oppgavens utledete behov, legger rammene for prosessen. Tomtearealets st\u00f8rrelse og topografi, sammenholdt med institusjonshistorien p\u00e5 Knappentunet, har v\u00e6rt viktig for tiln\u00e6rming og l\u00f8sning av oppgaven. Konseptvalgutredningen presenterer alternative l\u00f8sningsforslag, fra oppussing av dagens anlegg til etablering av nye bygg. Disse er evaluert etter prosjektets m\u00e5l og krav, der en samlet evaluering danner grunnlaget for utredningens anbefaling. Bakgrunn: Bergen kommune har vedtatt at tomten p\u00e5 Knappen fortsatt skal benyttes til botilbud etter vederlagsforskriften. I Bergen benevnes dette bosenter. Under 2. verdenskrig ble Knappentunet utbygget som en tysk offiserforlegning. Etter krigen ble omr\u00e5det benyttet som fangeleir. Messebygget p\u00e5 nedre terrengniv\u00e5, vaktbu nord p\u00e5 tomten og terrengtrapp i betong mot vest st\u00e5r igjen fra den opprinnelige bruken. Disse elementene er vurdert som verneverdige. Messebygget har v\u00e6rt i bruk frem til nyere tid, og representerer et potensiale for fremtidige fellesfunksjoner. P\u00e5 80-tallet ble omr\u00e5det utviklet med tre nye institusjonsbygg: Hovedbygget p\u00e5 nedre niv\u00e5, Lyngen og Paviljongen p\u00e5 \u00f8vre niv\u00e5. Byantikvaren understreker at det samlete bygningsmilj\u00f8et med krigsminnene og institusjonsbyggene fra 80-tallet, til sammen representerer fortellingen om stedet og kulturmilj\u00f8et p\u00e5 Knappen. Knappentunets lange tradisjon som bolig for beboere med spesielle behov fungerer godt i nabolaget. Beboere i omr\u00e5det er vant med brukergruppen. Nabolaget benytter de \u00e5pne gr\u00f8ntomr\u00e5dene for \u00e5 komme til turomr\u00e5der p\u00e5 Knappenfjellet og langs vannet Knappatj\u00f8rna. Naturkvalitetene og den store tomten er en viktig ressurs for beboerne, og vurderes spesielt egnet for m\u00e5lgruppen. 1 Utgangspunktet for utredningen er viktigheten av et godt tilbud til brukergrupper med ulike utfordringer, og tidligere utf\u00f8rte utredninger og skisseprosjekt for utvikling av Knappenomr\u00e5det. Illustrasjon dagens situasjon og bebyggelse: Fagetatens vurdering og anbefaling: Vedlagte fagnotat og vedlagte utredning viser til den omfattende prosessen bak konseptvalgutredningen, hva som har v\u00e6rt form\u00e5let bak, og n\u00e6rmere om den faglige tiln\u00e6rmingen til hvilke behov, krav og m\u00e5l som m\u00e5 legges til grunn for valg av konsept for denne spesielle m\u00e5lgruppen disse boligene skal tilrettelegges for. Det har blant annet v\u00e6rt en omfattende akt\u00f8r- og interessentanalyse, der en rekke akt\u00f8rer har v\u00e6rt intervjuet og som ogs\u00e5 har v\u00e6rt med p\u00e5 \u00e5 danne grunnlag for de behov og m\u00e5l som er lagt til grunn. Oppsummert har prosjektet definert f\u00f8lgende fire effektm\u00e5l: - Beboerne p\u00e5 Knappenomr\u00e5det skal ha mulighet for et selvstendig og verdig liv - \u00d8ke antallet egnete boliger p\u00e5 Knappenomr\u00e5det for brukergruppen - Botilbudene skal tilrettelegge for likeverdige, trygge og effektive tjenester - Ivareta klima- og milj\u00f8m\u00e5l gjennom b\u00e6rekraftige l\u00f8sninger Se vedlagte fagnotat som redegj\u00f8r n\u00e6rmere for m\u00e5l for, og krav til prosjektet. Man har p\u00e5 bakgrunn av dette arbeidet tatt med f\u00f8lgende prosjekt og varianter i alternativanalysen: 2 Alternativanalyse Konseptalternativene er detaljert s\u00e5 langt som n\u00f8dvendig for \u00e5 kunne ta stilling til i hvilken grad de oppfyller prosjektets m\u00e5l og krav. I alternativanalysen er alternativene vurdert enkeltvis for prissatte og ikke prissatte virkninger. Resultatet av alternativanalysen gir en rangering av alternativene. Rangeringen gjenspeiler prosjektgruppens konklusjon og Etat for utbyggings anbefaling for valgt alternativ. Vedlagte fagnotat viser hvordan man har vurdert prissatte virkninger og ikke-prissatte virkninger for hvert av alternativene. 3 Rubrikken under viser en sammenstilling av prissatte og ikke prissatte virkninger for hvert av alternativene, der de er vektet 50/50: Samlet rangering og dr\u00f8fting av alternativene Ved den samlede rangeringen av alternativene er det lagt til grunn en helhetlig, kvalitativ vurdering av hvert alternativ basert p\u00e5 vurderingene oppsummert i tabellene over. Alternativene er vurdert ut fra deres evne til \u00e5 l\u00f8se problemer og ivareta behov. Det er sett p\u00e5 i hvilken grad alternativene innfrir de definerte samfunns- og effektm\u00e5lene, og hvilken effekt og nytte alternativene ellers gir til samfunnet. Fagetatens anbefaling: Utredningen analyserer fire alternativer for Knappentunet, i tillegg til nullalternativet. To av alternativene (alternativ 1 og 2) omfatter rehabilitering og tilpasninger av dagens bygningsmasse kombinert med nybygg. To alternativer (alternativ 3 og 4) forutsetter rivning av eksisterende bygningsmasse og reetablering av boligene i nybygg. Utredningen anbefaler \u00e5 g\u00e5 videre med alternativ 3 i skisseprosjektfasen. Alternativ 3 kommer totalt best sett ut av alle alternativer n\u00e5r man ser samlet p\u00e5 prissatte og ikke- prissatte konsekvenser. Etat for utbygging gir tilslutning til konklusjonen i utredningen, og mener alternativ 3 med nybygg p\u00e5 tomtens to terrengniv\u00e5er er det alternativet som gir best nytte ut fra investeringskostnaden og livssykluskostnadene (LCC). Nybygg gir samlet sett et st\u00f8rre klimagassavtrykk, men som for denne oppgaven utl\u00f8ser en stor nytteverdi for de neste 60 \u00e5rene p\u00e5 Knappentunet. Anbefalingen som ligger i Alternativ 3, om inntil 45 boenheter p\u00e5 Knappenomr\u00e5det vil utl\u00f8se rekkef\u00f8lgekrav og krav om regulering. 4 Alternativ 3 svarer best p\u00e5 m\u00e5l og krav som er satt i prosjektet, og utnytter tomten p\u00e5 en god m\u00e5te. Det opprettholdes god avstand mellom de ulike byggene. B\u00e5de nedre og \u00f8vre tomteniv\u00e5 utnyttes hensiktsmessig med god avstand mellom byggene og gode utesoner som kan deles mellom beboerne. Samtidig holdes muligheten for fremtidig utvikling av tomten \u00e5pen, spesielt ved \u00f8kt behov for flere plasser i bosenter. Alternativ 3 svarer best ogs\u00e5 p\u00e5 bestillingens viktigste parameter som er \u00e5 \u00f8ke antallet beboere til 45. Alternativet kan over tid ogs\u00e5 utvikles med plass til andre brukergrupper, forutsatt at gruppen kan organiseres godt sammen med Knappentunets \u00f8vrige beboere. Bosenter pluss har v\u00e6rt nevnt i denne sammenhengen. Illustrasjon alternativ 3: F\u00f8ringer for neste fase KVU-rapporten gir avslutningsvis en del anbefalinger vedr\u00f8rende organiseringen av arbeidet knyttet mot Etat for utbyggings gjennomf\u00f8ringsmodell. Anbefalinger for i arbeidet i neste fase: 1. Midler til gjennomf\u00f8ringsfasen av prosjektet m\u00e5 avsettes dersom det anbefalte alternativet skal gjennomf\u00f8res. 2. Detaljregulering, med avklaring rundt vei og bygningsstruktur. Arbeid igangsettes snarlig. 3. Utredning rundt demning, vann i grunnen og h\u00e5ndtering av overvann igangsettes. Avklaring av omfang og l\u00f8sninger og dialog med offentlige etater. Staten er eier av ledningsnett fra krigen. 4. Dialog med Husbanken for avklaring av finansieringsmuligheter og premisser for finansiering. 5 5. Generell arealgjennomgang med sikte p\u00e5 optimalisering av arealbruk. Avklaring rundt hvorvidt alle boenheter \u00f8nskes Husbank-finansiert, og konsekvenser av dette mht. arealbruk. \u00d8konomiske konsekvenser: I H\u00d8P 2024-2027 er det avsatt 13 mill. kroner til videreutvikling av prosjektet. Ytterligere midler til prosjektutvikling og gjennomf\u00f8ring av prosjektet m\u00e5 derfor s\u00f8kes innarbeidet i forbindelse med rulleringen av Handlings- og \u00f8konomiplanen. Byr\u00e5dens vurdering og anbefaling/konklusjon: Knappentunet har i lang tid v\u00e6rt bolig og behandlingsted, og vil med de n\u00f8dvendige tilpasninger igjen bli et godt tilbud for m\u00e5lgruppen, som spenner mellom personer med rus- og psykiatri (ROP)-lidelser, personer med psykiske lidelser med behov for skjerming og personer med volds- og aggresjonsproblematikk. Dagens bygningsmasse er i sv\u00e6rt d\u00e5rlig forfatning, i tillegg til at behovet for denne type botilbud har \u00f8kt. Tomtens st\u00f8rrelse, beliggenhet og topografi gir gode muligheter for avskjerming og deling, samtidig som den er egnet for utebruk, der turomr\u00e5dene og de \u00e5pne gr\u00f8ntomr\u00e5dene blir en viktig ressurs for beboerne. Naboene i omr\u00e5det er fra lang tid tilbake vant med brukergruppen og de har fungert godt sammen. Byr\u00e5den legger til grunn at det i denne utredningen er gjort grundige vurderinger med tanke p\u00e5 hvilke behov, m\u00e5l og krav som m\u00e5 legges til grunn for at dette skal bli et godt tilbud for brukergruppen, men ogs\u00e5 for \u00f8vrige interessenter. Byr\u00e5den slutter seg til fagetatens konklusjon og anbefaling om \u00e5 g\u00e5 videre med alternativ 3, slik det er n\u00e6rmere omtalt i saken. Byr\u00e5den understreker at ved alternativ 3, rivning av eksisterende bygningsmasse, b\u00f8r nyoppf\u00f8rte bygg etableres med et tradisjonelt formspr\u00e5k, saltak og symmetri p\u00e5 fasade og vinduer, og henspille p\u00e5 den opprinnelige arkitekturen p\u00e5 stedet. Byr\u00e5den vil understreke at det i det videre arbeidet m\u00e5 gj\u00f8res en arealgjennomgang i tr\u00e5d med punkt 5 i f\u00f8ringene for neste fase, og at det det herunder m\u00e5 vurderes om det er n\u00f8dvendig med et eget produksjonskj\u00f8kken. Vedtakskompetanse: Byr\u00e5dets generelle fullmakter Del 1, \u00a7 2.4 Driftsansvar Byr\u00e5det har ansvar og myndighet til \u00e5 forest\u00e5 den l\u00f8pende drift av kommunens virksomhet. Byr\u00e5d for finans innstiller til byr\u00e5det \u00e5 fatte f\u00f8lgende vedtak: Byr\u00e5det gir sin tilslutning til utredningens konklusjon om \u00e5 g\u00e5 videre med alternativ 3. Dato: 11. juni 2024 Charlotte Spurkeland Byr\u00e5d for finans Dokumentet er godkjent elektronisk. Vedlegg: Fagnotat av 20. mars 2024 Konseptvalgutredning Knappentunet Alternativanalyse Usikkerhetsanalyse med LCC LCA-analyse Etatens vurdering av ressursbehov ved fremtidig botilbud p\u00e5 Knappentunet januar 2024 6 "
}