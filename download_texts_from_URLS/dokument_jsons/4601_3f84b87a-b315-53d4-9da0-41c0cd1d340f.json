{
  "dokument_id": "3f84b87a-b315-53d4-9da0-41c0cd1d340f",
  "doc_type": "case_attachment",
  "kommune": 4601,
  "tittel": "Fagnotat, datert 04.05.2023",
  "url": "https://bergen.kommune.no/politikere-utvalg/api/fil/bk360/7837494/Fagnotat-datert-04-05-2023",
  "tekst": " Bymilj\u00f8etaten Til Fagnotat BKMB - Seksjon klima, milj\u00f8 og samfunn V\u00e5r referanse: 2023/14413-3 (Arbeidssted) Saksbehandler: Arvid Johan Heggestad Dato: 4. mai 2023 Fra Bymilj\u00f8etaten Utleie av Fl\u00f8ysletten Hva saken gjelder: Det vises til bestilling datert 31. januar, saksnr. 2023/14413-1. I Bergen bystyrets m\u00f8te den 14.12.2022 sak 343/22, vedtok bystyret vedtar f\u00f8lgende samlede forslag til budsjettvedtak for Handlings- og \u00f8konomiplan 2023-2026 samt \u00e5rsbudsjett 2023: \u00abMerknad 19. Fl\u00f8ysletten Bystyret viser til den positive bruken av Fl\u00f8ysletten de siste \u00e5rene. Bystyret ber byr\u00e5det legge frem en sak hvor bruken og leieprisene, herunder mulig prisreduksjon for bruken av Fl\u00f8ysletten blir redegjort for.\u00bb Bymilj\u00f8etaten bes p\u00e5 denne bakgrunn redegj\u00f8re for bruken av Fl\u00f8ysletten de siste \u00e5rene, konsekvensene av utleie, leiepris, samt muligheten for \u00e5 redusere leieprisen. Vi ber om at fagnotatet er oss i hende innen 3. mars 2023. Fagetatens vurdering: Regelverk som gjelder for bruk av Fl\u00f8yenomr\u00e5det Bruksplan for Fl\u00f8yenomr\u00e5det, vedtatt av Bergen bystyre 29.09.2003 og Regelverk for kommunale parker, friomr\u00e5der, byfjell og byrom til arrangementer med mer, vedtatt av byr\u00e5det 29.04.2021, ligger til grunn for vurdering av arrangementer p\u00e5 Fl\u00f8ysletten. Et hovedm\u00e5l med bruksplan for Fl\u00f8yenomr\u00e5det var \u00e5 foresl\u00e5 en fremtidig arealbruk som sikrer rimelig balanse mellom \u00e5 bevare eksisterende kvaliteter i natur og landskap og \u00e5 utvikle deler av omr\u00e5det for mer intensiv bruk i friluftslivsammenheng. Fl\u00f8ysletten er i bruksplanen kategorisert som et omr\u00e5de for intensiv friluftsbruk (tilrettelagt oppholds- og aktivitetsomr\u00e5de). I planen er dette et omr\u00e5de for friluftsaktiviteter som det er \u00f8nskelig skal foreg\u00e5 i mer kontrollerte former, blant annet b\u00e5lbrenning og grilling. Ogs\u00e5 i reguleringsplanen er Fl\u00f8ysletten definert som et omr\u00e5de for intensivt friluftsbruk, tilrettelagt oppholds- og aktivitetsomr\u00e5de med rasteplasser, gapahuk, leskur, amfi, scene, apparater og skulpturer. B\u00e5de bruksplanen og reguleringsplanen legger til grunn at arealet er offentlig tilgjengelig til bruk for allmenheten. Videre fremg\u00e5r det av regelverk for bruk av kommunale parker, friomr\u00e5der, byfjell og byrom \u00a7 5-2 at kommersielle arrangementer som hovedregel ikke tillates. Kommersielle arrangementer med kulturell verdi kan likevel tillates etter en n\u00e6rmere vurdering. Regelverket fastsetter videre at \u00abdet skal betales leie for bruk av kommunal grunn etter egne bestemmelser. Det skal ogs\u00e5 betales leie for dager som g\u00e5r med til opp- og nedrigg. Arrangement av ideell karakter, mindre kultur- og idrettsarrangement og politiske markeringer og lignende unntas betalingsplikt\u201d, jf. \u00a7 3-1. Til sist nevnes at motorferdsel, p\u00e5 Kamveien fra Skansemyren til Fl\u00f8yenomr\u00e5det, som hovedregel ikke er tillat. Det kan i enkelttilfeller likevel dispenseres for transport av n\u00f8dvendig, tungt utstyr. All kj\u00f8ring m\u00e5 planlegges slik at kj\u00f8ring begrenses til et minimum. Som det fremg\u00e5r over er Fl\u00f8ysletten prim\u00e6rt planlagt brukt til og tilrettelagt for allment friluftsliv i mindre grupper, ikke for st\u00f8rre, kommersielle arrangementer Bruken av Fl\u00f8ysletten Fyllingsdalen teater har arrangert teater p\u00e5 Fl\u00f8ysletten de tre siste \u00e5rene, 2020 -2022. Teaterforestillingene har v\u00e6rt p\u00e5 sommeren. I 2020 ble Fl\u00f8ysletten utleid i fire uker, mens de to siste \u00e5rene har den v\u00e6rt utleid til Fyllingsdalen teater i 10 uker. I 2021 ble det ogs\u00e5 arrangert konserter i regi av AMPaudio. Konsertene ble avholdt i samme tidsrom og med samme scene som Fyllingsdalen teater. Trolljeger AS har siden 2016 arrangert hinderl\u00f8p p\u00e5 Fl\u00f8yen p\u00e5 h\u00f8sten, der Fl\u00f8ysletten brukes som start- og m\u00e5lomr\u00e5de. Hinderl\u00f8pet foreg\u00e5r i terrenget p\u00e5 Fl\u00f8yen, og det settes ut forskjellige hinder for \u00e5 skape en hinderl\u00f8ype. Hinderl\u00f8ypen varierer fra \u00e5r til \u00e5r, og er omfattende b\u00e5de i tid til rigg, arealbruk og antall deltakere. I tillegg har Fl\u00f8ysletten v\u00e6rt utleid til en del mindre og kortvarige arrangement som er i tr\u00e5d med bruksplan for Fl\u00f8yen. Dette er for eksempel familiedager for barn i regi av Bergen og Hordaland Turlag. Bymilj\u00f8etaten er ogs\u00e5 kjent med at sletten i noe grad brukes p\u00e5 \u00abad hoc\u00bb basis av grupper og andre som \u00f8nsker et tilgjengelig og godt tilrettelagt omr\u00e5de for leirslagning. Bymilj\u00f8etaten har tidligere vist for eksempel skoler og speidere til omr\u00e5det n\u00e5r de har tatt kontakt og \u00f8nsket forslag til leirslagningssteder. Konsekvenser for Fl\u00f8ysletten En utfordring ved bruk av Fl\u00f8ysletten til st\u00f8rre arrangementer, er grunnforholdene. Dette f\u00f8lger av at Fl\u00f8ysletten er et myromr\u00e5de. Omr\u00e5det har tilbake i tid v\u00e6rt fors\u00f8kt drenert. Arealet ved aktivitetsplassen som ligger mellom amfi og grillplass ble i 2019/2020 forsterket, og vil etter det vi kjenner til, t\u00e5le noe aktivitet. Grunnen til at dette omr\u00e5det ble forsterket var at arrangementsst\u00f8rrelse var tenkt med utgangspunkt i amfiet. De \u00f8vrige omr\u00e5dene p\u00e5 Fl\u00f8ysletten, spesielt omr\u00e5det mellom aktivitetsplassen og b\u00e5lplassen i nordenden av sletten, er ikke utbedret. V\u00e5r kjennskap til omr\u00e5det tilsier at dette arealet ikke vil t\u00e5le tyngre installasjoner eller kj\u00f8ret\u00f8y. Bruken av Fl\u00f8ysletten ble evaluert etter sesongen 2021. Ogs\u00e5 i 2022 ble det gjort en vurdering av sletten etter endt arrangement p\u00e5 seinsommeren, og det ble avdekket et behov for \u00e5 tils\u00e5 deler av omr\u00e5det. Omr\u00e5det ble derfor sperret av, men av hensyn til v\u00e6ret ble det ikke tils\u00e5dd i fjor h\u00f8st. Det er derfor bestilt tils\u00e5ing n\u00e5r v\u00e6rforholdene tilsier at det er mulig v\u00e5ren 2023. Konsekvenser for almennhetens tilgang Fl\u00f8ysletten har v\u00e6rt utilgjengelig for allmennhetens friluftsbruk i de periodene det har v\u00e6rt teater p\u00e5 Fl\u00f8ysletten. I denne perioden har utleien fratatt andre akt\u00f8rer (offentlige og private) mulighet til \u00e5 bruke sletten. Fordi det har oppst\u00e5tt skader p\u00e5 sletten i forbindelse med arrangementene, har det medf\u00f8rt at den har blitt sperret i etterkant for tid til \u00e5 reetablere, og v\u00e6rt utilgjengelig langt utover selve leieperioden for arrangementene. Vedr\u00f8rende motorferdsel De st\u00f8rre arrangementene medf\u00f8rer at det m\u00e5 kj\u00f8res p\u00e5 Kamveien. Fyllingsdalen teater opplyste i sin s\u00f8knad om teater i 2022 at de hadde behov for 50 turer med varebil for \u00e5 frakte opp n\u00f8dvendig utstyr til teaterforestillingene. Trolljeger AS opplyser at de trenger to turer opp Kamveien med lastebil og kran. I tillegg var det behov for daglig kj\u00f8ring i forbindelse med opp- og nedrigg for \u00e5 utplassere og hente inn igjen hindrene. I 2022 var leieperioden for Trolljeger AS 29 dager. Til informasjon er Bymilj\u00f8etaten i prosess med \u00e5 bestille en tilstandsvurdering av Kamveien. Dette f\u00f8lger av bekymringsmeldinger knyttet til veiens tilstand. Avhengig av resultatene vil rapporten kunne v\u00e6re f\u00f8rende for kj\u00f8ringen p\u00e5 veien, og peke p\u00e5 behov for oppgradering/utbedringer. Leiepris I forbindelse med budsjettbehandlingen i desember 2023 vedtok Bergen bystyre prisene for utleie av byrom til arrangement m.m.. Utleie av Fl\u00f8ysletten er etter dagens satser kr. 10 000,- per dag. Det skal ogs\u00e5 betales leie for dager som g\u00e5r med til opp- og nedrigging. Bymilj\u00f8etaten har i \u00e5rsoppdraget for 2023 f\u00e5tt en bestilling p\u00e5 \u00e5 revidere \u00abRegelverk for bruk av kommunale parker, friomr\u00e5der, byfjell og byrom til arrangement m.m.\u00bb, og tilh\u00f8rende prisliste. Dette arbeidet er godt i gang, og etaten vil legge frem et forslag til revidert regelverk og prisliste til politisk behandling. Etaten forventer at dette kan leveres f\u00f8r sommeren. Etaten har forel\u00f8pig ikke konkludert hva som skal v\u00e6re etatens forslag til utleiepriser, men uavhengig av etatens forslag kan Bergen bystyre beslutte de prisene de m\u00e5tte \u00f8nske for utleie av Fl\u00f8ysletten og andre byrom. Etaten vil redegj\u00f8re n\u00e6rmere for etatens synspunkter p\u00e5 leiepriser i fagnotat om revisjon av regelverket. Oppsummering Som det fremg\u00e5r over har st\u00f8rre lukkede arrangement, som f.eks. teater, p\u00e5 Fl\u00f8ysletten noen negative konsekvenser. Slik bruk er heller ikke i tr\u00e5d med bruksplan/reguleringsplan for Fl\u00f8yenomr\u00e5det. Det er samtidig ikke tvil om at teateret har v\u00e6rt til glede for mange bes\u00f8kende. Bymilj\u00f8etaten har ikke mottatt klager p\u00e5 teateret sine forestillinger som er gjennomf\u00f8rt p\u00e5 Fl\u00f8yen de siste \u00e5rene. Etaten mener likevel at det er viktig \u00e5 p\u00e5peke at \u00e5 leie ut Fl\u00f8ysletten i 10 uker midt p\u00e5 sommeren fratar allmenheten muligheten til \u00e5 benytte et areal som prim\u00e6rt er tenkt som et areal til fri benyttelse for allmenheten. Bymilj\u00f8etatens samfunnsoppdrag er \u00e5 ta vare p\u00e5 og forvalte omr\u00e5dene som er allment tilgjengelige. En viktig oppgave for etaten er \u00e5 s\u00f8rge for at friomr\u00e5der er tilgjengelig for flest mulig. Arrangement som krever billettinntekter, fratar de med lav kj\u00f8pekraft muligheten til \u00e5 benytte fellesskapets omr\u00e5der. Det er derfor vanskelig for etaten \u00e5 anbefale en \u00abprivatisering\u00bb av en av byens mest popul\u00e6re friomr\u00e5der, til fordel for de som kan betale for opplevelsen. Dersom det likevel er politisk \u00f8nskelig \u00e5 legge til rette for st\u00f8rre arrangement p\u00e5 Fl\u00f8ysletten vil Bymilj\u00f8etaten anbefale at det gj\u00f8res noen tiltak: \u2022 Igangsette prosjekt for planlegging av oppgradering og fysiske tiltak. Dette slik at omr\u00e5det t\u00e5ler \u00f8nsket bruk, og slik at hensiktsmessige l\u00f8sninger for st\u00f8rre arrangement vurderes. Dette inneb\u00e6rer at det b\u00f8r settes i gang en utredning for \u00e5 planlegge hva som kreves av oppgradering og fysiske tiltak for \u00e5 gj\u00f8re Fl\u00f8ysletten i stand til \u00e5 t\u00e5le st\u00f8rre arrangement. Som nevnt t\u00e5ler ikke omr\u00e5det denne type aktivitet, og det blir behov for reparasjon i ettertid, som igjen skaper redusert tilgjengelighet for allmenheten. Dersom det skal arrangeres \u00e5rlig teater eller lignende arrangement p\u00e5 Fl\u00f8ysletten, b\u00f8r sletten oppgraderes. Det b\u00f8r ogs\u00e5 sees p\u00e5 behovet for infrastruktur som muliggj\u00f8r sikre og hensiktsmessige arrangement, og som reduserer behovet for kj\u00f8ring (eksempelvis str\u00f8m, scene/utstyr, toaletter o.l.) \u2022 Omregulering av arealstatus (ikke lenger \u00abintensiv fritidsbruk) \u2022 Vurdere \u00e5 utarbeide egne utleieregler tilpasset Fl\u00f8ysletten og dens n\u00e6rhet til naturen. Dette kan inneb\u00e6re f\u00f8ringer for hvilke type arrangement som skal tillates, varighet, bruk av lys og lyd m.m. Dette ogs\u00e5 med tanke p\u00e5 at etaten skal ivareta det biologiske mangfoldet. Det er krevende \u00e5 vite hvordan arrangement med h\u00f8y lyd p\u00e5virker dyre- og fuglelivet, men dette er noe som b\u00f8r vurderes i forbindelse med eventuelle utleieregler. Etaten vil kommentere at dersom det \u00e5pnes opp for st\u00f8rre arrangement p\u00e5 Fl\u00f8ysletten p\u00e5 permanent basis, s\u00e5 kan det medf\u00f8re en betydelig \u00f8kning i arrangement p\u00e5 Fl\u00f8yen. Konsekvensene for naturen i Fl\u00f8yenomr\u00e5det med \u00f8kt aktivitet er vanskelig \u00e5 forutse, men dette m\u00e5 tas med i vurderingen av hva som skal tillates av arrangementer p\u00e5 Fl\u00f8ysletten. Med tanke p\u00e5 likebehandling og konkurransevilk\u00e5r vil det etter etatens syn ikke v\u00e6re mulig \u00e5 gi Fyllingsdalen teater enerett p\u00e5 bruk av Fl\u00f8ysletten i sommerm\u00e5nedene. \u00c5pnes arealet opp for leie vil det m\u00e5tte f\u00f8lge at ogs\u00e5 andre akt\u00f8rer kan f\u00e5 leie Fl\u00f8ysletten. Fagetatens anbefaling: 1. Bymilj\u00f8etaten anbefaler at Fl\u00f8ysletten som et allment tilgjengelig fellesgode b\u00f8r ivaretas, og at st\u00f8rre arrangement over flere uker, som ekskluderer den allmenne bruken, ikke b\u00f8r tillates. 2. Dersom det likevel er politisk \u00f8nskelig \u00e5 legge til rette for st\u00f8rre arrangement som gir eksklusiv bruksrett i en periode, vurderer Bymilj\u00f8etaten at f\u00f8lgende m\u00e5 sees n\u00e6rmere p\u00e5 og eventuelt gjennomf\u00f8res (se omtale over): a. Igangsette prosjekt for planlegging av oppgradering og fysiske tiltak b. Vurdere behovet for omregulering av arealstatus (ikke lenger \"intensiv fritidsbruk\") c. Vurdere \u00e5 utarbeide egne utleieregler tilpasset Fl\u00f8ysletten og dens n\u00e6rhet til naturen Med hilsen Bymilj\u00f8etaten Lise Reinertsen Arvid Johan Heggestad Etatsdirekt\u00f8r Avdelingsleder Dokumentet er godkjent elektronisk. Vedlegg: "
}