{
  "dokument_id": "8152f4ac-8b51-5ebc-a1f6-28767f00c541",
  "doc_type": "case_presentation",
  "kommune": 4601,
  "tittel": "Bestilling av juridisk betenkning - byr\u00e5dets vedtaksmyndighet i sak om Nesttun elvepark",
  "url": "https://bergen.kommune.no/politikere-utvalg/api/fil/bk360/10545336/Framstilling-Bestilling-av-juridisk-betenkning-byradets-vedtaksmyndighet-i-sak-om-Nesttun-elvepark",
  "tekst": " Kontrollutvalget Saksframstilling V\u00e5r referanse: 2024/89509-1 Saksbehandler: Eli Merete Velle Bestilling av juridisk betenkning - byr\u00e5dets vedtaksmyndighet i sak om Nesttun elvepark Hva saken gjelder: Deloitte har i samsvar med bestilling fra kontrollutvalget i m\u00f8te den 21.05.2024, sak 45/24 utarbeidet en prosjektplan for juridisk betenkning knyttet til vedtak fattet av byr\u00e5det i sak om Nesttun elvepark. Saken gjelder at byr\u00e5det 04.04.2024 sak 1074/24, har besluttet \u00e5 frafalle ekspropriasjonssak som var igangsatt for \u00e5 gjennomf\u00f8re det regulerte prosjektet Nesttun elvepark, som er vedtatt av bystyret. Sp\u00f8rsm\u00e5let er om det ligger innenfor byr\u00e5dets myndighet \u00e5 fatte slikt vedtak. Form\u00e5l og problemstillinger Deloitte skriver at form\u00e5let med prosjektet vil v\u00e6re \u00e5 unders\u00f8ke om byr\u00e5det hadde myndighet til \u00e5 fatte vedtaket om \u00e5 frafalle ekspropriasjonssaken knyttet til Nesttun elvepark. Deloitte har formulert f\u00f8lgende problemstillinger: 1) Er byr\u00e5dets vedtak om \u00e5 frafalle ekspropriasjonssaken som var igangsatt for \u00e5 gjennomf\u00f8re det regulerte prosjektet Nesttun elvepark i samsvar med lov og fullmakter? 2) Har byr\u00e5dets vedtak f\u00e5tt konsekvenser for kommunens videre muligheter til \u00e5 gjennomf\u00f8re ekspropriasjon og reguleringsplan? Vurderingskriterier Vurderingskriteriene vil bli hentet fra og utledet av autoritative kilder, rettsregler, politiske vedtak og fastsatte retningslinjer. Vurderingskriteriene under er ikke utt\u00f8mmende for hva som kan v\u00e6re relevant i unders\u00f8kelsen. Deloitte viser blant annet til plan og bygningsloven \u00a7 12-4 og kommunens fullmaktsreglement. Metode Deloitte vil benytte seg av dokumentanalyse og intervju, og vurdere innsamlet dokumentasjon opp mot relevant regelverk. Deloitte legger opp til \u00e5 intervjue byr\u00e5d for byutvikling, kommuneadvokaten og personer som har arbeidet med saksutredningen i den aktuelle saken. Det kan ogs\u00e5 bli aktuelt \u00e5 intervjue eventuelle andre personer som vil kunne belyse saken. Deloitte ansl\u00e5r at de vil intervjue fire til fem personer i prosjektet. 1 Videre vil det bli gjennomf\u00f8rt verifisering og h\u00f8ring av rapporten. Byr\u00e5dets h\u00f8ringsuttalelse vil bli vedlagt den endelige rapporten som vil bli sendt til kontrollutvalget. Tid og ressursbruk Birte Bj\u00f8rkelo er oppdragsansvarlig partner, Kari G\u00e5semyr er prosjektleder og advokat Lise Lorentzen vil v\u00e6re sentral i teamet. Med utgangspunkt i prosjektet sin karakter og planen som er lagt for hvordan prosjektet skal bli gjennomf\u00f8rt, opplyser Deloitte at det vil ta inntil 200 timer \u00e5 gjennomf\u00f8re prosjektet. Oppstart av prosjektet vil v\u00e6re midten av juni 2024. Rapporten vil v\u00e6re klar for oversendelse til kontrollutvalget ved sekretariatet innen utgangen av oktober 2024, under forutsetning av at kommunen sender etterspurt dokumentasjon og at utvalgte personer stiller til og verifiserer intervju. Fakturering av kostnadene ved prosjektet vil skje i samsvar med avtale mellom Bergen kommune og Deloitte. Sekretariatets vurdering I m\u00f8tet 21. mai orienterte byr\u00e5d for byutvikling Christine Kahrs om sine vurderinger i saken. For sekretariatet framsto det som noe uklart hvor byr\u00e5den mener at grensene g\u00e5r for hvilke avgj\u00f8relser byr\u00e5det kan ta med hjemmel i byr\u00e5dets fullmakter \u00a7 10.1, og n\u00e5r en sak eventuelt m\u00e5 sendes til bystyret. Sekretariatet vurderer derfor at det vil v\u00e6re \u00f8nskelig for Bergen kommune \u00e5 f\u00e5 en avklaring av dette sp\u00f8rsm\u00e5let. Vi vurderer videre at det vil v\u00e6re nyttig dersom revisor uttaler seg om eventuelle mangler eller uklarheter i regelverket. Videre vurderer vi det som nyttig \u00e5 f\u00e5 en vurdering ogs\u00e5 av problemstilling 2, om byr\u00e5dets vedtak vil f\u00e5 konsekvenser for kommunens videre muligheter for \u00e5 gjennomf\u00f8re reguleringsplanen. Dette er et prosjekt som ikke er omfattet av gjeldende planer for forvaltningsrevisjon, men bystyret har delegert til kontrollutvalget \u00e5 igangsette unders\u00f8kelser p\u00e5 eget initiativ, dersom det oppst\u00e5r behov for kontroll p\u00e5 andre omr\u00e5der enn det som framg\u00e5r av planen1. Det vil etter sekretariatets vurdering v\u00e6re dekning for dette prosjektet p\u00e5 revisjonsbudsjettet for 2024. Sekretariat og ledelse vil i m\u00f8tet 11. juni, trolig under saken budsjettforslag 2025, orientere om status for p\u00e5l\u00f8pte og forventede kostnader til revisjon resten av \u00e5ret 2024. Forslag til vedtak: Kontrollutvalget bestiller prosjektet \u00abJuridisk betenkning \u2013 byr\u00e5dets vedtaksmyndighet i sak om Nesttun elvepark,\u00bb i samsvar med vedlagt prosjektplan fra Deloitte. Dato: 3. juni 2024 Eli M. Velle - Leder Dokumentet er godkjent elektronisk. Vedlegg: 1. Prosjektplan \u2013 Juridisk betenkning \u2013 byr\u00e5dets vedtaksmyndighet i sak om Nesttun elvepark \u2013 Deloitte AS 31. mai 2024 2. Vedlegg til prosjektplan \u2013 spesifisert timebudsjett, u.off. jf. fvl. \u00a7 13 f\u00f8rste ledd nr. 2 1 Vedtatt av Bergen bystyre 14.12.2022 2 "
}