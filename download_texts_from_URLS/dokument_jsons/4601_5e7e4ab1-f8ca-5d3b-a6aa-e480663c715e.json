{
  "dokument_id": "5e7e4ab1-f8ca-5d3b-a6aa-e480663c715e",
  "doc_type": "case_attachment",
  "kommune": 4601,
  "tittel": "Innspill til kommunal arbeidsgruppe fra Helsesenteret for papirl\u00f8se 31.1.24.pdf",
  "url": "https://bergen.kommune.no/politikere-utvalg/api/fil/bk360/10314934/Innspill-til-kommunal-arbeidsgruppe-fra-Helsesenteret-for-papirlose-31-1-24-pdf",
  "tekst": " Bergen 29.01.2024 Innspill til kommunal arbeidsgruppe ang. helsehjelp til papirl\u00f8se, fra Helsesenteret for papirl\u00f8se migranter i Bergen I det f\u00f8lgende beskriver vi rettigheter, problemstillinger og tiltak for \u00e5 bedre tilgang til helserettigheter for de papirl\u00f8se. Under punktene som har med seksuell helse \u00e5 gj\u00f8re har vi lagt ved et eget dokument underskrevet av Bergen sanitetsforening/Kvinnehelsehuset, Amathea, og Nadheim og Helsesenteret; Kirkens Bymisjon. Rettighet Rundskriv fra Helse og omsorgsdepartementet 21/3198-1, juni 2021 2. Dekning av utgifter for pasient som ikke har bosted i riket \u2013 rutiner for betaling Helse og omsorgsdepartementet viser til tertialoppf\u00f8lgingsm\u00f8tet i juni 2021. Helseforetakene bes gjennomg\u00e5 sine rutiner med sikte p\u00e5 \u00e5 unng\u00e5 at personer uten betalingsevne blir satt under press for \u00e5 betale for n\u00f8dvendig helsehjelp. Det f\u00f8lger av lov 2. juli 1999 nr. 61 om spesialisthelsetjenesten m.m. (spesialisthelsetjenesteloven) \u00a7 5-3 at: Pasienter som ikke har bosted i riket, skal dekke behandlings- og forpleiningsutgiftene selv. F\u00f8r planlagt spesialisthelsetjeneste ytes, kan helseinstitusjonen eller tjenesteyteren kreve dokumentasjon p\u00e5 at pasienten kan dekke behandlings- og forpleiningsutgiftene. Helseinstitusjonen eller tjenesteyteren skal s\u00f8rge for at pasienten mottar en spesifisert regning som viser hvilke ytelser pasienten har mottatt, og hvilken pris som er beregnet for ytelsene. Dersom pasienten ikke kan dekke utgiftene selv, skal de dekkes av vedkommende helseinstitusjon eller tjenesteyter. Problemstilling: Papirl\u00f8se mottar faktura for full pris p\u00e5 behandling i Helse Bergen, samt p\u00e5 ultralyd, f\u00f8dsel og behandling av nyf\u00f8dt barn. Til tross for brev fra Helsesenteret om at pasienten ikke kan betale, faktureres det aggressivt, en del saker g\u00e5r til tvangsfullbyrdelse, eller settes p\u00e5 vent til evt. oppholdstillatelse gis. V\u00e5r erfaring er at Helse Bergen sin faktureringspraksis er til hindrer for at syke og gravide benytter sine rettigheter til helsehjelp. Vi opplever igjen og igjen at Helse Bergen ikke vurderer pasientens betalingsevne, slik regelverket sier at de skal. Pasientene v\u00e5re gjennomg\u00e5r stor belastning ved \u00e5 f\u00e5 tilsendt faktura for store bel\u00f8p, og vi opplever at de sier nei til viktig helsehjelp fordi de vet at de blir fakturert. Faktura skal etter regelverket ikke sendes f\u00f8r behandlingen er avsluttet. Vi sp\u00f8r oss blant annet om det er riktig at gravide blir fakturert for ultralydunders\u00f8kelser underveis i svangerskapet. Vi ser at mor faktureres for selve f\u00f8dselen og at behandling av barnet etter f\u00f8dsel faktureres separat. Mor blir st\u00e5ende som ansvarlig betaler for begge disse regningene. I noen tilfeller krediteres behandling for barnet, i andre tilfeller er ikke. Tiltak: \u2022 Papirl\u00f8se kvinner m\u00e5 kunne f\u00f8de gratis slik som norske kvinner gj\u00f8r. \u2022 Grad av s\u00e5rbarhet m\u00e5 registreres i sykehusets systemer, slik at man f\u00e5r vurdert betalingsevne enten f\u00f8r behandlingen begynner, eller etterp\u00e5. \u2022 Pasienten m\u00e5 f\u00e5 klare retningslinjer p\u00e5 hvordan de skal dokumentere at de ikke er betalingsdyktige. \u2022 Det skal ikke sendes faktura for ultralyd oppf\u00f8lging i graviditet og f\u00f8dsel inntil barna er f\u00f8dt, og mor og barn har det bra. Rettighet Rett til vurdering Alle personer som oppholder seg i riket, har rett til vurdering fra spesialisthelsetjenesten etter pasient- og brukerrettighetsloven \u00a7 2-2 f\u00f8rste ledd f\u00f8rste, andre og tredje punktum. Dette fungerer godt. Alle henvisninger om unders\u00f8kelser g\u00e5r gjennom. Rettighet \u00a7 3.Rett til \u00f8yeblikkelig hjelp Alle personer som oppholder seg i riket, har rett til \u00f8yeblikkelig hjelp etter pasient- og brukerrettighetsloven \u00a7 2-1a f\u00f8rste ledd og \u00a7 2-1b f\u00f8rste ledd. Problemstilling: Det er h\u00f8y terskel for de papirl\u00f8se \u00e5 bruke Legevakt, fordi uten personnummer m\u00e5 de alltid forklare seg omstendelig for den ansatte i ekspedisjonen. Papirl\u00f8se vil alltid treffe en ny lege p\u00e5 legevakten og dermed forklare sine symptomer igjen og igjen. Det blir alts\u00e5 ingen god helseoppf\u00f8lging. Egenandel i kommunal legevakt gj\u00f8r at noen papirl\u00f8se migranter unng\u00e5r \u00e5 bruke tilbudet. Man m\u00e5 alltid betale full pris for medisiner selv. I den delen av legevakten som styres av spesialisthelsetjenesten m\u00e5 papirl\u00f8se betale full pris for unders\u00f8kelser og behandling. Tiltak: \u2022 Bergen kommunale legevakt utarbeider i samarbeid med Helsesenteret for papirl\u00f8se migranter et system som kan bidrar til lavere terskel for papirl\u00f8se i akuttmottak. \u2022 Betalingsevne for betaling av behandling og medisiner m\u00e5 vurderes slik at de som trenger det f\u00e5r gratis medisiner. Rettighet \u00a7 4.Barns rett til helse- og omsorgstjenester Personer under 18 \u00e5r som ikke oppfyller vilk\u00e5rene etter \u00a7 2 har, i tillegg til \u00f8yeblikkelig hjelp som nevnt i \u00a7 3, rett til n\u00f8dvendige helse- og omsorgstjenester fra kommunen etter pasient- og brukerrettigehtsloven \u00a7 2-1 a andre ledd og n\u00f8dvendig helsehjelp fra spesialisthelsetjenesten etter \u00a7 2-1 b andre ledd f\u00f8rste punktum, med mindre hensynet til barnet tilsier at hjelpen ikke skal ytes. I tillegg gjelder pasient- og brukerrettighetsloven \u00a7 2- 3 til \u00a7 2-5. Problemstilling: Papirl\u00f8se barn i Bergen har ikke tilgang til en fast lege. Barna er ofte del av familier som lever i spesielt s\u00e5rbare livssituasjoner, og derfor er det ekstra viktig med en fast lege oppf\u00f8lging til disse barna. Tiltak: \u2022 det m\u00e5 defineres en fast legeressurs som skal ha ansvar for prim\u00e6rhelsetjeneste til disse barna. Rettighet \u00a7 5.Rett til helsehjelp som ikke kan vente mv. Alle personer som oppholder seg i riket, har rett til f\u00f8lgende helsehjelp etter pasient- og brukerrettighetsloven \u00a7 2-1 a andre ledd og \u00a7 2-1 b andre ledd f\u00f8rste punktum: a. helsehjelp som er helt n\u00f8dvendig og ikke kan vente uten fare for n\u00e6rt forest\u00e5ende d\u00f8d, varig sterkt nedsatt funksjonstilstand, alvorlig skade eller sterke smerter. Dersom vedkommende er psykisk ustabil og utgj\u00f8r en n\u00e6rliggende og alvorlig fare for eget eller andres liv eller helse, har vedkommende uansett rett til psykisk helsevern. Problemstilling: Ettersom kronisk syke papirl\u00f8se ikke f\u00e5r god prim\u00e6rhelseoppf\u00f8lging p\u00e5 legevakten, s\u00e5 er det frivillige leger p\u00e5 Helsesenteret og p\u00e5 ulike fastlegekontor som gir prim\u00e6rhelsetjeneste til papirl\u00f8se i Bergen. Kronisk syke f\u00e5r ikke god nok prim\u00e6rhelsetjeneste p\u00e5 Helsesenteret, fordi de frivillige legene har vakt kun hver 8 uke, og fordi mange av legene er spesialister, ikke fastleger. Forebyggende medisin for kronisk syke m\u00e5 betales full pris, noe mange av de papirl\u00f8se ikke har r\u00e5d til. Spesialisthelsetjeneste som har gitt behandling til papirl\u00f8se opplever at de ikke har noen fast lege \u00e5 sende journal til, samt at det ikke er noen lege for n\u00f8dvendig helseoppf\u00f8lging. Det er ogs\u00e5 en utfordring \u00e5 f\u00e5 hjelp i hjemmet, opptreningsopphold etc. etter sykehusopphold. Tiltak: \u2022 Kronisk syke papirl\u00f8se m\u00e5 f\u00f8lges opp av en fast lege med reel tilgang til medisin (har ikke egen inntekt) for \u00e5 unng\u00e5 varig sterkt nedsatt funksjonstilstand, alvorlig skade eller sterke smerter, for eksempel ved psykisk sykdom, h\u00f8yt BT, diabetes, kreft etc. \u2022 Papirl\u00f8se som har v\u00e6rt innlagt i sykehus, m\u00e5 f\u00e5 oppf\u00f8lging hos en fast lege i etterkant. \u2022 Kommunale helsetjenester m\u00e5 bist\u00e5 med kommunale tjenester ved behov; hjemmesykepleie, sykehjem, gjenopptreningsopphold etc. b. n\u00f8dvendig helsehjelp f\u00f8r og etter f\u00f8dsel. Se eget skriv signert Kirkens bymisjon ved Helsesenteret og Nadheim, Kvinnehelsehuset og Amatea. c. svangerskapsavbrudd etter bestemmelsene i abortloven Se eget skriv signert Kirkens bymisjon ved Helsesenteret og Nadheim, Kvinnehelsehuset og Amatea. d. smittevernhjelp, jf. smittevernloven \u00a7 6-1 Vi anbefaler at det er en kommunal instans for legger til rette for all type av vaksinering av personer i m\u00e5lgruppene. Se eget skriv signert Kirkens bymisjon ved Helsesenteret og Nadheim, Kvinnehelsehuset og Amatea. e. helsehjelp som ikke b\u00f8r vente til frihetsber\u00f8velsen er opph\u00f8rt, dersom vedkommende er undergitt frihetsber\u00f8velse som nevnt i folketrygdloven \u00a7 2-17. Rettighet \u00a7 6.Rett til n\u00f8dvendige omsorgstjenester Personer som ikke er norske statsborgere, som har lovlig, men ikke fast opphold i riket, jf. \u00a7 2 bokstav a, og som ikke kan dra omsorg for seg selv, har kun rett til n\u00f8dvendige omsorgstjenester etter pasient- og brukerrettighetsloven \u00a7 2-1a andre ledd inntil vedkommende i praksis kunne forlatt landet, med mindre annet f\u00f8lger av avtale som Norge har inng\u00e5tt med vedkommende persons hjemland eller av multilaterale avtaler eller konvensjoner. Personer som ikke har lovlig opphold i riket, og som ikke kan dra omsorg for seg selv, har rett til n\u00f8dvendige omsorgstjenester etter pasient- og brukerrettighetsloven \u00a7 2-1a andre ledd inntil vedkommende etter utlendingsloven og forskrifter gitt i medhold av loven, har plikt til \u00e5 forlate landet. Asyls\u00f8kere som er i statlig mottak, eller personer som har tilbud om opphold i statlig mottak, har ikke krav p\u00e5 omsorgstjenester etter pasient- og brukerrettighetsloven \u00a7 2-1a andre ledd, med mindre de er bosatt i kommune i henhold til s\u00e6rlig avtale mellom utlendingsmyndighetene og den enkelte kommune. Problemstilling: Vi erfarer at papirl\u00f8se med behov for omsorgstjenester ikke f\u00e5r tilgang til dette. I 2023 sendte vi inn en klage p\u00e5 avslag om dette etter at en sv\u00e6rt syk papirl\u00f8s fikk avslag p\u00e5 hjemmesykepleie etter sykehusopphold. Statsforvalteren ga klageren medhold, og kommunen ga pasienten sykehjemsopphold. Vi ser at lengev\u00e6rende flyktninger med endelig avslag i og utenfor mottak blir eldre og sykere, og kan ikke ivareta egen helse. Mange av dem kommer til \u00e5 bli i Norge livet ut. Tiltak: \u2022 UDI m\u00e5 tilrettelegge for bedre helseoppf\u00f8lging og omsorgstjenester i ordin\u00e6re mottak. Evt. m\u00e5 disse beboerne flyttes til forsterkede mottaksplasser. \u2022 Kommuner m\u00e5 legge en plan for hvordan eldre og syke utenfor mottak kan f\u00e5 st\u00f8tte og hjelp til egenomsorg. "
}