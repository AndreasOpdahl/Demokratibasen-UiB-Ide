{
  "dokument_id": "ccc313d8-5991-57fe-87f0-469b74eb7fc4",
  "doc_type": "case_presentation",
  "kommune": 4601,
  "tittel": "Bestilling - forvaltningsrevisjon av planer som styringsverkt\u00f8y ",
  "url": "https://bergen.kommune.no/politikere-utvalg/api/fil/bk360/10558946/Framstilling-Bestilling-forvaltningsrevisjon-av-planer-som-styringsverktoy-",
  "tekst": " Kontrollutvalget Saksframstilling V\u00e5r referanse: 2024/90851-1 Saksbehandler: Eli Merete Velle Bestilling - forvaltningsrevisjon av planer som styringsverkt\u00f8y Hva saken gjelder: Bakgrunn Deloitte har i samsvar med bestilling fra kontrollutvalget i m\u00f8te den 23.04.2024, sak 40/24 utarbeidet en prosjektplan for forvaltningsrevisjon av planer som styringsverkt\u00f8y. I risiko- og vesentlighetsvurderingen for Bergen kommune ble det pekt p\u00e5 flere risikoomr\u00e5der knyttet til Bergen kommune sitt planarbeid. Det ble blant annet pekt p\u00e5 risiko knyttet til: \u2022 Utydelig planhierarki og manglende sammenheng mellom kommunens ulike planer \u2022 Ressursbruk og involvering i utarbeiding av planer \u2022 Konkretisering av tiltak, ansvar, kostnader og fremdrift i planene Om overordnet planlegging i Bergen kommune Her er en oversikt over de viktigste overordnede planene til Bergen kommune: \u2022 Kommuneplanens samfunnsdel (KPS), juni 2015. Kommuneplanens samfunnsdel (KPS) skal sette langsiktige m\u00e5l for samfunnsutviklingen og kommuneorganisasjonen, og er f\u00f8rende for kommunens \u00f8vrige planlegging og virksomhet. \u2022 Kommuneplanens arealdel (KPA), juni 2019. Kommuneplanens arealdel (KPA) skal vise sammenhengen mellom framtidig samfunnsutvikling og arealbruk. Dette skal v\u00e6re i tr\u00e5d med f\u00f8ringer i KPS. Gjeldende arealdel inneholder plankart, juridiske bestemmelser og planbeskrivelse. \u2022 Handlings- og \u00f8konomiplan (H\u00d8P), rulleres \u00e5rlig. Kommuneplanens samfunnsdel har en lovp\u00e5lagt handlingsdel som rulleres \u00e5rlig. I Bergen kommune kombineres handlingsdelen (etter plan- og bygningsloven) med \u00f8konomiplan (etter kommuneloven), og inng\u00e5r i en samlet handlings- og \u00f8konomiplan. \u2022 Kommunal planstrategi, september 2020. Kommunal planstrategi er et politisk verkt\u00f8y for styring av planleggingen i valgperioden. Planstrategien er lovp\u00e5lagt, og skal vedtas av bystyret senest ett \u00e5r etter konstituering. Den skal ta stilling til hvorvidt KPS og/eller KPA skal revideres, og i s\u00e5 fall om de skal revideres helt eller delvis. Planstrategien kan ogs\u00e5 ta stilling til hvilken \u00f8vrig planlegging som skal prioriteres i valgperioden. Planstrategien kan sl\u00e5s sammen med planprogram for kommuneplanens samfunnsdel og/eller arealdel. I tillegg til de overordnede planene har Bergen kommune en lang rekke tematiske samfunnsplaner for ulike samfunnsomr\u00e5der. Per februar 2024 hadde Bergen kommune 132 gjeldende planer. Bergen bystyre vedtok i juni 2019 at kommunen skal benytte fire ulike kategorier tematiske planer: 1 \u2022 Melding Kunnskapsgrunnlag eller rapport om status p\u00e5 et planomr\u00e5de, og skal ikke inneholde visjon, satsingsomr\u00e5der, m\u00e5l, strategier og tiltak \u2022 Strategi Viser hva som er m\u00e5let og hvilke strategier man har for \u00e5 n\u00e5 m\u00e5lene, men ikke hvordan det skal gj\u00f8res gjennom tiltak \u2022 Temaplan Det mest omfattende planverkt\u00f8yet og skal ha b\u00e5de m\u00e5l, strategier og tiltak \u2022 Handlingsplan Skal kun inneholde tiltak som sikrer gjennomf\u00f8ring av vedtatt strategi, temaplan eller utfordringer klarlagt gjennom politiske vedtak eller andre overordnede f\u00f8ringer P\u00e5 nettsiden til Bergen kommune blir det vist til at finansiering av tiltakene i tematiske planer og tematiske kommunedelplaner vurderes i forbindelse med handlings- og \u00f8konomiplanen og de \u00e5rlige kommunebudsjettene. Det blir opplyst at det at et tiltak er med i en plan, ikke er en garanti for at det blir gjennomf\u00f8rt. I risiko- og vesentlighetsvurderingen for Bergen kommune ble det pekt p\u00e5 koblingen mellom planene og kommunens handlings- og \u00f8konomiplan var for svak. Siden planene og tiltakene er avhengig av finansiering for \u00e5 bli iverksatt, inneb\u00e6rer dette at kommunen har mange planer som ikke blir fulgt opp, eller kun i sv\u00e6rt liten grad blir fulgt opp. Byr\u00e5dets arbeid med ny kommuneplan og kommunal planstrategi Byr\u00e5det vil rullere kommuneplanens samfunnsdel (KPS) og arealdel (KPA). I sak til byr\u00e5det (2024/05109-1) st\u00e5r f\u00f8lgende om byr\u00e5dets planer om \u00e5 redusere antall planer og sikre en r\u00f8d tr\u00e5d mellom planene: Bergen kommune har blant landets st\u00f8rste planvolum innenfor samfunnsplanleggingsfeltet, og til enhver tid en rekke p\u00e5g\u00e5ende planprosesser. Det er ikke et m\u00e5l i seg selv at Bergen kommune skal ha f\u00e6rrest mulig planer, men det m\u00e5 tas en kritisk gjennomgang av hvordan kommunen innretter planene. Byr\u00e5det har derfor startet arbeidet med \u00e5 g\u00e5 gjennom gjeldende planportef\u00f8lje innenfor samfunnsplanleggingen, og det vil frem mot fremleggelse av planstrategi bli foresl\u00e5tt grep for \u00e5 styrke den r\u00f8de tr\u00e5den fra kommuneplanens samfunnsdel til den tematiske planleggingen, og fra samfunnsdelen til H\u00d8P, som utgj\u00f8r samfunnsdelens handlingsdel. Form\u00e5l og problemstillinger Form\u00e5let med prosjektet vil v\u00e6re \u00e5 unders\u00f8ke om Bergen kommunes tematiske planer fungerer som strategiske styringsverkt\u00f8y. Deloitte vil unders\u00f8ke f\u00f8lgende tema med tilh\u00f8rende problemstillinger: Bruk og erfaring med ulike plantyper 1) Hvilke former for tematiske planer (melding, strategi, temaplan og handlingsplan) benyttes i praksis i byr\u00e5dsavdelingene? 2) I hvilken grad fungerer de ulike plantypene som styringsverkt\u00f8y? Sammenheng mellom planer, m\u00e5l og tiltak 3) I hvilken grad blir det arbeidet systematisk for \u00e5 sikre sammenheng mellom planer, m\u00e5l og tiltak? 4) I hvilken grad synliggj\u00f8r kommunens planer strategier, m\u00e5l og tiltak p\u00e5 en hensiktsmessig m\u00e5te? 2 Realisering av planer 5) I hvilken grad blir m\u00e5l og tiltak i vedtatte planer realisert? Rapportering knyttet til gjennomf\u00f8ring av planer 6) Er kommunens rapportering knyttet til vedtatte planer, samt budsjettfremlegg tilstrekkelig for \u00e5 gi bystyret tydelig oversikt over status og prioriteringsvalg? Revisjonskriterier Revisjonskriteriene vil bli hentet fra og utledet av autoritative kilder, rettsregler, politiske vedtak og fastsatte retningslinjer. Revisjonskriteriene under er ikke utt\u00f8mmende for hva som kan v\u00e6re relevant i forvaltningsrevisjonen. Vi anbefaler \u00e5 lese Deloittes prosjektplan punkt 2 i sin helhet, hvor det blant annet blir vist til: - Kommunal planstrategi, jf. kapittel 10 i plan og bygningsloven - Kommuneplan, jf. plan og bygningsloven kap. 11 som omfatter samfunnsdel med handlingsdel og arealdel. Det fremg\u00e5r her at kommuneplanen skal ivareta b\u00e5de kommunale, regionale og nasjonale m\u00e5l, interesser og oppgaver, og b\u00f8r omfatte alle viktige m\u00e5l og oppgaver i kommunen. - I veileder for kommuneplanprosessen blir det vist til at det ikke er et krav om at kommuneplanens samfunnsdel skal v\u00e6re en altomfattende plan. Det blir imidlertid vist til at dersom samfunnsdelen f\u00e5 en politisk relevans og v\u00e6re et nyttig styringsverkt\u00f8y for \u00e5 synliggj\u00f8re strategiske plangrep, m\u00e5 politiske prioriteringer komme tydelig fram i dokumentet. - Regjeringen legger hvert fjerde \u00e5r legge fram nasjonale forventninger til regional og kommunal planlegging for \u00e5 fremme en b\u00e6rekraftig utvikling i hele landet. Forventningene skal f\u00f8lges opp i arbeidet med planstrategier og planer i fylkeskommunene og kommunene. - I kommunens rammeverk for internkontroll1 fra september 2023 omtales samfunnsplanlegging. Her st\u00e5r det f\u00f8lgende: God m\u00e5l- og resultatstyring, sammen med samfunnsplanlegging, krever et plansystem som er bygget opp med en gjennomg\u00e5ende og helhetlig m\u00e5lstruktur. Et tydelig hierarki og en r\u00f8d tr\u00e5d fra de overordnede m\u00e5lene i kommuneplanen til mer konkrete strategier, delm\u00e5l og tiltak i underliggende planverk, bidrar til \u00e5 sikre en utvikling og styring av kommunen i riktig retning. Det kan v\u00e6re vanskelig \u00e5 skape helhet og sammenheng i plansystemet hvis vi ikke skiller godt nok mellom hva vi skal oppn\u00e5 (m\u00e5l), hvordan vi kommer oss dit og hvordan vi kan m\u00e5le utviklingen underveis. Metode: Deloitte utf\u00f8rer forvaltningsrevisjon i samsvar med gjeldende standard for forvaltningsrevisjon (RSK 001). Informasjon om Bergen kommunes planer og planarbeid i de ulike byr\u00e5dsavdelingene vil bli samlet inn og analysert. Revisor vil velge ut planer fra de siste fire \u00e5rene for \u00e5 se n\u00e6rmere p\u00e5 hvordan de er bygget opp med hensyn til \u00e5 synliggj\u00f8re m\u00e5l, tiltak og kostnader. Det vil videre bli gjennomf\u00f8rt en sp\u00f8rreunders\u00f8kelse og intervju. For \u00e5 f\u00e5 supplerende informasjon til skriftlige kilder vil Deloitte intervjue kommunaldirekt\u00f8rene. Deloitte vil videre intervjue noen utvalgte (fem) etatsdirekt\u00f8rer som har ansvarsomr\u00e5der som er relevante for de planene en vil se n\u00e6rmere p\u00e5 i dokumentanalysen. Deloitte vil videre intervjue byr\u00e5dsleder og lederne for bystyreutvalgene. Til sammen vil Deloitte intervjue 17 personer. Deretter vil det p\u00e5 vanlig m\u00e5te bli foretatt verifisering og h\u00f8ring. 1 Rammeverk for virksomhetsstyring (bergen.kommune.no) 3 Tid og ressursbruk: Birte Bj\u00f8rkelo er oppdragsansvarlig partner p\u00e5 oppdraget og vil st\u00e5 for overordnet styring av prosjektet og senior manager Kari G\u00e5semyr vil v\u00e6re prosjektleder for oppdraget. Deloitte vil ellers sette sammen et team som sikrer at prosjektet blir gjennomf\u00f8rt i samsvar med gjeldende retningslinjer, samt med n\u00f8dvendig kompetanse og erfaring innenfor kommunal revisjon. Med utgangspunkt i prosjektet sin karakter og planen som er lagt for hvordan prosjektet skal bli gjennomf\u00f8rt vil det ta totalt 600 timer \u00e5 gjennomf\u00f8re prosjektet. Oppstart av prosjektet skjer i juni 2024 etter avtale med kontrollutvalget. Deloitte foresl\u00e5r rapport levert til kontrollutvalgets m\u00f8te i februar 2025. Sekretariatets vurdering Sekretariatet vurderer at prosjektplanen er i samsvar med tema og form\u00e5l som g\u00e5r frem av prosjekt nr. 1 i plan for forvaltningsrevisjon 2024-2028, som bystyret trolig vil vedta i m\u00f8te 19.-20. juni. Sekretariatet anbefaler at bestillingen foretas under forutsetning av bystyrets godkjenning av planene, og at arbeidet f\u00f8rst settes i gang etter bystyrets vedtak. Det vil etter sekretariatets vurdering v\u00e6re dekning for mesteparten av dette prosjektet p\u00e5 revisjonsbudsjettet for 2024. En mindre del av arbeidet vil bli utf\u00f8rt og fakturert i 2025. Forslag til vedtak: Under forutsetning av at bystyret vedtar kontrollutvalgets forslag til planer for forvaltningsrevisjon 2024-2028, bestiller kontrollutvalget prosjektet \u00abForvaltningsrevisjon av planer som styringsverkt\u00f8y\u00bb, i tr\u00e5d med vedlagte prosjektplan av juni 2024, fra forvaltningsrevisor Deloitte AS. Dato: 4. juni 2024 Eli M. Velle - leder Dokumentet er godkjent elektronisk. Vedlegg: 1. Prosjektplan \u2013 Planer som styringsverkt\u00f8y \u2013 Juni 2024 2. Vedlegg til prosjektplan \u2013 spesifisert timebudsjett \u2013 u.off., jf. offl. \u00a7 13, jf. fvl. \u00a7 13 f\u00f8rste ledd nr. 2 4 "
}