{
  "dokument_id": "1165b3cb-d267-57a6-b86e-e71de51aa210",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 66 fra Rune Bakervik (A) om \u00f8konomistyringen og ansettelsesstoppen for Kulturskolen i Bergen - Utvalg for finans, kultur og n\u00e6ring ",
  "url": "https://bergen.kommune.no/politikere-utvalg/api/fil/bk360/11303595/Svar-pa-skriftlig-sporsmal-nr-66-fra-Rune-Bakervik-A-om-okonomistyringen-og-ansettelsesstoppen-for-Kulturskolen-i-Bergen-Utvalg-for-finans-kultur-og-naering-",
  "tekst": " BNKI - stab Til Intern korrespondanse Bystyrets kontor V\u00e5r referanse: 2024/155091-3 Saksbehandler: Gerd Nilsen Fra Dato: 24. oktober 2024 Byr\u00e5d for n\u00e6ring, kultur og idrett Svar p\u00e5 skriftlig sp\u00f8rsm\u00e5l nr. 66 fra Rune Bakervik (A) om \u00f8konomistyringen og ansettelsesstoppen for Kulturskolen i Bergen - Utvalg for finans, kultur og n\u00e6ring Representanten Rune Bakervik (A) sendte 08.10.24 inn f\u00f8lgende skriftlige sp\u00f8rsm\u00e5l: Sp\u00f8rsm\u00e5l til Kulturbyr\u00e5den: \u2022 Hvilke konsekvenser for tilbudet til elever har \u00f8konomistyringen og ansettelsesstoppen for Kulturskolen i Bergen? \u2022 Vil barn i kulturskolen g\u00e5 glipp av sitt undervisningstilbud b\u00e5de i innv\u00e6rende og neste \u00e5r, og i s\u00e5 fall hvor mange barn konkret vil g\u00e5 glipp av tilbud under dagens byr\u00e5d? Svar fra byr\u00e5den: Bergen kommune er i en vanskelig \u00f8konomisk situasjon som er krevende for kommunens tjenesteytere og ansatte. Noen av tiltakene byr\u00e5det har innf\u00f8rt for \u00e5 begrense styring mot et st\u00f8rre underskudd for 2024, er \u00e5 ha en skjerpet \u00f8konomisk styring og \u00e5 innf\u00f8re ansettelsesstopp. For elever ved Kulturskolen i Bergen har dette f\u00e5tt konsekvenser: \u2022 Kulturkarusellen \u2013 kulturskoletilbud i SFO: i 2024 f\u00e5r 180 f\u00e6rre barn fordelt p\u00e5 6 grunnskoler tilbudet, sammenliknet med forrige skole\u00e5r. \u2022 Pianol\u00e6rer som har g\u00e5tt av med pensjon har ikke blitt erstattet grunnet ansettelsesstoppen. I disse tilfellene har de fleste pianoelever f\u00e5tt tilbud om tilsvarende undervisning i andre bydeler. Noen av elevene har sluttet, men det er uvisst om \u00e5rsaken er knyttet til endring i tilbudet. Ved frav\u00e6r av arbeidstakere i permisjon er det gjort interne grep for \u00e5 l\u00f8se oppgaver som ikke inneb\u00e6rer undervisning, som blant annet materialforvaltning. Materialforvaltning best\u00e5r av vedlikehold og utl\u00e5n av instrumenter til kulturskolens elever. Utl\u00e5n av instrumenter er et utjevnende og inkluderende tilbud, s\u00e6rlig innenfor fag der instrumentene er for dyre for noen familier \u00e5 skaffe selv, som strykeinstrumenter og bl\u00e5seinstrumenter. De interne l\u00f8sningene p\u00e5 forvaltningen er av midlertidige karakter. Det er viktig \u00e5 presisere at ogs\u00e5 ansettelsesstoppen er midlertidig, og den er ikke tiltenkt \u00e5 vedvare gjennom neste \u00e5r. Det er en fare for at Kulturskolens fag rammes vilk\u00e5rlig n\u00e5r personer som har naturlig avgang ikke erstattes, og det er fortl\u00f8pende dialog med Kulturskolen om konsekvenser av ansettelsesstoppen og eventuelle avb\u00f8tende tiltak. Byr\u00e5den takker for viktige sp\u00f8rsm\u00e5l som bidrar til \u00e5 belyse konsekvenser av tiltak som gjennomf\u00f8res for \u00e5 h\u00e5ndtere den vanskelige \u00f8konomiske situasjonen i kommunen. Reidar Digranes - Byr\u00e5d for n\u00e6ring, kultur og idrett Dokumentet er godkjent elektronisk. "
}