{
  "dokument_id": "4aac28c9-fb98-5222-a3a3-d824c806ac00",
  "doc_type": "case_minutes",
  "kommune": 4601,
  "tittel": "Saksprotokoll , 16042024, Sak 71/24, H\u00f8ring av endring i prioriteringsforskriften",
  "url": "https://bergen.kommune.no/politikere-utvalg/api/fil/bk360/10330898/Innstilling-vedtak-Horing-av-endring-i-prioriteringsforskriften",
  "tekst": "H\u00f8ring av endring i prioriteringsforskriften Kommunalt r\u00e5d for personer med funksjonsnedsettelse behandlet saken i m\u00f8tet 16.04.2024 sak 71/24 og fattet f\u00f8lgende vedtak: F\u00f8lgende h\u00f8ringsuttalelse blir sendt til helse- og omsorgsdepartementet Slik KRPF tolker denne h\u00f8ringen er det i all hovedsak endringer som m\u00e5 gj\u00f8res i forbindelse med endringer som er gjort i lovverket og som dermed f\u00e5r f\u00f8lger for prioriteringsforskriften. Det vil s\u00e5ledes ikke ha noen hensikt \u00e5 komme med motforestillinger mot endringene som bare gjelder lovendringene, men r\u00e5det \u00f8nsker likevel \u00e5 komme med noen innspill i forhold til hvilke f\u00f8lger endringene i pasient og brukerrettighetsloven kan f\u00e5 samt kommentarer til enkelte av endringene i selve forskriften. KRPF er meget skuffet over at fritt behandlingsvalg ble tatt vekk, spesielt n\u00e5r vi vet at det allerede er lange ventek\u00f8er i den offentlige spesialisthelsetjenesten. Denne endringen vil f\u00f8re til et enda st\u00f8rre skille i helsen og oppf\u00f8lgingen mellom dem som er godt bemidlet og dem som ikke er det der de som har midler i enda st\u00f8rre grad enn i dag f\u00e5r raskere hjelp og dermed ogs\u00e5 mindre sykdomstid, kortere rekonvalesenstid og mindre sannsynlighet for permanente skader/ettervirkninger. Det er en kjensgjerning at de aller fleste personer med funksjonsnedsettelse er i gruppen som har lav l\u00f8nn/trygd og dermed ogs\u00e5 er lavere bemidlet, denne bestemmelsen vil derfor ramme denne gruppen uforholdsmessig hardt sammenlignet med den \u00f8vrige befolkningen. R\u00e5det mener samfunns\u00f8konomiske aspekter som f.eks. ressursbruk i andre deler av helsevesenet, belastning for p\u00e5r\u00f8rende/ul\u00f8nnet omsorgsarbeid b\u00f8r tas med inn i \u00a72. Dersom det \u00e5 \u00f8ke ventetiden for en pasient f\u00f8rer til sterkt forlenget kommunal rehabilitering, forlenget sykefrav\u00e6r fra jobb eller at p\u00e5r\u00f8rende m\u00e5 s\u00f8ke permisjon fra jobb i lengre tid b\u00f8r ogs\u00e5 disse elementene telle med i prioriteringen. KRPF mener det er for svakt at det bare st\u00e5r helsehjelpen skal v\u00e6re p\u00e5begynt i \u00a74 da p\u00e5begynt ofte regnes fra vurderingstimen en har i spesialisthelsetjenesten. Det medf\u00f8rer at s\u00e5 lenge en pasient har v\u00e6rt til denne samtalen s\u00e5 er behandlingen p\u00e5begynt og da kan personen bli st\u00e5ende p\u00e5 venteliste i mange \u00e5r f\u00f8r noe skjer og uten at en f\u00e5r noen tilbakemeldinger p\u00e5 hva som skjer videre og n\u00e5r en kan forvente at den anbefalte progresjonen kan starte, et eksempel: pasient har v\u00e6rt inne til vurderingstime og f\u00e5tt beskjed p\u00e5 at operasjon er best og at det b\u00f8r tas f\u00f8r \u00abting\u00bb blir for stort da det vil gj\u00f8re operasjonen verre. Selv etter 2 \u00e5r har ikke pasienten f\u00e5tt noen oppf\u00f8lging eller informasjon om tidsfrist for n\u00e5r pasienten senest skal f\u00e5 operasjonen. Denne paragrafen b\u00f8r derfor i tillegg til p\u00e5begynt ogs\u00e5 inneholde krav om oppf\u00f8lging/informasjon ved lang ventetid. R\u00e5det er ogs\u00e5 skeptisk til tidsfristen p\u00e5 65 dager i \u00a74a. 65 dager er lang tid for barn og unge og vi mener det m\u00e5 v\u00e6re mulig \u00e5 redusere denne fristen. KRPF mener at det i \u00a75 b\u00f8r legges til et punkt e) mulighet for \u00e5 kontakte HELFO om fristen er oversittet. Votering: Vedtatt sendt inn med seks mot fire stemmer 2 "
}