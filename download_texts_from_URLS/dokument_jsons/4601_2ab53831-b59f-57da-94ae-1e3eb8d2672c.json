{
  "dokument_id": "2ab53831-b59f-57da-94ae-1e3eb8d2672c",
  "doc_type": "case_attachment",
  "kommune": 4601,
  "tittel": "Valgkomiteens innstilling til GF i Fl\u00f8ibanen AS 25.04.24",
  "url": "https://bergen.kommune.no/politikere-utvalg/api/fil/bk360/10627223/Valgkomiteens-innstilling-til-GF-i-Floibanen-AS-25-04-24",
  "tekst": " VALGKOMITEENS INNSTILLING TIL GENERALFORSAMLINGEN I FL\u00d8IBANEN AS 25.04.24 Siden generalforsamlingen i Fl\u00f8ibanen AS 25.04.23 har selskapet hatt f\u00f8lgende valgkomite: Den til enhver tid fungerende finansbyr\u00e5den i Bergen Kommune (pt Eivind N\u00e6vdal-Bolstad), Christine Koch Hatlebrekke og Paul-Chr. Rieber. Ved \u00e5rets generalforsamling st\u00e5r styremedlemmene Dag Jarle Aksnes og Helene Mathilde \u00d8dven p\u00e5 valg. Utfra deres lange funksjonstid og et \u00f8nske om en viss rotasjon av styremedlemmer, innstiller valgkomiteen p\u00e5 at disse ikke gjenvelges. Som forberedelse til \u00e5rets valg har valgkomiteen hatt 5 m\u00f8ter fysisk og p\u00e5 teams, samt epost- og telefonkontakt. Det har blitt holdt et m\u00f8te med selskapets styreleder og adm.dir. Valgkomiteen har ogs\u00e5 f\u00e5tt innsyn i den interne styreevalueringen som nylig er gjennomf\u00f8rt. Overordnet gir evalueringen inntrykk av et styre som er godt sammensatt og som arbeider godt sammen. Valgkomiteen har gjort en samlet vurdering av styresammensetningen med tanke p\u00e5 de neste fasene av selskapets utvikling. Man har vurdert styrets kompetanseprofil p\u00e5 bakgrunn av selskapets omgivelsesbilde, gjeldende strategi, p\u00e5g\u00e5ende prosjekter og fremtidige planer. Herunder konstaterer valgkomiteen at selskapet har vokset til en bra st\u00f8rrelse hva gjelder omsetning, aktivitetsniv\u00e5 og antall ansatte. P\u00e5 bakgrunn av at den nye Fl\u00f8irestauranten n\u00e5 blir et viktig element i selskapets videre strategi og utvikling, har man s\u00f8kt etter styrekompetanse som ogs\u00e5 reflekterer dette. Valgkomiteen har definert de \u00f8nskede kompetanseomr\u00e5dene \u00e5 v\u00e6re; Styring og kontroll, inkl. risikovurderinger, b\u00e6rekraft og ESG, merkevarebygging, teknologi, innovasjon og digitalisering. En rekke kandidater med disse kompetanseprofilene har blitt vurdert og valgkomiteen har konkludert med \u00e5 foresl\u00e5 Ingrid Lydvo og Peggy Krantz-Underland som nye styremedlemmer. Lydvo (48) er utdannet sivilingeni\u00f8r i petroleumsteknologi og geofysikk ved NTNU i Trondheim og har jobbet 17 \u00e5r i oljebransjen, bl.a. som riggsjef i Stena Drilling og 7 \u00e5r i Norway's Best, bl.a. med Aurland Ressursutvikling. Hun er n\u00e5 klima og milj\u00f8r\u00e5dgiver i Voss Herad. Lydvo har styreerfaring fra bl.a. Nordic Cruise Service og Voss Vind. Krantz-Underland (51) har en MBA fra Norges Handelsh\u00f8yskole og har tilleggsutdannelse fra University of Oxford og Harvard University. Hun har jobbet i over 20 \u00e5r i Equinor hvor hun n\u00e5 er VP data, methodology and learning. Krantz-Underland har styreerfaring fra familiens eiendomsselskaper, Hordfast og Bergen N\u00e6ringsr\u00e5d hvor hun n\u00e5 er nestleder i styret. Forutsatt generalforsamlingens godkjennelse blir styret i Fl\u00f8ibanen AS fra 25.04.24 slik: Bjart Nygaard styreleder - valgt i 2023 for 2 \u00e5r Beathe Knutstad-Lopez styremedlem - valgt i 2023 for 2 \u00e5r Peggy Krantz-Underland styremedlem - valgt i 2024 for 2 \u00e5r Ingrid Lydvo styremedlem - valgt i 2024 for 2 \u00e5r Harald Schjelderup styremedlem - valgt i 2023 for 2 \u00e5r "
}