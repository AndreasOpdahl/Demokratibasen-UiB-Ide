{
  "dokument_id": "e28825bb-7d14-5c65-bc28-d6fd1d3f150c",
  "doc_type": "case_presentation",
  "kommune": 4601,
  "tittel": "H\u00f8ring - Hovedplaner for vannforsyning og avl\u00f8p og vannmilj\u00f8 2024 - 2033",
  "url": "https://bergen.kommune.no/politikere-utvalg/api/fil/bk360/10539063/Framstilling-Horing-Hovedplaner-for-vannforsyning-og-avlop-og-vannmiljo-2024-2033",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/59340-9 H\u00f8ring - Hovedplaner for vannforsyning og avl\u00f8p og vannmilj\u00f8 2024 - 2033 Hva saken gjelder: Byr\u00e5d for byutvikling presenterer i denne saken h\u00f8ringsutkast av Hovedplan for vannforsyning og Hovedplan for avl\u00f8p og vannmilj\u00f8 for perioden 2024 \u2013 2033, og anbefaler at disse legges ut til h\u00f8ring og offentlig ettersyn. Det er en m\u00e5lsetning \u00e5 legge frem endelige planforslaget for behandling i bystyret innen utgangen av 2024. Hovedplanene er overordnete sektorplaner for vannforsyning og avl\u00f8psh\u00e5ndtering, og belyser og forankrer Bergen kommunes strategiske valg innen vann- og avl\u00f8pssektoren. Planene gir grunnlag for innspill til handlingsplaner og \u00f8konomiplaner som rulleres \u00e5rlig. Hovedplanene angir hvordan kommunen skal oppfylle krav i lover og forskrifter p\u00e5 fagomr\u00e5det. S\u00e6rlig viktig for virksomheten er drikkevannsforskriften og forurensningsforskriften. Videre angir hovedplanene hvordan kommunen skal oppfylle selvp\u00e5lagte oppgaver, for eksempel serviceniv\u00e5 overfor abonnentene. Planforslagene er utarbeidet av Bergen Vann. Planene likner temaplaner iht. Bergen kommunes instruks for samfunnsplanlegging (planinstruksen), og inneholder m\u00e5l og tiltak, men ikke strategier. Bakgrunn: Byr\u00e5det som forretningsministerium behandlet sak om oppstart av hovedplaner for vannforsyning og avl\u00f8p og vannmilj\u00f8 i m\u00f8te 19.10.2023 sak 1273/23 og fattet f\u00f8lgende vedtak: Det settes i gang arbeid med rullering av hovedplaner for vannforsyning og for avl\u00f8p og vannmilj\u00f8 med sikte p\u00e5 bystyrebehandling i 2024. Gjeldende hovedplaner er vedtatt av bystyret i m\u00f8te 19.06.2019 i sak 205/19. I sak 166-15 24.06.2015 har bystyret vedtatt at planene skal rulleres hvert fjerde \u00e5r. Status for gjeldende planer Vedlagt fagnotat gj\u00f8r rede for status for gjeldende hovedplaner for temaene vannforsyning, avl\u00f8p og vannmilj\u00f8, myndighetsrollen og forhold til omverden og organisering av virksomheten. Sentrale tema i planforslagene Vannforsyning - Sikring av rentvannsbasseng med ferdigbehandlet vann som skal rett til forbruker. \u00c5 hindre innlekking av forurenset vann til bassengene er en oppgave som vil ha h\u00f8y 1 prioritet. Det skal ogs\u00e5 arbeides for at omr\u00e5der over bergsprengte basseng gis status som sikringssoner i KPA. - Fysisk sikring av anleggene. - Bygge ferdig \u00abnye\u00bb Espeland vannbehandlingsanlegg med behandlingsprosess tilsvarende som Svartediket og Jordalsvatnet har. - Oppdimensjonering og ny behandlingsprosess p\u00e5 Kismul vannbehandlingsanlegg. - Tiltak p\u00e5 S\u00e6dalen vannbehandlingsanlegg, inkludert behandlingsprosess, rehabilitering av dammer og produksjon av energi. - Rehabilitering av en lang rekke eldre dammer i samsvar med plan for rehabilitering 2020 \u2013 2030. - Fornying av vannforsyningssystemene p\u00e5 et niv\u00e5 som opprettholder god funksjon i ledningsnettet. - Etablering av overf\u00f8ringsledninger mellom vannforsyningssonene, f.eks. mellom Arna og \u00c5sane, og mellom Fana/Ytrebygda og sentrum. - Etablere nye h\u00f8ydebasseng i alle hovedforsyningssonene. Dette vil gi bedre leveringssikkerhet og stabilitet i forsyningssystemet. - Gjensidig reserveforsyning med \u00d8ygarden kommune og reserveforsyning til Bj\u00f8rnafjorden og til Ask\u00f8y kommune, dersom det fattes politisk vedtak om det. Avl\u00f8p og vannmilj\u00f8 - Kommuneplanens forutsetninger skal f\u00f8lges opp. Det inneb\u00e6rer blant annet at elver og bekker ikke skal lukkes, og at allerede lukkede vassdrag skal vurderes gjen\u00e5pnet og restaurert. - Tiltak skal iverksettes for \u00e5 n\u00e5 vannforskriftens generelle krav om god \u00f8kologisk og kjemisk tilstand i vassdragene innen 2027. Regional plan for Vestland vassregion 2022 \u2013 2027 har 167 tiltak i Bergen kommune. For 143 av disse er kommunen selv ansvarlig myndighet. - I perioden 2021 \u2013 2025 gjennomf\u00f8res den systematiske Byfjordunders\u00f8kelsen for hele fjordsystemet, i samarbeid med nabokommunene. I \u00abmellomperioden\u00bb 2026 \u2013 2030 gjennomf\u00f8res prosjektbaserte unders\u00f8kelser. - Kategorisering av tilstanden ved badeplassene g\u00e5r over fra bruk av den norske badevannsnormen til EU-standard for badeplasser. - Etter tildekking av bunnen i Store Lungeg\u00e5rdsvann g\u00e5r n\u00e5 arbeidet videre med utarbeidelse av tiltaksplan og prosjektgrunnlag for tilsvarende opprydding i V\u00e5gen. - Implementering av Kommunedelplan for overvanns forutsetninger for overvannsh\u00e5ndtering skal videref\u00f8res i arealplanleggingen. Utvikling av avl\u00f8pssystemene skal st\u00f8tte oppunder disse forutsetningene. Det forutsettes at dette f\u00f8lges opp i rullering av Kommuneplanens arealdel. - Retningslinjer for overvann fra 2005 revideres. Retningslinjene skal detaljere prinsipper og krav definert i Kommunedelplan for overvann og v\u00e6re et verkt\u00f8y for utbyggere i planlegging og prosjektering og for saksbehandlere ved godkjenning av planer og tiltak. M\u00e5ler er arealplaner og tiltak med god kvalitet, og \u00e5 sikre likebehandling i saksbehandlingen. - Utredning som gjennomf\u00f8res i 2024 om mulige tiltak for beskyttelse mot stigende havniv\u00e5 f\u00f8lges opp i fremtidig planarbeid i kommunen. - Fornying av avl\u00f8pssystemene p\u00e5 et niv\u00e5 som opprettholder god funksjon i avl\u00f8psnettet. - Separering skal gjennomf\u00f8res for \u00e5 redusere overl\u00f8psdrift til de indre fjordomr\u00e5dene. - Registrering av tilstand og funksjon p\u00e5 avl\u00f8psanleggene skal gjennomf\u00f8res kontinuerlig og systematisk som grunnlag for god drift og prioritering av tiltak. - Utslipp fra overl\u00f8p skal ikke f\u00f8re til forurensning. - Sekund\u00e6rrensing skal etableres s\u00e5 snart som praktisk mulig for f\u00f8lgende omr\u00e5der: o Ytre Arna \u2013 Indre Arna \u2013 Espeland \u2013 Garnes \u2013 Hagardsvika ved overf\u00f8ring til Garnes renseanlegg som oppgraderes til sekund\u00e6rrensing. o Helleneset \u2013 Eikeviken ved overf\u00f8ring til Ytre Sandviken renseanlegg. 2 o \u00c5sane nord ved overf\u00f8ring til Kvernevik renseanlegg. o Bergen vest: utslipp p\u00e5 strekningen Kj\u00f8kkelvik \u2013 Fagerdalen \u2013 Godvik \u2013 Alv\u00f8en \u2013 H\u00e5konshella \u2013 Hilleren saneres og oversendes til nytt renseanlegg i Drotningsvik. o Fanahammaren \u2013 Stend ved overf\u00f8ring til Flesland renseanlegg. - Utredning av fremtidig renseprosess for Knappen renseanlegg startes opp i 2024, og oppgradering av anlegget gjennomf\u00f8res i hovedplanperioden. - Alternativ anvendelse av biogassen m\u00e5 v\u00e6re p\u00e5 plass n\u00e5r dagens avtale om leveranse til bussdrift g\u00e5r ut i 2030. - Bergen kommune skal arbeide for \u00e5 videreutvikle utnyttelsen av ressursene i bioresten. Dette gjelder f.eks. fosfor, bioolje og biokull. - Innf\u00f8ring av EUs nye avl\u00f8psdirektiv vil medf\u00f8re skjerpede rensekrav ogs\u00e5 i Norge. - Bergen kommune vil arbeide for at fremtidig avl\u00f8psrensing er tilpasset de lokale resipientene og ligger p\u00e5 et niv\u00e5 som sikrer god vannkvalitet. Beredskap Det er definert strenge beredskapskrav for vannforsyning. Lov om helsemessig og sosial beredskap og drikkevannsforskriften p\u00e5legger vannverkseiere \u00e5 gj\u00f8re n\u00f8dvendige beredskapsforberedelser. Vannverkene skal regelmessig gjennomf\u00f8re risiko- og s\u00e5rbarhetsanalyser i tr\u00e5d med lovkrav for \u00e5 identifisere og avdekke hendelser og s\u00e5rbarheter som kan f\u00f8re til ekstraordin\u00e6re belastninger for virksomheten (jf. Sikkerhetsloven \u00a7 4-2, Folkehelseloven, Drikkevannsforskriften \u00a7 6 om farekartlegging og \u00a7 11 om beredskap, lov om kommunal beredskapsplikt). Totalberedskapskommisjonen har kartlagt beredskapssituasjonen i Norge og kom i 2023 med forslag til n\u00f8dvendige forbedringer p\u00e5 flere omr\u00e5der i sin rapport NOU 2023:17 N\u00e5 er det alvor \u2013 Rustet for en usikker fremtid. I rapporten er det flere kapitler som omhandler og treffer VA-bransjen, herunder drikkevannsforsyning, klimatilpasning og h\u00e5ndtering av naturfare, elektronisk kommunikasjon og digital sikkerhet. Beredskapskapitlene i planforslagene omhandler Bergen Vanns h\u00e5ndtering av beredskapsutfordringer. Myndighetsrollen og forholdet til omverden - Evaluering av overtakelsen av private stikkledninger i offentlig vei er sentralt i disse planene, b\u00e5de med hensyn til kostnader og hvilke presiseringer og unntak som erfaringsmessig m\u00e5 gj\u00f8res. - Det er behov for tettere oppf\u00f8lging under bygging av anlegg som skal overtas til offentlig drift og vedlikehold. - Kommunal veieiers program for regelmessig t\u00f8mming av sandfang og innm\u00e5ling av fyllingsgrad f\u00f8lges opp. - Forbudet mot p\u00e5slipp av matavfall fra matavfallskvern, matavfallspresse og lignende innretninger til offentlig avl\u00f8psnett fra virksomheter og husholdninger f\u00f8lges opp. - Informasjon og holdningsskapende tiltak gjennomf\u00f8res for \u00e5 redusere p\u00e5slipp av milj\u00f8gifter og medisinrester, engangskluter og andre u\u00f8nskede gjenstander til avl\u00f8psnettet b\u00e5de fra husholdninger og virksomheter. - Bergen Vann skal bidra aktivt i oppf\u00f8lging med andre kommunale og statlige etater. - Bergen Vann skal ha s\u00e6rlig fokus p\u00e5 varsling til s\u00e5rbare abonnenter ved tap av vannkvalitet eller tap av vann. Det skal aktivt varsels vis SKS og nettside ved tap av vann eller vannkvalitet og ved planlagte arbeider. - Bergen Vann skal gjennom strategisk kommunikasjon, informasjonstiltak og kampanjer bidra til at innbyggere f\u00e5r et bevisst forhold til vannkilder, drikkevann, vannforsyningsanlegg og eget vannforbruk. 3 Klimafotavtrykk og energiledelse Vann- og avl\u00f8psvirksomheten inneb\u00e6rer bruk av mye energi, materialer og kjemikalier. Planforslagene omhandler blant annet f\u00f8lgende m\u00e5l og tiltak for \u00e5 redusere energibruken og klimafotavtrykket: - Bergen Vann skal ha oversikt over direkte og indirekte klimagassutslipp som f\u00f8lger av virksomheten. - Bergen Vann skal satse p\u00e5 sirkularitet og reduksjon av klimafotavtrykk ved \u00e5 ivareta aspekter som levetid, ombruk og klimafotavtrykk i anskaffelser og prosjekter. - Bergen Vann arbeider med \u00e5 redusere klimafotavtrykket i tr\u00e5d med Bergen kommunes Gr\u00f8nn Strategi. - Bergen Vann skal redusere energiforbruket p\u00e5 behandlingsanlegg og pumpestasjoner. Dette omfatter optimalisering av ventilasjons-, temperatur- og prosesstyring. - Utrede muligheter for produksjon av fornybar energi p\u00e5 Svartediket vannbehandlingsanlegg. - Potensiale for gjenvinning av varm fra avl\u00f8psvann p\u00e5 avl\u00f8psnettet og p\u00e5 renseanleggene skal utredes. - Systemer for intern og ekstern rapportering av energibruk og beregning av klimafotavtrykket vedlikeholdes og forbedres. Fagetatens vurdering og anbefaling: Bergen Vann har levert fagnotat i saken. Bergen Vann anbefaler at Kommunedelplan for overvann 2019 \u2013 2029 videref\u00f8res, og at behov for rullering og oppdatering vurderes i l\u00f8pet av bystyreperioden. Bergen Vann anbefaler at forslag til hovedplaner for vannforsyning og avl\u00f8p og vannmilj\u00f8 for perioden 2024 \u2013 2033 legges ut til offentlig ettersyn. \u00d8konomiske konsekvenser: Utleggelse av planforslagene til h\u00f8ring og offentlig ettersyn har ingen \u00f8konomiske konsekvenser i seg selv. De samlede kostnadene innenfor vann- og avl\u00f8pssektoren finansieres fullt ut med gebyrinntekter. Dette omfatter drifts-, vedlikeholds-, administrasjons- og kapitalkostnader. St\u00f8rrelsen p\u00e5 vann- og avl\u00f8psgebyrene fastsettes \u00e5rlig av bystyret. For \u00e5 sikre b\u00e6rekraftig finansiering av fornyelse av vann- og avl\u00f8psanleggene over tid legges det i planene opp til at en vesentlig del av fornyelsen finansieres over driftsbudsjettet og uten l\u00e5neopptak. \u00c5rsgebyr for vann og avl\u00f8p for en bolig p\u00e5 120 m2 med stipulert forbruk er i 2024 kr 7 375,- inkl. mva., fordelt p\u00e5 kr 3 080,- i vanngebyr og kr 4 295,- i avl\u00f8psgebyr. Ved utgangen av gjeldende \u00f8konomiplanperiode i 2028 er gebyret stipulert til totalt kr 8 967,- inkl. mva., fordelt p\u00e5 kr 4 050,- i vanngebyr og kr 4 917,- i avl\u00f8psgebyr sammenliknet med faste 2024 priser. Videre ligger det tiltak i planforslagene om \u00f8kning av gebyrene frem til 2033 p\u00e5 totalt 44 % for vann og 20 % for avl\u00f8p, sammenliknet med i faste 2024 priser. For en bolig p\u00e5 120 m2 med stipulert forbruk gir dette i 2033 totalt gebyr p\u00e5 kr 9 598,- inkl. mva., fordelt p\u00e5 kr 4 438,- i vanngebyr og kr 5 160,- i avl\u00f8psgebyr. N\u00f8dvendig oppgradering av vannbehandlingsanlegg og oppfylling av rensekrav vil f\u00f8re til \u00f8kning av vann- og avl\u00f8psgebyrene i Bergen, men niv\u00e5et vil i 2033 likevel ligge vesentlig under forventet gjennomsnittlig gebyr for norske kommuner p\u00e5 det tidspunktet. En revisjon av EUs avl\u00f8psdirektiv fra 1991 ble vedtatt av EU-parlamentet i april 2024, og skal formelt godkjennes av EU-r\u00e5det i l\u00f8pet av 2024. Endringen inneb\u00e6rer en skjerping av rensekrav, og vil trolig bli innarbeidet i norsk lovgivning, ev. med lokale tilpasninger. Frister for gjennomf\u00f8ring av tiltak er i direktivet satt til 2039 for noen krav og 2045 andre, se kapittel 4 om avl\u00f8psh\u00e5ndtering. Det kan inneb\u00e6re at prosjektering og oppgradering av renseanleggene m\u00e5 starte fra rundt 2030. Tiltak som gjennomf\u00f8res for \u00e5 h\u00e5ndtere overvann kan i dag finansieres gjennom avl\u00f8psgebyret dersom det kan defineres om et avl\u00f8pstiltak. For \u00e5 redusere skadeomfanget fra overvann og sikre en robust h\u00e5ndtering av mer nedb\u00f8r som f\u00f8lge av klimaendringer, m\u00e5 imidlertid store regnhendelser kunne h\u00e5ndteres p\u00e5 overflaten og ikke i r\u00f8r. Dette vil inneb\u00e6re at det er behov for tiltak som i beste fall havner i en gr\u00e5sone i forhold til finansiering over avl\u00f8psgebyret, og i mange tilfeller klart ikke kan finansieres slik. P\u00e5 denne bakgrunn har Milj\u00f8direktoratet utarbeidet et forslag til innf\u00f8ring av et eget overvannsgebyr. Dette forslaget ble oversendt til behandling i Klima- og milj\u00f8departementet i desember 2023. Forslaget legger opp til at det skal v\u00e6re opp til den enkelte kommune om de vil innf\u00f8re et eget gebyr for \u00e5 sikre gjennomf\u00f8ring av overvannstiltak, og det forutsettes en intern prosess i Bergen kommune n\u00e5r lovendringen eventuelt foreligger. For p\u00e5legg om tilknytning av eksisterende bebyggelse (ikke nybygg) til offentlige VA-anlegg i henhold til Plan- og bygningsloven, har Bergen kommune i 2024 en \u00f8vre kostnadsgrense p\u00e5 kr. 150 000 for tilknytning til vann, kr. 250 000 for tilknytning til avl\u00f8p og kr. 350 000 dersom det gis p\u00e5legg om tilknytning for b\u00e5de vann og avl\u00f8p. Sett i forhold til de faktiske kostnadene ved tilknytning, er disse bel\u00f8pene i en del tilfeller relativt lave. Byr\u00e5dens vurdering og anbefaling/konklusjon: H\u00e5ndtering av vann og avl\u00f8p er tema som naturlig nok er h\u00f8yt prioritert i Bergen kommune. God h\u00e5ndtering av kommunens vann- og avl\u00f8pssystem er essensielt for \u00e5 sikre rent vann til Bergens innbyggere, samt ren avrenning til natur p\u00e5 land og i vann. Kommunen jobber systematisk for \u00e5 levere god tjenestekvalitet og god effektivitet gjennom \u00e5 ta vare p\u00e5 og videreutvikle eksisterende VA-infrastruktur og tilpasse byen til et mer krevende klima. Hovedplanene er viktige styringsverkt\u00f8y, og gir grunnlag for: - Samordning mot kommunens \u00f8vrige plansystem og mot annen infrastruktur - Strategiske valg for politiske og administrativ ledelse - Innspill til handlings- og \u00f8konomiplan - Resultatkontroll - Fagetatens kvalitets- og milj\u00f8styringssystem Planforslagene f\u00f8lger opp f\u00f8ringer i kommunens overordnete planverk, bidrar til gjennomf\u00f8ring av kommunens satsingsomr\u00e5der, og er styrende for et systematisk, helhetlig og fremtidsrettet drifts- og investeringsarbeid p\u00e5 feltet. Byr\u00e5den vurderer at dette er ivaretatt gjennom de presenterte planforslagene. Byr\u00e5d for byutvikling anbefaler at Hovedplan for vannforsyning og Hovedplan for avl\u00f8p og vannmilj\u00f8 sendes p\u00e5 h\u00f8ring og legges ut til offentlig ettersyn i en periode p\u00e5 minimum seks uker. Vedtakskompetanse: Byr\u00e5dets fullmakter \u00a7 2.5 vedtatt av bystyret 16.12.2020 i sak 378/20: Byr\u00e5det har ansvar for \u00e5 forberede og fremlegge saker til bystyrets organer. Byr\u00e5det selv innstiller i alle saker hvor bystyret har avgj\u00f8relsesmyndighet, og som ligger innenfor byr\u00e5dets ansvarsomr\u00e5der. Byr\u00e5d for byutvikling innstiller til byr\u00e5det \u00e5 fatte f\u00f8lgende vedtak: 1. Hovedplan for vannforsyning 2024 \u2013 2033 sendes p\u00e5 h\u00f8ring og legges ut til offentlig ettersyn i en periode p\u00e5 minimum seks uker. 5 2. Hovedplan for avl\u00f8p og vannmilj\u00f8 2024 \u2013 2033 sendes p\u00e5 h\u00f8ring og legges ut til offentlig ettersyn i en periode p\u00e5 minimum seks uker. Dato: 18. juni 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: Fagnotat, datert 22.05.2024 Hovedplan for vannforsyning 2024 \u2013 2033 Hovedplan for avl\u00f8p og vannmilj\u00f8 2024 \u2013 2033 6 "
}