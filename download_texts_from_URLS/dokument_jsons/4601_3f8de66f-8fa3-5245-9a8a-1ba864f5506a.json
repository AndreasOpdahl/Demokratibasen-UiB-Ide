{
  "dokument_id": "3f8de66f-8fa3-5245-9a8a-1ba864f5506a",
  "doc_type": "case_presentation",
  "kommune": 4601,
  "tittel": "Krav om lovlighetskontroll av vedtak i bystyresak 15/25 - \u00c5rstad, Gnr. 13, Bnr. 1132, Sykkelvei fra Hagerupsvei til Mindemyren, Offentlig reguleringsplan, 2. gangs behandling",
  "url": "https://bergen.kommune.no/politikere-utvalg/api/fil/bk360/12176043/Framstilling-Krav-om-lovlighetskontroll-av-vedtak-i-bystyresak-15-25-Arstad-Gnr-13-Bnr-1132-Sykkelvei-fra-Hagerupsvei-til-Mindemyren-Offentlig-reguleringsplan-2-gangs-behandling",
  "tekst": " Forretningsutvalget Saksframstilling V\u00e5r referanse: 2025/123472-2 Saksbehandler: Bjarte K. Fr\u00f8nsdal Krav om lovlighetskontroll av vedtak i bystyresak 15/25 - \u00c5rstad, Gnr. 13, Bnr. 1132, Sykkelvei fra Hagerupsvei til Mindemyren, Offentlig reguleringsplan, 2. gangs behandling Hva saken gjelder: Bystyrets kontor mottok 19.2.25 krav om lovlighetskontroll av bystyrets vedtak gjort i sak 15/25 \u2013 \u2018Krav om lovlighetskontroll av vedtak i bystyresak 15/25 - \u00c5rstad, Gnr. 13, Bnr. 1132, Sykkelvei fra Hagerupsvei til Mindemyren, Offentlig reguleringsplan, 2. gangs behandling\u2019. Kravet er fremmet av bystyrerepresentantene Trond Tystad (BL), Frode H\u00e5kon Helleb\u00f8 (BL), Anne-Margrete Bollmann (BL), Fred Risberg (BL), Didrik Lexau (INP), Ann Jorun Hillers\u00f8y (INP), Elin Brandt \u00c5dlandsvik (INP), Per Storli (FrP), Anne Brit Reigstad (Sp) og Tom-Ove Koteng Monsen (PP). Kravet om lovlighetskontroll retter seg mot en sak avgjort av bystyret. Etter kommuneloven \u00a7 27-1 skal krav om lovlighetskontroll fremsettes for det organ som har truffet det aktuelle vedtaket. Hvis dette organet opprettholder avgj\u00f8relsen, oversendes saken til Statsforvalteren i Vestland. Frist for \u00e5 fremsette krav om lovlighetskontroll er tre uker fra vedtaket ble truffet. Vedtak i saken ble fattet 29.1.25 og kravet er mottatt 19.2.25. Kravet er derved fremsatt innen utl\u00f8pet av fristens siste dag. Ved lovlighetskontroll skal det etter kommuneloven \u00a7 27-3, tas stilling til om vedtaket: \u00aba) har et lovlig innhold b) er truffet av noen som har myndighet til \u00e5 treffe slikt vedtak c) er blitt til p\u00e5 lovlig m\u00e5te.\u00bb De tre vilk\u00e5rene virker uavhengig av hverandre og det er tilstrekkelig at ett av vilk\u00e5rene er oppfylt for at det skal kunne fremmes lovlighetskontroll. Kravet om lovlighetskontroll f\u00f8lger vedlagt. Det vises s\u00e6rlig til kravet om oppsettende virkning hvor det bl.a. nevnes f\u00f8lgende: \u00abDersom Bergen bystyre ikke reparerer forholdet som kreves lovlighetskontroll for og i saksbehandlingstid fram mot dette kreves det at det settes oppsettende virkning for gjennomf\u00f8ring av vedtaket. Dersom Staten f\u00e5r saken til behandling og det ikke er satt oppsettende virkning fra Bergen bystyre, ber en om at staten setter oppsettende virkning.\u00bb 1 Det f\u00f8lger av kommuneloven \u00a7 27-3 femte ledd at: \u00abLovlighetskontroll f\u00f8rer ikke til at iverksettelsen av vedtaket utsettes. F\u00f8lgende organer kan likevel bestemme at vedtaket ikke skal iverksettes f\u00f8r lovlighetskontrollen er gjennomf\u00f8rt: a) organet som traff vedtaket b) et kommunalt eller fylkeskommunalt organ som er overordnet vedtaksorganet c) departementet\u00bb Det f\u00f8lger av dette at hovedregelen er at krav om lovlighetskontroll ikke automatisk medf\u00f8rer at gjennomf\u00f8ringen av et vedtak utsettes. Dette fordi krav om lovlighetskontroll ikke \u00abikke tenkt som et ekstra trinn i saksbehandlingen, men som en etterf\u00f8lgende kontroll med at kommunen eller fylkeskommunen bygger p\u00e5 riktig forst\u00e5else av lover og uskrevne rettsregler\u00bb, jf. Jan Fr. Bernt, Norsk Lovkommentar til kommuneloven, note 1469. Det kan imidlertid tenkes unntak. Det er likevel klart etter juridisk teori at det skal mye til: \u00abS\u00e5 lenge det ikke er sp\u00f8rsm\u00e5l om \u00e5 beskytte private interesser som st\u00e5r i fare for \u00e5 lide alvorlig skade, vil det bare i helt spesielle situasjoner v\u00e6re aktuelt \u00e5 gi en lovlighetsklage utsettende (oppsettende) virkning s\u00e5 lenge ikke kommunen eller fylkeskommunen selv ser at det er s\u00e6rlig grunn til det. Hvis det ikke settes frem begj\u00e6ring om utsettende virkning, vil sp\u00f8rsm\u00e5let normalt ikke bli overveid. Det kan likevel tenkes situasjoner der departementet eller statsforvalteren mener det er riktig \u00e5 stoppe iverksettingen av vedtaket inntil overpr\u00f8vingen er avsluttet, for eksempel fordi det er sp\u00f8rsm\u00e5l om \u00e5 sette i gang et prosjekt som medf\u00f8rer store \u00f8konomiske forpliktelser eller andre betydelige bindinger for kommunen eller fylkeskommunen, eller det er tale om irreversible tiltak som riving av bygning eller oppstart av anleggsarbeid som inneb\u00e6rer betydelige fysiske inngrep i naturen.\u00bb Det var Bergen bystyre som fattet vedtak i sak 15/25 og det ligger derfor til bystyret \u00e5 fatte vedtak om oppsettende virkning (utsettelse). Forretningsutvalget skal ta stilling til saksbehandlingsm\u00e5te og tidsplan for behandling av krav om lovlighetskontroller. Med bakgrunn i det ovennevnte b\u00f8r det prioriteres en s\u00e5 rask prosess i politisk utvalg som mulig. Det er derfor lagt opp til behandling i (f\u00f8rstkommende) m\u00f8te i utvalg for milj\u00f8 og byutvikling (UMBY) 13. mars og bystyre 26. mars. Gitt at dette blir vedtatt gis byr\u00e5det en kort svarfrist. Innkalling til m\u00f8te i UMBY sendes ut allerede fredag 7. mars, og det m\u00e5 p\u00e5regnes at notat fra byr\u00e5det m\u00e5 ettersendes. Forslag til vedtak: 1. Lovlighetskontrollkravet oversendes utvalg for milj\u00f8 og byutvikling til behandling i m\u00f8te 13.3.25. Utvalg for milj\u00f8 og byutvikling innstiller til bystyret om hvorvidt bystyret skal opprettholde sitt vedtak eller ikke. Bystyret behandler kravet om lovlighetskontroll i m\u00f8te 26.3.25. 2. Lovlighetskontrollkravet oversendes byr\u00e5det som bes om \u00e5 legge frem en vurdering av de forhold som tas opp. Forretningsutvalget ber om at dette legges frem i notats form i forkant av behandling i utvalg for milj\u00f8 og byutvikling. Dato: 26. februar 2025 2 \u00d8ivind Hauge St\u00f8le - fagleder Bjarte K. Fr\u00f8nsdal - juridisk r\u00e5dgiver Dokumentet er godkjent elektronisk. Vedlegg: Krav om lovlighetskontroll av vedtak i bystyresak 15/25 - \u00c5rstad, Gnr. 13, Bnr. 1132, Sykkelvei fra Hagerupsvei til Mindemyren, Offentlig reguleringsplan, 2. gangs behandling 3 "
}