{
  "dokument_id": "2894367a-2d16-5cfa-bcb0-763e27cd3d4e",
  "doc_type": "case_attachment",
  "kommune": 5501,
  "tittel": "24_01597-1 Rettslig handlingsrom for lavere arbeidsgiveravgift i Troms\u00f8 kommune 371093_1_0",
  "url": "https://innsyn.tromso.kommune.no/application/getMoteDokument?dokid=2001818874",
  "tekst": " KOMMUNESEKTORENS ORGANISASJON - KS ADVOKATENE - Advokater MNA V\u00e5r referanse: 24/01597-1 Troms\u00f8 kommune Ansvarlig advokat: Stig Eidissen Deres referanse: Att.: Stig Tore Johnsen Postmottak, R\u00e5dhuset Dato: 14.05.2024 9299 TROMS\u00d8 Rettslig handlingsrom for lavere arbeidsgiveravgift i Troms\u00f8 kommune 1 Sammendrag Dette notatet inneholder en overordnet gjennomgang av det rettslige handlingsrommet for at Stortinget fastsetter et lavere niv\u00e5 for arbeidsgiveravgift i Troms\u00f8 kommune. E\u00d8S-avtalens regler om statsst\u00f8tte setter rammer for den differensierte arbeidsgiveravgiften. Klare signaler fra E\u00d8S-tilsynet ESA var bakgrunnen for at Norge i 2007 valgte \u00e5 \u00f8ke arbeidsgiveravgiften i Troms\u00f8 (og Bod\u00f8) fra 5,1% til 7.9%, som er dagens sats. Notatet konkluderer med at det er rettslig adgang til \u00e5 senke arbeidsgiveravgiften i Troms\u00f8 til 5.1%, og ogs\u00e5 at det i utgangspunktet er liten grunn til \u00e5 forvente at ESA eller Kommisjonen vil ha innsigelser mot dette. 2 Oversikt over statsst\u00f8tteregelverkets rammer for den differensierte arbeidsgiveravgiften Den regionalt differensierte arbeidsgiveravgiften (heretter omtalt som \u00abRDA-ordningen\u00bb) inneb\u00e6rer at satsene for arbeidsgiveravgift for foretak varierer ut hvor foretakene anses \u00e5 drive virksomhet. Det er totalt 7 soner, som fremg\u00e5r av illustrasjonen til h\u00f8yre. Sone 1 betaler full arbeidsgiveravgift p\u00e5 14,1%. Sone 5 (Nord-Troms og Finnmark) betaler ingen arbeidsgiveravgift. Troms\u00f8 (og Bod\u00f8 kommune) utgj\u00f8r sone 4a, med 7,9% arbeidsgiveravgift. Resten av Nord-Norge har 5,1% som sats. Fordi ordningen inkluderer bedrifter som konkurrerer i grense- overskridende markeder, utgj\u00f8r ordningen statsst\u00f8tte i E\u00d8S-rettslig forstand. Dette er en konsekvens av definisjonen p\u00e5 statsst\u00f8tte i E\u00d8S- avtalen artikkel 61, som omfatter offentlig st\u00f8tte til foretak i \u00abenhver form\u00bb, herunder ogs\u00e5 skatte- og avgiftsfritak, som er selektive og truer med \u00e5 forstyrre konkurransen og ogs\u00e5 er egnet til \u00e5 p\u00e5virke samhandelen. Fordi ordningen utgj\u00f8r statsst\u00f8tte etter E\u00d8S-avtalen artikkel 61, er Norge avhengig av en unntakshjemmel for \u00e5 kunne innf\u00f8re og opprettholde st\u00f8tteordningen. E\u00d8S-avtalen inneholder mange unntak fra det generelle forbudet mot \u00e5 gi statsst\u00f8tte. RDA-ordningen har to sentrale unntak. KS ADVOKATENE Bes\u00f8ksadr.: Haakon VIIs gate 9 Nettside: www.ksadvokatene.no Telefon: +47 24 13 26 00 Postadr.: Postboks 1378, Vika, 0114 Oslo E-post: ksadvokatene@ks.no Org.nr.: 971 032 146 For det f\u00f8rste unntaket etter E\u00d8S-avtalen artikkel 61 nr. 3 bokstav c, som kan anvendes b\u00e5de til regional investeringsst\u00f8tte og regional driftsst\u00f8tte generelt.1 Denne unntakshjemmelen er i utgangspunktet avhengig av et formelt godkjenningsvedtak. Slike godkjenningsvedtak er generelt tidsbegrensede, og fattes med utgangspunkt i tilsvarende tidsbegrensede retningslinjer for godkjenningsvurderingen. Dette er ogs\u00e5 tilfelle for det n\u00e5v\u00e6rende godkjenningsvedtaket for perioden 2022-2027.2 For det andre unntaket etter den s\u00e5kalte gruppeunntaksforordningen (GBER). Gruppeunntaksforordningen gir p\u00e5 forh\u00e5nd fastsatte rammer for en rekke ulike statsst\u00f8ttetiltak. Unntakene er direkte anvendelige av nasjonale myndigheter, og krever derfor ikke noe godkjenningsvedtak fra ESA. Forordningens artikkel 15 nr. 3 fastsetter rammer som er tilpasset RDA-ordningen. Denne hjemmelen er ikke benyttet av Norge i dag, men ble benyttet i perioden 2018 \u2013 2021 for sektorene transport og energi. Dette var en konsekvens av at retningslinjene utelukket sektorene for godkjenningsvedtaket for perioden 2014 \u2013 2020, samtidig som en endring i gruppeunntaksforordningen i 2017 innebar at forordningen tillot ordningen ogs\u00e5 i disse sektorene. Jeg behandler hovedtrekkene i det n\u00e5v\u00e6rende handlingsrommet i disse to unntakene i punkt 4 og 5 nedenfor. Forholdet mellom statsst\u00f8tteregelverket og den differensierte arbeidsgiveravgiften er grundig behandlet i undertegnedes PhD-avhandling \u00abDen regionalt differensierte arbeidsgiveravgiften og E\u00d8S-avtalens regler om statsst\u00f8tte\u00bb (2020).3 Regelverket er i liten grad endret siden da. I 2021 notifiserte Norge ordningen for en ny periode med noen mindre justeringer, og ESA ga da den n\u00e5v\u00e6rende godkjenningen som l\u00f8per ut 2027. 3 Sentrale funn fra Samfunns\u00f8konomisk Analyse AS\u2019 evaluering fra 2018 ESAs forrige godkjenningsvedtak for perioden 2014 \u2013 2020 hadde som vilk\u00e5r at Norge skulle gjennomf\u00f8re en \u00f8konomisk evaluering av RDA-ordningen. Evalueringen ble gjennomf\u00f8rt av Samfunns\u00f8konomisk Analyse AS, og ferdigstilt i 2018.4 Hovedkonklusjonen i evalueringen var positiv. Evalueringen ga derfor en \u00abklar anbefaling\u00bb om videref\u00f8ring av ordningen. Evalueringen har ogs\u00e5 to viktige funn som begrunner at ordningen er s\u00e6rlig effektiv i en kommune som Troms\u00f8. For det f\u00f8rste peker evalueringer p\u00e5 s\u00e5kalte \u00abmultiplikatorvirkninger\u00bb av en st\u00f8tteordning, gjennom at \u00f8kt sysselsetting f\u00f8rer til annen \u00f8konomisk aktivitet. Evalueringen peker p\u00e5 at slike virkninger generelt sett er st\u00f8rst i byer, og peker blant annet p\u00e5 at Bod\u00f8 antakelig drar fordel av slike virkninger.5 Troms\u00f8 m\u00e5 antas \u00e5 v\u00e6re i en tilsvarende stilling. 1 Den konkrete ordlyden i bestemmelsen er at den gjelder \u00abst\u00f8tte som har til form\u00e5l \u00e5 lette utviklingen av enkelte n\u00e6ringsgrener eller p\u00e5 enkelte \u00f8konomiske omr\u00e5der, forutsatt at st\u00f8tten ikke endrer vilk\u00e5rene for samhandelen i et omfang som strider mot felles interesser\u00bb. 2 ESAs vedtak 300/21/COL. 3 Tilgjengelig blant annet her: https://munin.uit.no/bitstream/handle/10037/19672/thesis.pdf?sequence=3&isAllowed=y 4 Evalueringen er tilgjengelig blant annet her: https://www.samfunnsokonomisk-analyse.no/newly- published/2018/10/17/evaluation-of-the-regionally-differentiated-social-security-contribution-scheme 5 Se side 85. Side 2 av 6 For det andre viser evalueringen generelt at ordningen har spesielt merkbare virkninger p\u00e5 sysselsettingen i tjenestesektoren.6 St\u00f8rre byer \u2013 som Troms\u00f8 \u2013 har generelt en h\u00f8yere andel foretak og sysselsatte innenfor tjenestesektoren enn st\u00f8tteomr\u00e5det ellers. Dette inneb\u00e6rer at n\u00e5r evalueringen m\u00e5ler sterkere virkninger for tjenestesektoren, peker det ogs\u00e5 antakelig mot at ordningen har s\u00e6rlig god virkning i kommuner som Troms\u00f8. E\u00d8S-utredningen hadde som mandat blant annet \u00e5 vurdere mulighetene for \u00e5 videreutvikle ordningen med differensiert arbeidsgiveravgift. Utredningen (publisert 11. april 2024) peker i den forbindelse p\u00e5 funnene fra Samfunns\u00f8konomisk evaluering som tilsier at ordningen virker s\u00e6rlig effektivt i Bod\u00f8 og Troms\u00f8, og uttaler at dette kan tilsi at det kan v\u00e6re et rom for \u00e5 gjeninnf\u00f8re ordningen slik den var i 2022 (alts\u00e5 da Troms\u00f8 og Bod\u00f8 hadde samme sats som resten av Nordland og S\u00f8r/Midt-Troms p\u00e5 5,1%).7 Disse funnene i 2018-evalueringen kan for \u00f8vrig sies \u00e5 v\u00e6re noks\u00e5 som forventede basert p\u00e5 annen \u00f8konomisk forskning og litteratur. Blant annet er funnene i overenstemmelse med Kommisjonens regionalst\u00f8tteutredning fra 2012. Det fremg\u00e5r her at regionalst\u00f8tte generelt virker mest effektivt i omr\u00e5der med agglomerasjon (alts\u00e5 byer), i sektorer hvor markedsintegrasjonen er sterkest, og i de delene av svakerestilte omr\u00e5der som er minst rammet av de regionale ulempene.8 Funnene er ogs\u00e5 gjentatt i Kommisjonens eksterne evaluering av regionalst\u00f8tteregelverket fra 2019.9 4 Rettslig handlingsrom etter gruppeunntaksforordningen Gruppeunntaksforordningens rammer for regional driftsst\u00f8tte er regulert i artikkel 15. Det aktuelle alternativet for RDA-ordningen er bestemmelsens nr. 3, som har f\u00f8lgende innhold: \u00ab 3. I omr\u00e5der med lav og sv\u00e6rt lav befolkningstetthet skal ordningene for regional driftsst\u00f8tte forhindre eller redusere avfolking p\u00e5 f\u00f8lgende vilk\u00e5r: a) St\u00f8ttemottakerne ut\u00f8ver sin \u00f8konomiske virksomhet i det ber\u00f8rte omr\u00e5det. b) Det \u00e5rlige st\u00f8ttebel\u00f8pet per st\u00f8ttemottaker, uansett driftsst\u00f8tteordning, overstiger ikke 20% av st\u00f8ttemottakerens \u00e5rlige arbeidskraftkostnader i det ber\u00f8rte omr\u00e5det\u00bb 10 Bestemmelsen oppstiller i hvert fall tre vilk\u00e5r: Det m\u00e5 for det f\u00f8rste v\u00e6re tale om omr\u00e5der med lav eller sv\u00e6rt lav befolkningstetthet. For det andre m\u00e5 st\u00f8ttemottakerne ha sin \u00f8konomiske aktivitet i det aktuelle omr\u00e5det. For det tredje m\u00e5 de samlede driftsst\u00f8tteniv\u00e5et ikke overstige 20% av arbeidskraftkostnadene 6 Se blant annet side 39 (tabell 4.1) og side 51. 7 NOU 2024:7 Norge og E\u00d8S: Utvikling og erfaringer s. 226. 8 Pierre-Phillippe Combes og Tanguy van Ypersele, The role and effectiveness of regional investment aid \u2013 The point of view of the academic literature, Luxembourg 2013, se s\u00e6rlig side 79 \u2013 83. 9 Retrospective evaluation of the regional and framework \u2013 Final report (2019) s. 80 (tilgjengelig p\u00e5 https://op.europa.eu/en/publication-detail/-/publication/4c143fec-6281-11ea-b735-01aa75ed71a1) 10 Teksten her er basert p\u00e5 til dels offisielle og til dels uoffisielle norske utgaver av bestemmelsen slik den er etter endringene gjennom forordning 2017/1084 og forordning 2023/1315. En konsolidert utgave av gruppeunntaksforordningen (hvor alle endringer er innarbeidet) er tilgjengelig p\u00e5 alle EU-spr\u00e5k her: https://eur- lex.europa.eu/legal-content/EN/TXT/?uri=CELEX%3A02014R0651-20230701 Side 3 av 6 som st\u00f8ttemottakeren har p\u00e5l\u00f8pt i det aktuelle omr\u00e5det. Bestemmelsen skal imidlertid neppe tolkes slik at den krever at ordningen skal ha som virkning eller form\u00e5l \u00e5 forebygge avfolking.11 Det er ikke tvilsomt at Troms\u00f8 kommune (og resten av Nord-Norge) oppfyller vilk\u00e5ret om \u00e5 v\u00e6re et omr\u00e5de med sv\u00e6rt lav befolkningstetthet. Dette f\u00f8lger av definisjonen p\u00e5 sv\u00e6rt tynt befolkede omr\u00e5der i artikkel 2 f\u00f8rste ledd nr. 48 a (NUTS 2-regioner med f\u00e6rre enn \u00e5tte innbyggere per km2). En nedjustering av arbeidsgiveravgiften fra 7,9% til 5,1% vil ogs\u00e5 holde seg innenfor bel\u00f8psgrensen i vilk\u00e5r nr. 2 Bel\u00f8pet vil ikke under noen omstendighet overstige 20% av st\u00f8ttemottakerens \u00e5rlige arbeidskraftkostnader. St\u00f8ttegrensen gjelder uansett driftsst\u00f8tteordning, s\u00e5 for foretak som mottar noen annen form for driftsst\u00f8tte, vil dette bero p\u00e5 en n\u00e6rmere vurdering. Det foreligger imidlertid s\u00e5 langt jeg kjenner til ingen andre generelle driftsst\u00f8tteordninger for foretak i Troms\u00f8 kommune. N\u00e5r det gjelder det tredje vilk\u00e5ret, er det sentrale sp\u00f8rsm\u00e5let hva som ligger i kravet om at st\u00f8ttemottakerne har sin \u00f8konomiske aktivitet i st\u00f8tteomr\u00e5det. Det viktigste sp\u00f8rsm\u00e5let er om forordningen har et annet tilknytningskrav til st\u00f8tteomr\u00e5det enn dagens godkjente ordning basert p\u00e5 retningslinjene. Det er lagt til grunn av Eidissen (2020) at tilknytningskravet kan praktiseres gjennom reglene om foretaksregistrering slik som den godkjente st\u00f8tteordningen. Det er imidlertid noe mer tvilsomt om gruppeunntakshjemmelen \u00e5pner for en tilleggsregel som ogs\u00e5 gir driftsst\u00f8tte til s\u00e5kalt ambulerende virksomhet (midlertidig, uten registrering i foretaksregisteret).12 Dette har p\u00e5 sin side v\u00e6rt tillatt gjennom ESAs godkjenningsvedtak.13 P\u00e5 denne bakgrunn har derfor Norge etter min vurdering adgang til \u00e5 sette arbeidsgiveravgiften i Troms\u00f8 ned til 5,1% med hjemmel i gruppeunntaksforordningen. Hjemmelen ble tilf\u00f8yd gruppeunntaksforordningen ved en revisjon i juni 2017. I 2023 ble hjemmelen utvidet fra \u00e5 kun gjelde sv\u00e6rt tynt befolkede omr\u00e5der, til ogs\u00e5 \u00e5 gjelde tynt befolkede omr\u00e5der. Det at hjemmelen ble utvidet i siste revisjon i 2023, indikerer at det er sannsynlig at hjemmelen videref\u00f8res for sv\u00e6rt tynt befolkede omr\u00e5der ved neste revisjon. Formelt er gruppeunntaksforordningen per i dag tidsbegrenset til \u00e5 gjelde frem til 31. desember 2026 (se artikkel 59). 5 Rettslig handlingsrom knyttet til godkjenningsvedtak basert p\u00e5 retningslinjene Norges innev\u00e6rende godkjenning for RDA-ordningen er ESAs nevnte vedtak 300/21/COL, som gjelder for perioden 2022\u20132027. Vedtaket er basert p\u00e5 retningslinjene for regionalst\u00f8tte for samme periode.14 Jeg begrenser meg her til \u00e5 behandle det relevante kriteriet for fastsetting av st\u00f8tteniv\u00e5et i Troms\u00f8 kommune, som er vilk\u00e5ret om proporsjonalitet (at st\u00f8tten skal v\u00e6re begrenset til det n\u00f8dvendige minimum). 11 Eidissen, Den regionalt differensierte arbeidsgiveravgiften og E\u00d8S-avtalens regler om statsst\u00f8tte (2020) s. 223 \u2013 224. 12 Se n\u00e6rmere Eidissen, Den regionalt differensierte arbeidsgiveravgiften og E\u00d8S-avtalens regler om statsst\u00f8tte (2020) s. 228. 13 Se s\u00e6rlig ESAs vedtak 94/17/COL og ESAs vedtak 300/21/COL avsnitt 4.6.5. 14 ESAs retningslinjer er tilgjengelig her: https://eur-lex.europa.eu/legal- content/EN/TXT/PDF/?uri=CELEX:E2021C0269&from=EN, mens Kommisjonens i all hovedsak likelydende retningslinjer er tilgjengelig her: https://eur-lex.europa.eu/legal- content/EN/TXT/HTML/?uri=CELEX:52021XC0429(01) Side 4 av 6 Fordi godkjenningsvedtaket i stor grad baserer seg p\u00e5 ESAs konkrete forvaltningsskj\u00f8nn, er handlingsrommet i mindre grad definert p\u00e5 forh\u00e5nd. Vilk\u00e5ret om forholdsmessighet for driftsst\u00f8tte er i retningslinjene utpenslet som et krav om at (1) st\u00f8tten m\u00e5 v\u00e6re beregnet ut fra et forh\u00e5ndsdefinert sett med st\u00f8tteberettigede kostnader som fullt ut kan tilskrives problemene st\u00f8tten skal adressere, (2) st\u00f8tten m\u00e5 begrenses til en viss andel av disse forh\u00e5ndsdefinerte st\u00f8tteberettigede kostnadene og ikke overstige disse kostnadene og sist at (3) st\u00f8ttebel\u00f8pet m\u00e5 v\u00e6re proporsjonalt med niv\u00e5et av problemer faktisk opplevd av hver st\u00f8ttemottaker. Retningslinjene legger ikke opp til at st\u00f8tteniv\u00e5et skal vurderes for hver enkel administrativ lokale enhet (f.eks. kommune). I stort baserer retningslinjene seg p\u00e5 at regionale utfordringer skal vurderes enten p\u00e5 NUTS 2-niv\u00e5 (tilsvarer \u00ablandsdelsniv\u00e5\u00bb i Norge) eller NUTS 3-niv\u00e5 (tilsvarer fylkesniv\u00e5 i Norge). B\u00e5de de norske notifikasjonene og ESAs godkjenningsvedtak har tiln\u00e6rmet seg forholdsmessighetsvurderingen basert p\u00e5 den norske soneinndelingen. Siden Norge begrenset seg til \u00e5 notifisere et avgiftsniv\u00e5 p\u00e5 7,9% i Troms\u00f8 kommune, foretok ikke ESA noen vurdering av om et avgiftsniv\u00e5 p\u00e5 5,1% kunne v\u00e6re forholdsmessig. ESA bygde p\u00e5 den norske notifikasjonen, som ga uttrykk for at tross en positiv utvikling, var Bod\u00f8 og Troms\u00f8 b\u00e5de rammet av avstandsulemper, og hadde en netto negativ innenlandsk flyttestr\u00f8m. Norske myndigheter vurderte det ikke som n\u00f8dvendig \u00e5 ha like lav arbeidsgiveravgift i Bod\u00f8 og Troms\u00f8 som andre omr\u00e5der i Nord-Norge. Avgiftsniv\u00e5et var satt s\u00e5 h\u00f8yt som mulig tatt i betraktningen risikoen for befolkningsnedgang (p\u00e5 landsdelsniv\u00e5). ESA ga f\u00f8lgende konkrete bemerkning knyttet til st\u00f8tteniv\u00e5et i Troms\u00f8 og Bod\u00f8: \u00ab This point of view (at st\u00f8tteordningen var proporsjonal, min anmerkning) is not called into question by the positive development in some smaller areas, including in Zone IVa. ESA refers in this respect to its analysis of the risk of depopulation in section above. As reflected in that section, and substantiated by the submitted information presented in section a comparatively positive development in some smaller areas is necessary for attaining the objective of reducing or preventing depopulation in the very sparsely populated areas of Norway. This involves including some regional or local centres that are, when eligible for operating aid under the measure, to a certain extent capable of competing for inhabitants with the major cities of Norway. \u00bb Generelt er det grunn til \u00e5 v\u00e6re varsom med \u00e5 lese for mye inn i b\u00e5de den norske notifikasjonen, og ESAs godkjenning. Den norske notifikasjonen er prim\u00e6rt utformet for \u00e5 gi et godt og dekkende grunnlag for \u00e5 godkjenne ordningen slik den er tiltenkt. ESA utformer formodentlig sitt vedtak langt p\u00e5 vei ut fra hensynet til at vedtaket skal t\u00e5le en domstolspr\u00f8ving. Etter mitt syn kan derfor ikke ESAs godkjenningsvedtak gi noen veiledning den ene eller andre veien p\u00e5 hvordan ESA selv ville vurdert en norsk notifikasjon av et st\u00f8tteniv\u00e5 p\u00e5 5,1% i Troms\u00f8 og Bod\u00f8 (alts\u00e5 at man fjernet sone 4a helt). Etter mitt skj\u00f8nn er det minst to viktige forhold som tilsier at ESA burde og ville godkjent en norsk notifikasjon av et avgiftsniv\u00e5 p\u00e5 5,1%. Det f\u00f8rste er at befolkningsutviklingen i Nord-Norge som helhet over tid er negativ. Dette inneb\u00e6rer at selv om ordningen med differensiert arbeidsgiveravgift fungerer godt, s\u00e5 er totalvirkningen slik ordningen er i dag likevel for sped. Det andre forhold er at det er godt grunnlag for at om man f\u00f8rst skal styrke ordningen, er den mest kostnadseffektive m\u00e5ten nettopp ved \u00e5 senke arbeidsgiveravgiften i Bod\u00f8 og Troms\u00f8 slik at den tilsvarer Nordland og S\u00f8r/Midt-Troms ellers. Side 5 av 6 6 Oppsummering og kort om videre prosess Gjennomgangen viser at det er et handlingsrom for \u00e5 senke arbeidsgiveravgiften i Troms\u00f8 kommune til 5,1% etter gruppeunntaksforordningen, og at det ogs\u00e5 kan v\u00e6re handlingsrom for en tilsvarende reduksjon gjennom en notifikasjon og godkjenning av ESA. Hvorvidt man \u00f8nsker \u00e5 benytte et slikt handlingsrom, og hvilken av de to fremgangsm\u00e5tene man velger, er opp til norske nasjonale myndigheter. Generelt vil handlingsrommet v\u00e6re sikrere jo bedre dokumentasjon og begrunnelse norske myndigheter har for endringene. Det er ogs\u00e5 grunn til \u00e5 gj\u00f8re en eventuell videreutvikling av ordningen i tett dialog med ESA.15 Dette m\u00e5 ogs\u00e5 gjelde ved eventuell bruk av gruppeunntaksforordningen, selv om st\u00f8tte gitt med hjemmel i forordningen formelt sett ikke krever godkjenning av ESA. Fordi regelverket under enhver omstendighet er tidsbegrenset, er den generelle holdningen hos ESA og Kommisjonen minst like viktig som regelverket i seg selv. Denne holdningen er vanskelig \u00e5 forutsi, spesielt p\u00e5 lengre sikt. I utgangspunktet er det etter mitt skj\u00f8nn imidlertid lite som tilsier at ESA eller Kommisjonen vil ha innsigelser til en slik reduksjon. *** Med vennlig hilsen Stig Eidissen Advokat PhD Telefon: +47 99264876 E-post: stig.eidissen@ks.no 15 Se ogs\u00e5 NOU 2024:7 Norge og E\u00d8S: Utvikling og erfaringer s. 225-226. Side 6 av 6 "
}