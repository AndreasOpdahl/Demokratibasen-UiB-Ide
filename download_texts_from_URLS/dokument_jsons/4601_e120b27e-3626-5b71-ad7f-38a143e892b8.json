{
  "dokument_id": "e120b27e-3626-5b71-ad7f-38a143e892b8",
  "doc_type": "case_presentation",
  "kommune": 4601,
  "tittel": "Retningslinjer for ferietilbud for voksne personer med utviklingshemming og individbasert tilskuddsordning for voksne personer med store bistandsbehov",
  "url": "https://bergen.kommune.no/politikere-utvalg/api/fil/bk360/12020812/Framstilling-Retningslinjer-for-ferietilbud-for-voksne-personer-med-utviklingshemming-og-individbasert-tilskuddsordning-for-voksne-personer-med-store-bistandsbehov",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2025/101920-1 Retningslinjer for ferietilbud for voksne personer med utviklingshemming og individbasert tilskuddsordning for voksne personer med store bistandsbehov Hva saken gjelder: I sak 458/2024 behandlet Bergen bystyre 24.11.2024 Ferietilbud til voksne personer med utviklingshemming og voksne personer med store bistandsbehov \u2013 evaluering av tilbudet og utredning av en ny, varig ordning, og gjorde f\u00f8lgende vedtak: 1. Bystyret tar evalueringen og tilh\u00f8rende tilbakemeldinger til orientering. 2. Ferietilbudet for voksne personer med utviklingshemming videref\u00f8res som et kultur- og fritidstilbud i Byr\u00e5dsavdeling for n\u00e6ring, kultur og idrett (BNKI). 3. Individbasert tilskuddsordning videref\u00f8res for voksne personer med store og sammensatte bistandsbehov, som f\u00f8lge av medf\u00f8dt funksjonsnedsettelse eller tidlig ervervet skade (f\u00f8r 18 \u00e5r). Tilskuddsordningen administreres av Byr\u00e5dsavdeling for n\u00e6ring, kultur og idrett (BNKI). 4. Ferieordningene og omfanget av disse styres gjennom den \u00e5rlige budsjettprosessen. 5. Bystyret ber byr\u00e5det utarbeide retningslinjer for begge ordningene og legge fram sak om dette til bystyret. 6. Bystyret ber byr\u00e5det sikre godt samarbeid og medvirkning med relevante interesseorganisasjoner, s\u00e6rlig med tanke p\u00e5 utarbeidelse av retningslinjer og kriterier for deltagelse. I denne saken vedtas nye retningslinjer for ferietilbud for voksne personer med utviklingshemming, samt retningslinjer for ferietilskudd for voksne personer med store hjelpebehov, jf. vedtakspunkt 5. Medvirkning I forbindelse med utforming av retningslinjene, har byr\u00e5d for n\u00e6ring, kultur og idrett hatt m\u00f8te med f\u00f8lgende bruker- og p\u00e5r\u00f8rendeorganisasjoner som ogs\u00e5 ga innspill til evalueringen i sak 458/2024: - Autismeforeningen - Landsforbundet for utviklingshemmede og p\u00e5r\u00f8rende (LUPE) - Norsk forbund for utviklingshemmede (NFU) I tillegg er det mottatt innspill fra Cerebral Parese-foreningen (CP-foreningen). Byr\u00e5dsavdelingen har ogs\u00e5 hatt dialog om retningslinjene for ferieopphold med B\u00f8mlo folkeh\u00f8gskole, som arrangerer ferieoppholdene etter avtale med Bergen kommune. Feriedeltakerne, p\u00e5r\u00f8rende og folkeh\u00f8gskolen har i all hovedsak gode erfaringer med ferietilbudet. 1 Brukerorganisasjonene er positive til at tilbudet skal organiseres som et kulturtilbud fra byr\u00e5dsavdeling for n\u00e6ring, kultur og idrett. De understreker at det er viktig at kommunen kommuniserer ut disse tilbudene i god tid f\u00f8r ferien avvikles. De vektlegger ogs\u00e5 at digitale l\u00f8sninger for p\u00e5melding og kommunikasjon m\u00e5 v\u00e6re brukervennlige og enkle, og at det m\u00e5 v\u00e6re supplerende tilbud om ikke-digitale l\u00f8sninger. Avtalen med B\u00f8mlo folkeh\u00f8gskole, som gjelder t.o.m. 2025, med opsjon p\u00e5 forlengelse i to \u00e5r, er basert p\u00e5 at det tilbys ferieopphold p\u00e5 12 dager, med 11 overnattinger. Noen brukerorganisasjoner fremholder at det er viktig for deltakerne nettopp \u00e5 kunne f\u00e5 et ferieopphold av en slik varighet som kommunen tilbyr, noe som vil bli videref\u00f8rt i henhold til inng\u00e5tt avtale. Andre brukerorganisasjoner ytrer \u00f8nske om at kommunen i fremtiden ogs\u00e5 skal tilby kortere ferieopphold, fordi det for noen ikke mulig \u00e5 delta p\u00e5 et ferieopplegg over en s\u00e5 lang tidsperiode. Av denne grunn arrangerer f.eks. Autismeforeningen sommerleirer over fire dager p\u00e5 Voss. Byr\u00e5dsavdelingen vil ha videre dialog med organisasjonene om hvordan tilbudet skal v\u00e6re i fremtiden. Under redegj\u00f8res det for de vesentligste endringene for begge tilbudene. Ferieopphold for personer med utviklingshemming Ettersom ordningen n\u00e5 skal forvaltes av byr\u00e5dsavdeling for n\u00e6ring, kultur og idrett, vil det ikke bli gjort helsefaglige forsvarlighetsvurderinger vedr\u00f8rende om en bruker kan benytte seg av tilbudene eller ikke. Det vil v\u00e6re opp til den enkelte deltaker, eller dennes p\u00e5r\u00f8rende/verge, \u00e5 vurdere om s\u00f8keren innfrir kriterier for deltakelse eller ikke. Ved tvil, kan fastlege eller kommunens helse- og omsorgspersonell gi r\u00e5d. Hovedkriteriet for \u00e5 delta p\u00e5 ferieopphold p\u00e5 B\u00f8mlo vil v\u00e6re at deltakeren har diagnosen P85 Utviklingshemming og ikke har store hjelpebehov i det daglige. Deltakeren m\u00e5 kunne klare seg uten helsefaglig personell til stede og uten v\u00e5ken nattevakt eller tilsyn om natten. Egenandelen for \u00e5 delta p\u00e5 sommerleiren \u00f8kes med ca. 3,5 %. Ferietilskudd for personer med store hjelpebehov Ferieoppholdet p\u00e5 B\u00f8mlo er ikke er tilrettelagt for alle. Tilskuddsordningen Ferietilskudd for personer med store hjelpebehov ble derfor gjeninnf\u00f8rt i 2024. Tilskuddsordningen dekket utgifter knyttet til ledsagere, inntil kr 2750 pr. ledsager. Alle som kvalifiserte for, og s\u00f8kte om, tilskudd til form\u00e5let i 2024, ble tildelt oms\u00f8kt bel\u00f8p. Samlet tilskudd i 2024 var i underkant av kr 700.000. Den st\u00f8rste endringen p\u00e5 ordningen i 2025 blir at tilskuddet vil bli betalt ut p\u00e5 forskudd av ferieoppholdet, slik at det blir enklere for p\u00e5r\u00f8rende \u00e5 gjennomf\u00f8re ferien. Det blir da ikke behov for l\u00f8pende s\u00f8knadsfrist, noe som ogs\u00e5 vil legge grunnlag for mer effektiv forvaltning. S\u00f8knadsfristen for 2025 settes til 15. mai 2025, mens p\u00e5f\u00f8lgende \u00e5r vil ordningen ha s\u00f8knadsfrist 1. april. Tilskuddsordningen dekker fortsatt utgifter knyttet til ledsagere. Satsen \u00f8kes med ca. 3,5 %. Tilskuddsordningen vil bli administrert i Bergen kommunes digitale tilskuddsl\u00f8sning, p\u00e5 tilsvarende m\u00e5te som \u00f8vrige tilskuddsordninger forvaltet av byr\u00e5dsavdelingen. Som et supplement, vil det bli mulig \u00e5 bruke ikke-digitale l\u00f8sninger. \u00d8konomiske konsekvenser: Saken har ingen \u00f8konomiske konsekvenser utover det som er vedtatt i handlings- og \u00f8konomiplanen. 2 Byr\u00e5dets vurdering og anbefaling/konklusjon: Personer med utviklingshemming og andre store hjelpebehov har, i likhet med resten av befolkningen, stor glede av \u00e5 kunne delta p\u00e5 ferieaktiviteter. Tilrettelagte tilbud for denne m\u00e5lgruppen bidrar til inkludering og deltakelse, personlig utvikling og livskvalitet, og er arenaer for l\u00e6ring og mestring. Bergen kommune har i en \u00e5rrekke arrangert feriereiser for personer med utviklingshemming. Det er et tilbud som oppleves sv\u00e6rt positivt for gruppen som benytter seg av det. Byr\u00e5dsavdeling for n\u00e6ring, kultur og idrett har lang erfaring med tilskuddsforvaltning, og jobber kontinuerlig med forenkling av s\u00f8knadsordninger. Byr\u00e5dsavdelingen har som m\u00e5l at mottakerne skal oppleve saksbehandlingen som mindre byr\u00e5kratisk og mer effektiv. De foresl\u00e5tte endringer i ordningene handler hovedsakelig om forenkling. Byr\u00e5det mener at dette vil f\u00f8re til at tilbudene blir mer inkluderende, og at de kan publiseres i god tid f\u00f8r sommerferien 2025. B\u00f8mlo folkeh\u00f8gskole har erfaring med \u00e5 arrangere og organisere ferieopphold som ivaretar b\u00e5de sikkerhet og trivsel. De vil blant annet legge til rette for at et tilstrekkelig antall i personalgruppen p\u00e5 leiren har f\u00e5tt medisinkurs. Disse vil likevel ikke ha ansvar som helsefaglig personell. Den som har s\u00f8kt om \u00e5 delta, vil selv ha ansvar for at det er helsemessig forsvarlig \u00e5 v\u00e6re med p\u00e5 et ferieopphold uten slikt personell til stede. Kontrakten med B\u00f8mlo folkeh\u00f8gskole har en varighet ut 2025, med opsjon i 2026 og 2027. Etter at \u00e5rets gjennomf\u00f8ring er ferdig, vil det det v\u00e6re naturlig \u00e5 gjennomf\u00f8re en evaluering av tilbudet for \u00e5 vurdere om ordningene skal videref\u00f8res slik som i dag, eller om det skal lyses ut nye anbud. Det anbefales \u00e5 vedta retningslinjene for de to ordningene slik som de fremstilles i saksutredningen. Begrunnelse for framleggelse til bystyret: Bystyrets vedtak i sak 458/2024 Ferietilbud til voksne personer med utviklingshemming og voksne personer med store bistandsbehov \u2013 evaluering av tilbudet og utredning av en ny, varig ordning, punkt 5: \u00abBystyret ber byr\u00e5det utarbeide retningslinjer for begge ordningene og legge fram sak om dette til bystyret.\u00bb Byr\u00e5det innstiller til bystyret \u00e5 fatte f\u00f8lgende vedtak: 1. Bystyret vedtar retningslinjer for ferieopphold for voksne personer med utviklingshemming, slik de kommer frem i saken. 2. Bystyret vedtar retningslinjer for ferietilskuddsordning for voksne personer med store hjelpebehov, slik de kommer frem i saken. 3. Byr\u00e5det gis myndighet til \u00e5 gj\u00f8re mindre endringer av ikke-prinsipiell karakter i retningslinjene for b\u00e5de ferieoppholdet og tilskuddsordningen. Dato: 18. februar 2025 Marte Joan Monstad Reidar Digranes Fung. Byr\u00e5dsleder Byr\u00e5d for n\u00e6ring, kultur og idrett Dokumentet er godkjent elektronisk. 3 Saksframstilling: I saksfremstillingen gjennomg\u00e5s retningslinjer for deltakelse for ferieopphold for personer med utviklingshemming, og tilskuddsordning for ferietilskudd for personer med store hjelpebehov. Her defineres form\u00e5l, retningslinjer og saksbehandlingsprosedyrer for begge tilbudene. Retningslinjer for ferietilbud for voksne personer med utviklingshemming Form\u00e5l Ferieoppholdets form\u00e5l er \u00e5 gi deltakerne et ferieopphold med positive opplevelser utenfor byen. Ferieoppholdet gis til voksne som ikke mestrer feriereiser p\u00e5 egenh\u00e5nd. Beskrivelse av oppholdet Ferieoppholdene arrangeres i fellesferien ved B\u00f8mlo folkeh\u00f8gskole. Et opphold (en periode) best\u00e5r av 11 d\u00f8gn (dvs. 12 dager p\u00e5 feriestedet). B\u00f8mlo folkeh\u00f8gskole vil sette sammen deltakergrupper for \u00e5 sikre funksjonelle og trygge rammer for alle deltakerne. Folkeh\u00f8gskolen vil f\u00f8lge opp deltakerne fra det tidspunktet deltakerne reiser fra Bergen med buss, til de blir hentet igjen av p\u00e5r\u00f8rende. Ferieoppholdet er rusfritt, og dette gjelder b\u00e5de for deltakerne og for lederne. Lederne/personellet ved oppholdet best\u00e5r hovedsakelig av ufagl\u00e6rte studenter, men folkeh\u00f8gskolen sikrer at tilstrekkelig antall av personellet har tatt medisinkurs. Det forventes at deltakerne sover mesteparten av natten, men lederne sover p\u00e5 rom i n\u00e6rheten slik at de kan n\u00e5s dersom det unntaksvis er behov for bistand. \u00d8konomi Hver deltaker m\u00e5 betale 9100 kr i egenandel for \u00e5 delta p\u00e5 ferieoppholdet. Oppholdet inkluderer kost og losji, aktivitetsutstyr, transport og forpleining. B\u00f8mlo folkeh\u00f8gskole holder lokaler, personell og legger til rette for aktivitetene. Deltakeren vil ikke blir krevd betaling for deltakelse i noen aktiviteter under oppholdet. \u00d8nsker deltakere \u00e5 kj\u00f8pe andre ting enn det som ferieoppholdet tilbyr, m\u00e5 de ha med seg egne lommepenger. Hvem kan delta? Tilbudet om ferieopphold gjelder personer med diagnosen P85 Utviklingshemming. Deltakeren m\u00e5 i tillegg oppfylle f\u00f8lgende: - Klare seg uten helsefaglig personell til stede - Klare seg uten v\u00e5ken nattevakt/tilsyn om natten - Klare seg uten kjent personell/ledere - Klare seg uten tett oppf\u00f8lging av personell/ledere - Klare seg uten l\u00f8pende helsetjenester - Bidra til et hyggelig ferieopphold for seg selv og andre B\u00f8mlo folkeh\u00f8gskole har lang erfaring med \u00e5 skape aktivitet for m\u00e5lgruppen, og vil sikre et tilbud som er bra for alle som deltar. Det vil bli lagt opp til et opphold som passer for alle deltakerne. Utover dette presiseres det at deltakeren deltar p\u00e5 eget ansvar. Retningslinjer for ferietilskudd for voksne personer med store hjelpebehov Form\u00e5l og beskrivelse av tilskuddsordning Form\u00e5let med tilskuddsordningen er at flere voksne med utviklingshemming eller andre store hjelpebehov, skal f\u00e5 mulighet til \u00e5 f\u00e5 gode ferieopplevelser. 4 Ferietilskuddet skal g\u00e5 til \u00e5 dekke utgifter i forbindelse med ferien som blant annet kost, losji, transport og inngangsbilletter for ledsagere. Hvem kan s\u00f8ke? Det er syv kriterier for \u00e5 kunne bli tildelt feriemidler fra kommunen. Du m\u00e5 oppfylle alle kriteriene for \u00e5 f\u00e5 tilskudd. \u2022 Du har en medf\u00f8dt funksjonsnedsettelse eller tidlig ervervet skade (f\u00f8r 18 \u00e5r), som medf\u00f8rer store og sammensatte hjelpebehov store deler av d\u00f8gnet. M\u00e5lgruppen er personer med utviklingshemming eller andre store og sammensatte funksjonsnedsettelser. \u2022 Du kan ikke reise uten ledsager. \u2022 Du kan ikke benytte deg av kommunens organiserte ferietilbud til personer med utviklingshemming. \u2022 Du har en dokumentert funksjonshemming og beskrivelse av hvor mange ledsagere du har behov for. \u2022 Du m\u00e5 senest fylle 18 \u00e5r i l\u00f8pet av dette kalender\u00e5ret. \u2022 Du m\u00e5 v\u00e6re bosatt og folkeregistrert i Bergen kommune. \u2022 P\u00e5r\u00f8rende, verge eller fullmektig kan s\u00f8ke p\u00e5 dine vegne. Det er opp til den enkelte \u00e5 bestemme innholdet i ferien, hvor dere skal reise og hvor lenge dere skal v\u00e6re borte. Hvor mange ledsagere du kan f\u00e5 tilskudd for, avhenger av varighet p\u00e5 reisen. Fordeling av tilskudd Du kan s\u00f8ke om \u00e5 f\u00e5 dekket utgifter til flere ledsagere. Satsen per ledsager er inntil 2850 kroner. Satsen avhenger av hvor mange som s\u00f8ker om tilskudd til ferie i \u00e5r, og antall ledsagere som skal v\u00e6re med. For 2025 er det 900 000 kroner til fordeling. I s\u00f8knadsskjemaet for feriemidler beskriver du hvor mange ledsagere du har behov for. Hvor mange ledsagere du kan f\u00e5 tilskudd for, er avhengig av varighet p\u00e5 reisen: \u2022 Ved ferie med 1 - 3 overnattinger er det mulig \u00e5 f\u00e5 tilskudd for inntil 3 ledsagere. \u2022 Ved ferie med minst 4 overnattinger er det mulig \u00e5 f\u00e5 tilskudd for inntil 4 ledsagere. \u2022 Ved ferie med minst 6 overnattinger er det mulig \u00e5 f\u00e5 tilskudd for inntil 5 ledsagere. Krav til s\u00f8knad S\u00f8knaden skal inneholde: \u2022 Alle obligatoriske opplysninger. Ufullstendige s\u00f8knader, og s\u00f8knader som faller utenfor retningslinjene for ordningen, vil bli avvist. S\u00f8knaden kan ogs\u00e5 bli avvist dersom s\u00f8ker har unnlatt \u00e5 rapportere for tidligere tilskudd. \u2022 Dokumentasjon p\u00e5 funksjonsnedsettelse/ervervet skade og bistandsbehov. \u2022 Informasjon om hvor lenge ferien skal vare og hvor mange ledsagere som m\u00e5 v\u00e6re med for at reisen skal kunne gjennomf\u00f8res. Rapportering Du skal rapportere p\u00e5 bruken av tilskuddet 4 uker etter at ferien er gjennomf\u00f8rt. Vi sender ut varsel om rapportering i god tid innen fristen. 5 "
}