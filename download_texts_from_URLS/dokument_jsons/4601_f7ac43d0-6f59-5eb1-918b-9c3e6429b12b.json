{
  "dokument_id": "f7ac43d0-6f59-5eb1-918b-9c3e6429b12b",
  "doc_type": "case_attachment",
  "kommune": 4601,
  "tittel": "H\u00f8yring - Forskrift for vernskog mot fjell - Vestland fylke",
  "url": "https://bergen.kommune.no/politikere-utvalg/api/fil/bk360/11095548/Hoyring-Forskrift-for-vernskog-mot-fjell-Vestland-fylke",
  "tekst": "Forskrift om vernskog opp mot fjellet i Vestland fylke Dato 01.09. 2024 Ikrafttredelse 01.01. 2025 Gjelder for Vestland fylke Hjemmel LOV-2005-05-27-31-\u00a712 Kunngjort Korttittel Forskrift om vernskog opp mot fjell, Vestland Heimel: Fastsett av Statsforvalteren i Vestland, 1.januar 2025 med heimel i lov 27.mai 2005 nr.31 om skogbruk (skogbrukslova) \u00a712. \u00a7 1. F\u00f8rem\u00e5let F\u00f8rem\u00e5let med forskrifta er \u00e5 sikre god forvaltning og ivaretaking av s\u00e5rbare og klimatisk utsette skogomr\u00e5de opp mot fjellet der feil skogbehandling kan medf\u00f8re negative konsekvensar. \u00a7 2. Avgrensing Forskrifta gjeld for skogareal opp mot fjellet i Vestland fylke. Vernskogen er n\u00e6rare avgrensa i kart. Det digitale kartlaget \u00abvernskog\u00bb er tilgjengeleg p\u00e5 NIBIO sine nettsider. \u00a7 3. Meldeplikt for hogst i vernskog Er det samanhengande hogstarealet st\u00f8rre enn 10 daa, har skogeigaren meldeplikt til kommunen. Meldinga m\u00e5 innehalde informasjon om f\u00f8rem\u00e5l med hogst, kor og korleis den er tenkt gjennomf\u00f8rt. Det m\u00e5 leggjast ved eit kart over hogstomr\u00e5de. Har kommunen ikkje svart p\u00e5 meldinga om hogst innan 3 veker fr\u00e5 meldinga kjem fram til kommunen, er hogsten \u00e5 rekna som godkjend. Dersom kommunen treng meir tid til handsaming av meldinga, skal skogeigaren vert varsla om ny frist. L\u00f8yve til hogst er gyldig i tre \u00e5r. \u00a7 4. Definisjonar Vernskog mot fjell \u2013 Skog som er n\u00e6rast dei opne fjellomr\u00e5da har vernefunksjon for nedanfor liggjande skog. St\u00f8rre inngrep og hogst kan endra dei klimatiske forholda i skogen slik at den mistar sin vernefunksjon. Lukka hogstformer - Det skal st\u00e5 att minimum 16 tr\u00e6r per dekar. Selektiv hogst \u2013 Uttak av enkelte tr\u00e6r eller sm\u00e5 klynger av tr\u00e6r i ein skogbestand. Hogsten skjer over tid, dvs. det vert hausta enkelttr\u00e6r etter kvart, samstundes som ungtrea vert fristilt. Dei vil sikre framtidig forynging. Gruppehogst \u2013 Gruppehogst er ei lukka hogstform der det vert hogd grupper av tr\u00e6r opptil 2 dekar. I dei opne flatene skal det etablerast ny skog med naturleg forynging, supplering eller planting. Sm\u00e5flatehogst \u2013 Gruppehogst mellom 2 og 5 daa. I flatene skal det etablerast ny skog med attverande ungskog, tilstrekkeleg naturleg forynging, supplering eller planting. Skjermtrestillingshogst \u2013 Etter skjermtrestillingshogst skal det st\u00e5 att 16-40 tr\u00e6r per dekar. Fjellskog- eller bledningshogst er kombinasjonar av selektiv hogst, gruppehogst og sm\u00e5flatehogst der det prim\u00e6re er \u00e5 kunne drive eit skogbruk i hovudsak basert p\u00e5 naturleg forynging og samstundes bevare skogklimaet. Opne hogstformer \u2013 Det st\u00e5r f\u00e6rre enn 15 tr\u00e6r per dekar og det vert etablert st\u00f8rre opne flater. Flatehogst \u2013 Ei open hogst der alle nyttetr\u00e6r vert tekne ut unntatt livsl\u00f8pstr\u00e6r og daude tr\u00e6r. Fr\u00f8trestillingshogst \u2013 Vanleg hogstform p\u00e5 furumark der det vert sett att 3-15 tr\u00e6r per dekar som skal sikre naturleg forynging. \u00a7 5. Forvaltningsreglar for hogst i vernskog mot fjellet St\u00f8rrelse og utforming av hogstarealet m\u00e5 vere tilpassa slik at vernskogen ikkje mistar sin funksjon etter denne forskrifta. Kommunen kan sette vilk\u00e5r for hogsten, eller nekte hogst heilt eller delvis. Eit slik vedtak kan treffast av kommunen uavhengig av om det er meldeplikt etter \u00a73. Vernskogareal etter denne forskrifta kan vere samanfallande med areal etter forskrift om vernskog mot naturfare. Hogst m\u00e5 vurderast etter begge forskifter. \u00a7 6. Dispensasjon Kommunen kan i s\u00e6rlege tilfelle gje dispensasjon fr\u00e5 reglene i denne forskrifta. Vedtak om dispensasjon skal sendast Statsforvalteren til orientering, samstundes m\u00e5 partane gjerast kjende med vedtaket. \u00a7 7. Kontroll og opplysningsplikt Kommunen skal f\u00f8re kontroll med godkjende tiltak og p\u00e5legg etter denne forskrifta. Skogeigar har plikt til \u00e5 gje opplysningar og til \u00e5 oppfylle vilk\u00e5ra kommunen har sett. \u00a7 8. Vedtak om hogststopp Dersom hogsten startar utan at det er sendt melding jf. \u00a73 eller hogsten ikkje skjer i samsvar med \u00a75, kan kommunen vedta hogststopp. \u00a7 9. Klage og straff Vedtak fatta av kommunen etter denne forskrifta kan klagast p\u00e5 til Statsforvalteren. Vedtak fatta av Statsforvalteren kan klagast p\u00e5 til Landbruksdirektoratet. Utm\u00e5ling av straff skjer etter \u00a722 og 23 i Skogbrukslova. \u00a7 10. Iverksetjing Denne forskrifta trer i kraft 1.januar 2025. "
}