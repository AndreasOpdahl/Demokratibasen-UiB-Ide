{
  "dokument_id": "d1715e7b-f4fd-5c87-902f-d6ae0f22b5cd",
  "doc_type": "case_attachment",
  "kommune": 5501,
  "tittel": "Sp\u00f8rsm\u00e5l og svar fra oppvekst- og utdanningsutvalgets m\u00f8te 07.05.2024",
  "url": "https://innsyn.tromso.kommune.no/application/getMoteDokument?dokid=2001725186",
  "tekst": "Sp\u00f8rsm\u00e5l og svar fra oppvekst- og utdanningsutvalgets m\u00f8te 07.05.2024 P\u00e5l Julius Skogholt (SV) stilte sp\u00f8rsm\u00e5l etter innspill fra Arabisk familieforum. Sp\u00f8rsm\u00e5let handlet om morsm\u00e5lsundervisning. Hva er varigheten p\u00e5 morsm\u00e5lundervisning og hvordan er den organisert. Svar fra administrasjonen, lagt frem i m\u00f8tet av Anne Lium Berger: Rettigheter til s\u00e6rskilt spr\u00e5koppl\u00e6ring er fundamentert i \u00a7 2.8 i Oppl\u00e6ringsloven, og omfatter s\u00e6rskilt norskoppl\u00e6ring, morsm\u00e5l og/eller tospr\u00e5klig fagoppl\u00e6ring (tosp). S\u00e6rskilt spr\u00e5koppl\u00e6ring er ikke tidsbegrenset tilbud, men skal v\u00e6re bunnet i en individuell behovsvurdering. Dette er ogs\u00e5 f\u00f8ringen som er i Troms\u00f8 kommune. Midlene til s\u00e6rskilt spr\u00e5koppl\u00e6ring gis i tr\u00e5d med gjeldende budsjettmodell, og p\u00e5 bakgrunn av tildeling av ressurser i blant annet Handlingsplanen i \u00f8konomi. F\u00f8ringen i Budsjettmodellen for skole tidsbegrenser ikke retten til s\u00e6rskilt spr\u00e5koppl\u00e6ring, men budsjettmodellen begrenser tiden til 5 \u00e5r som du kan f\u00e5 sentral tildeling av midler fra fellesrammen til seksjon skole. Har elever behov ut over 5 \u00e5r er det skolenes eget budsjett som brukes, p\u00e5 lik linje med at skolenes eget budsjett brukes til andre s\u00e6rskilte behov som spesialundervisning. Skulle barn ha mangelfull norsk etter 5 \u00e5r er det ogs\u00e5 grunn til \u00e5 vurdere hvorvidt barnet har noen spesialpedagogiske behov som vil v\u00e6re mer hensiktsmessig \u00e5 dekke via spesialundervisning i tillegg til eller istedenfor ordin\u00e6r spr\u00e5koppl\u00e6ring. Dette er en individuell vurdering som alle barn har krav p\u00e5, ogs\u00e5 arabiske barn. En slik vurdering anbefales vurdert fordi det i tr\u00e5d med gjeldende forskning p\u00e5 omr\u00e5det spr\u00e5koppl\u00e6ring pekes p\u00e5 at det tar om lag 5-7 \u00e5r \u00e5 f\u00e5 dybdel\u00e6ring til oppl\u00e6ring i et spr\u00e5k. Jo eldre eleven er, jo mer dybdespr\u00e5k kreves det og jo lenger tid tar det, eks. med tanke p\u00e5 forst\u00e5else og produksjon av tekst p\u00e5 ungdomstrinn. Yngre barn som m\u00e5 l\u00e6re norsk vil oppn\u00e5 tilstrekkelig skolespr\u00e5k p\u00e5 norsk raskere, og jo yngre jo raskere vil det g\u00e5 \u00e5 tilegne seg tilstrekkelig norsk for \u00e5 ha utbytte av undervisning p\u00e5 norsk. Bes\u00f8ksadresse: R\u00e5dhusgata 2, 9008 Troms\u00f8 E-post: postmottak@tromso.kommune.no tromso.kommune.no Postadresse: Postboks 6900, 9299 Troms\u00f8 Bankkonto: 4750 05 08236 Telefon: 77 79 00 00 Org.nr.: Foretaksregisteret NO 940 101 808 MVA Telefax: 77 79 00 01 "
}