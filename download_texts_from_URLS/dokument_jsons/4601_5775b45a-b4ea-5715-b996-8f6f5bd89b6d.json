{
  "dokument_id": "5775b45a-b4ea-5715-b996-8f6f5bd89b6d",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr.2 fra Eline Aresdatter Haakestad (MDG) om videre planer for Kaigaten 1. Utvalg for finans, kultur og n\u00e6ring 08.01.24",
  "url": "https://bergen.kommune.no/politikere-utvalg/api/fil/bk360/9708055/Svar-pa-skriftlig-sporsmal-nr-2-fra-Eline-Aresdatter-Haakestad-MDG-om-videre-planer-for-Kaigaten-1-Utvalg-for-finans-kultur-og-naering-08-01-24",
  "tekst": " Byr\u00e5dsavdeling for finans Til Intern korrespondanse Bystyrets kontor v/ Frank Wessels V\u00e5r referanse: 2024/02773-3 Saksbehandler: Mette Kristin Gjerde Fra Dato: 24. januar 2024 Byr\u00e5d for finans. Svar p\u00e5 skriftlig sp\u00f8rsm\u00e5l nr.2 fra Eline Aresdatter Haakestad (MDG) om videre planer for Kaigaten 1. Utvalg for finans, kultur og n\u00e6ring 08.01.24 S\u00f8lvvarefabrikken/Kaigaten 1 er vedtatt kj\u00f8pt med premiss om rivning av Bergen bystyre: \u00abBystyret besluttet 30.01.2019 \u00e5 ikke vedta reguleringsplan for Kaigaten 1 (arealplanID: 64890000). I byr\u00e5dets begrunnelse var hovedvekten lagt p\u00e5 verdien av de fredede bygningsdelene som st\u00e5r igjen etter Nonneseter kloster. Gjennom merknad ba bystyret byr\u00e5det g\u00e5 i dialog med eierne av Kaigaten 1, med tanke p\u00e5 \u00e5 overta eiendommen med det form\u00e5l \u00e5 ivareta og utvikle klosteranlegget. Bystyret vedtok 29.01.2020 i sak 21/20 \u00e5 kj\u00f8pe eiendommene.\u00bb Videre vedtok byr\u00e5det i 2022 \u00e5 planlegge rivning, opparbeidelse m.m. I 2023 tok saken en ny retning, da byr\u00e5det unders\u00f8kte muligheten for salg til Vestland fylkeskommune for at de heller skulle ta rivningsarbeidet. N\u00e5 virker det dessuten som at budsjettet er taust om Kaigaten 1/S\u00f8lvvarefabrikken og planene videre, som om hele prosjektet har falt ut eller er forlatt. Det virker derfor som at byr\u00e5det ikke har en intensjon om \u00e5 f\u00f8lge bystyrets vilje. Det er i s\u00e5 fall alvorlig. Sp\u00f8rsm\u00e5l til byr\u00e5den: Hva er status i denne saken og n\u00e5r skal Kaigaten 1 rives? Hvor er arbeidet med Kaigaten 1 omtalt i budsjettet? Hvis byr\u00e5det ikke jobber for rivning, hva er beslutningsgrunnlaget for det?\u00bb Svar fra byr\u00e5den: Som representanten er kjent med, var kj\u00f8pet av eiendommen foretatt for \u00e5 rive den aktuelle bygningen, for \u00e5 f\u00e5 fram klosterruinene og skape et nytt byrom rundt disse. Eiendommen ble, etter bystyrets vedtak, kj\u00f8pt for i overkant av 50 mill. kroner. Etter bystyrets vedtak i 2020 ble det utarbeidet en kostnadskalkyle for rivning og midlertidig opparbeidelse av plass/byrom. Denne kalkylen ble ferdigstilt i november 2022 og viste en ytterligere kostnad p\u00e5 60 mill. kroner. Sommeren 2023 innledet Bergen kommune dialog med Vestland fylkeskommune (VLFK), da det ble kjent at styringsgruppen for Milj\u00f8l\u00f8ftet i mai 2023 hadde satt ned en arbeidsgruppe som skulle se p\u00e5 hvordan man best kunne tilrettelegge for syklende p\u00e5 strekningen Nyg\u00e5rdstangen \u2013 Gulating. Arbeidsgruppen la frem sin rapport i styringsgruppen for Milj\u00f8l\u00f8ftet sitt m\u00f8te i september 2023, med en klar anbefaling om \u00e5 rive S\u00f8lvvarefabrikken, som et tiltak med store fordeler for milj\u00f8vennlig transport. Ettersom rivning av S\u00f8lvvarefabrikken og etablering av et \u00abshared space\u00bb i omr\u00e5det rundt Nonneseter bybanestopp vil v\u00e6re til stor nytte for g\u00e5ende og syklende, har VLFK sagt seg villig til \u00e5 v\u00e6re med \u00e5 delfinansiere rivning av S\u00f8lvvarefabrikken gjennom Milj\u00f8l\u00f8ftet. Dialogen med VLFK har derfor p\u00e5g\u00e5tt siden h\u00f8sten 2023. Byr\u00e5det jobber fortsatt med \u00e5 finne en l\u00f8sning for rivning av S\u00f8lvvarefabrikken. M\u00e5let med den p\u00e5g\u00e5ende dialogen er \u00e5 komme frem til en omforent l\u00f8sning med VLFK, slik at prosjektet skal kunne spilles inn av VLFK i forbindelse med rulleringen av handlingsprogrammet for Milj\u00f8l\u00f8ftet vinteren/v\u00e5ren 2024. Rivning av S\u00f8lvvarefabrikken vil v\u00e6re et sv\u00e6rt krevende og komplisert prosjekt som f\u00f8lge av byggets plassering. Prosjektet vil derfor kreve lang tid til prosjektering og planlegging, anslagsvis 12-15 m\u00e5neder. Det var derfor ikke v\u00e6rt grunnlag for \u00e5 innarbeide noen konkret avsetning for S\u00f8lvvarefabrikken i budsjettet for 2024, da den faktiske gjennomf\u00f8ringen vil komme p\u00e5 et senere tidspunkt enn i 2024. Byr\u00e5det vil komme tilbake i senere rapporteringer til bystyret med eventuelle budsjettmessige behov n\u00e5r en omforent avtale med VLFK foreligger. Eivind K. N\u00e6vdal-Bolstad - Byr\u00e5d for finans Dokumentet er godkjent elektronisk. "
}