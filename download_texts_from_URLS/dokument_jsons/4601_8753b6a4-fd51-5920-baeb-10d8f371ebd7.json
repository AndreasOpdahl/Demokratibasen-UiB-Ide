{
  "dokument_id": "8753b6a4-fd51-5920-baeb-10d8f371ebd7",
  "doc_type": "case_presentation",
  "kommune": 4601,
  "tittel": "H\u00f8ring om mulig forskrift om meldeplikt p\u00e5 hogst i Bergen kommune",
  "url": "https://bergen.kommune.no/politikere-utvalg/api/fil/bk360/11571326/Framstilling-Horing-om-mulig-forskrift-om-meldeplikt-pa-hogst-i-Bergen-kommune",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/179179-1 H\u00f8ring om mulig forskrift om meldeplikt p\u00e5 hogst i Bergen kommune Hva saken gjelder: Bystyret vedtok i sak om status om skogsbilveier 19.06.2024 (sak 197/24) vedtakspunkt 6 f\u00f8lgende: \u00abBystyret ber byr\u00e5det utrede muligheter for innf\u00f8ring av meldeplikt ved skogbrukstiltak i Bergen kommune, som r\u00e5dgivningstiltak for \u00e5 bidra til bedre natur-, friluftsliv- og n\u00e6ringsmessig skogforvaltning i Bergen kommune.\u00bb Byr\u00e5dsavdeling for n\u00e6ring, kultur og idrett (BNKI) har vurdert muligheter for innf\u00f8ring av meldeplikt ved skogbrukstiltak. Meldeplikt for skogbrukstiltak m\u00e5 innf\u00f8res som en kommunal forskrift etter skogbruksloven, og det m\u00e5 i s\u00e5 fall gjennomf\u00f8res en h\u00f8ring for \u00e5 opplyse saken s\u00e5 godt som mulig. Dette f\u00f8lger av forvaltningsloven \u00a7 37 om utredningsplikt, forh\u00e5ndsvarsling og uttalelser fra interesserte. BNKI vurderer at det kan v\u00e6re fornuftig \u00e5 sende saken p\u00e5 h\u00f8ring til interesserte parter som ledd i utredningen av muligheter og f\u00e5 innspill p\u00e5 utformingen av en eventuell forskrift. Det er utarbeidet et h\u00f8ringsnotat der utgangspunktet er at det blir lagt frem et forslag til forskrift om meldeplikt p\u00e5 hogst i Bergen kommune. Notatet g\u00e5r gjennom behovet og grunnlaget for en forskrift, hvorfor det kun er for hogst det blir foresl\u00e5tt meldeplikt, hvordan en meldeplikt vil fungere og antatte konsekvenser for kommunen og skogn\u00e6ringen. Til slutt blir ogs\u00e5 selve forslaget til forskrift lagt frem. H\u00f8ringsnotatet stiller f\u00f8lgende sp\u00f8rsm\u00e5l til de interesserte parter: 1. Mener man at meldeplikt kan v\u00e6re et egnet r\u00e5dgivningstiltak for \u00e5 bidra til bedre natur-, friluftsliv- og n\u00e6ringsmessig skogforvaltning i Bergen kommune? 2. Dersom man ikke mener meldeplikt er et egnet tiltak, er det andre tiltak man meiner er bedre egnet? 3. Er det tilstrekkelig at en eventuell meldeplikt er begrenset til hogst, eller b\u00f8r den utvides til \u00e5 gjelde ogs\u00e5 andre skogbrukstiltak? 4. Hvilke konsekvenser vil en eventuell meldeplikt gi for henholdsvis skogbruket, natur og friluftsliv? H\u00f8ringen er planlagt med en frist p\u00e5 8 uker fra utsendelse. N\u00e5r h\u00f8ringen er over, og innspillene oppsummert, vil man komme tilbake med en byr\u00e5dssak med innstilling til bystyret der man innstiller p\u00e5 \u00e5 vedta en forskrift eller ikke. \u00d8konomiske konsekvenser: Forslaget har ikke \u00f8konomiske konsekvenser for Bergen kommune. Byr\u00e5dens vurdering og anbefaling/konklusjon: Byr\u00e5den mener at en h\u00f8ring er en viktig del av en utredning av muligheter for innf\u00f8ring av meldeplikt ved skogbrukstiltak, og anbefaler derfor at det vedlagte h\u00f8ringsnotatet blir sendt p\u00e5 h\u00f8ring til interesserte parter og blir offentlige p\u00e5 Bergen kommune sine hjemmesider. 1 I skogbruksloven \u00a7 11 er myndighet til \u00e5 gj\u00f8re vedtak om forskrift om meldeplikt lagt til kommunen og ikke kommunestyret. Byr\u00e5det er gitt fullmakt til myndighetsut\u00f8velse etter skogbruksloven, slik at byr\u00e5det selv har myndighet til \u00e5 fatte vedtak om forskrift om meldeplikt. Siden saken har oppst\u00e5tt som f\u00f8lge av vedtaket i bystyret 19.06.2024, og inneb\u00e6rer politiske avveininger, anbefaler byr\u00e5den at en eventuell forskrift blir vedtatt av bystyret. Det fremg\u00e5r derfor av forslaget til mulig forskrift at den er vedtatt av Bergen bystyre. Vedtakskompetanse: Byr\u00e5dets fullmakter pkt. 2.9.1 f\u00f8rste ledd, vedtatt av Bergen bystyre 27. november 2024 i sak 462/24: 2.9. Saksforberedelse 2.9.1. Byr\u00e5det forbereder og fremlegger saker til bystyrets organer. Byr\u00e5d for n\u00e6ring, kultur og idrett innstiller til byr\u00e5det \u00e5 fatte f\u00f8lgende vedtak: Byr\u00e5det sender p\u00e5 h\u00f8ring mulig forskrift om meldeplikt p\u00e5 hogst i Bergen kommune. Dato: 3. desember 2024 Reidar Digranes Byr\u00e5d for n\u00e6ring, kultur og idrett Dokumentet er godkjent elektronisk. Vedlegg: - H\u00f8yringsnotat om mogeleg forskrift om meldeplikt p\u00e5 hogst i Bergen kommune 2 "
}