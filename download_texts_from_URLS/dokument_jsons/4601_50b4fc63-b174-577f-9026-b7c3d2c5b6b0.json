{
  "dokument_id": "50b4fc63-b174-577f-9026-b7c3d2c5b6b0",
  "doc_type": "case_presentation",
  "kommune": 4601,
  "tittel": "Bergenhus gnr 166 bnr 116 Fjellveien. S\u00f8knad om fradeling innenfor byfjellsgrensen",
  "url": "https://bergen.kommune.no/politikere-utvalg/api/fil/bk360/9450116/Framstilling-Bergenhus-gnr-166-bnr-116-Fjellveien-Soknad-om-fradeling-innenfor-byfjellsgrensen",
  "tekst": " BYR\u00c5DET Byr\u00e5dssak /23 Saksframstilling V\u00e5r referanse: 2022/55979-16 Bergenhus gnr 166 bnr 116 Fjellveien. S\u00f8knad om fradeling innenfor byfjellsgrensen Hva saken gjelder: Saken gjelder s\u00f8knad om fradeling av 1 parsell p\u00e5 30,2 m2 fra gnr 166 bnr 116 med best\u00e5ende bygg (kiosken Tippetue i fjellveien). Det er Ingeni\u00f8r Bjarne Aardal AS v/Bjarne Aardal som s\u00f8ker p\u00e5 vegne av Turn og Idrettsforeningen Viking (TIF VIKING). Bystyret i Bergen behandlet sak om legalisering av kioskbygning i m\u00f8te den 23.11.2022 og ga n\u00f8dvendige dispensasjoner og tillatelse (saksnr. BYGG-2022/22969). Oms\u00f8kt parsell er uregulert. KDP for BERGENHUS. KDP SANDVIKEN - FJELLSIDEN NORD er oms\u00f8kt parsell vist som veiareal og ligger innenfor byfjellsgrensen. KPA 2018 viser den som LNF-omr\u00e5de og innenfor hensynssonene; Friluftsliv - H530_2 - Byfjellsgrense - sentrale byfjell, Kulturmilj\u00f8 - H570_5 \u2013 Byfjellene, Kulturmilj\u00f8 - H570_7 - Historisk sentrum. Fradelingen krever dispensasjon fra KPA 2018 \u00a7 31 om arealform\u00e5let LNF-omr\u00e5de. Det er s\u00f8kt om dispensasjon, jf. pbl. \u00a7 19-1. Det er lagt ved samtykke fra Bergen kommune ved Etat for eiendom for plassering av tiltak n\u00e6rmere nabogrensen enn 4 m, jf. pbl. \u00a7 29-4. Fl\u00f8ybanen AS har samtykket til oms\u00f8kte plassering, da tiltaket kommer n\u00e6rmere 20 m regnet fra taubanens midtlinje. Det er foretatt nabovarsling i tr\u00e5d med pbl. \u00a7 21-3 og det er ikke mottatt merknader. S\u00f8knaden inneb\u00e6rer ingen endringer med hensyn til atkomst, vann eller avl\u00f8p. Byantikvaren opplyser at en ikke har merknader. Etat for landbruk (dav\u00e6rende) uttaler at en ikke frar\u00e5der at det dispenseres for fradeling. Bymilj\u00f8etaten uttaler at en ikke frar\u00e5der at det dispenseres for fradeling. Ettersom bygget har st\u00e5tt oppf\u00f8rt ved Fjellveien siden 1994 og med funksjon som kiosk kan vi ikke se at en fradeling og legalisering av bygget vil endre n\u00e5v\u00e6rende situasjon. Opplysninger i s\u00f8knaden: Det s\u00f8kes om fradeling som ledd i at eiendommen kan skifte eier, og det kan inng\u00e5s en festekontrakt med kommunen som eier. Det er forst\u00e5else mellom Bergen kommune ved Etat for eiendom og Turn og Idrettsforeningen VIKING om at parsellen byggverket st\u00e5r p\u00e5 kan fradeles og opprettes som festegrunn. I fremtiden vil kommunen v\u00e6re bortfester og VIKING fester. 1 Parsellen er p\u00e5 30,2 m2 og grensene er lagt i fasadeliv og ytterkant s\u00f8yler i fasade mot vest. Arealet p\u00e5 kiosken er tiln\u00e6rmet tilsvarende, noe som gir en utnyttelse p\u00e5 100 % BRA for den nye parsellen. Fagetatens vurdering og anbefaling: Plan- og bygningsetaten som fagetat anbefaler at det innvilges dispensasjon fra KPA 2018 \u00a7 31 LNF-omr\u00e5de for fradeling av 1 parsell med best\u00e5ende bygg (kiosken \u00abTippetue\u00bb) fra gnr 166 bnr 116. Etter fagetatens vurdering er det grunnlag for \u00e5 dispensere fra KPA 2018 \u00a7 31 LNF-omr\u00e5de, jf. pbl. \u00a7 19-2. Eiendommene ligger ogs\u00e5 innenfor byfjellsgrensen. Ved \u00e5 dispensere vil en etablere en ny eiendom i strid med delingsforbudet som ligger i LNF-omr\u00e5det. Selv om det vurderes som uheldig at grensen for deling t\u00f8yes ved \u00e5 tillate tiltak innenfor byfjellsgrensen, ser en at parsellen er liten i omfang og begrenser seg til fotavtrykket til det best\u00e5ende bygget, kiosken \u00abTippetue\u00bb. Kiosken har f\u00e5tt byggetillatelse (saksnr. BYGG-2022/22969), og omr\u00e5det rundt kiosken er opparbeidet og tilrettelagt. En fradeling som oms\u00f8kt vil derfor ikke f\u00f8re til ytterligere fragmentering eller reduksjon av landbruksomr\u00e5der og gr\u00f8ntstruktur. Fordelene med \u00e5 dispensere er at en kan opprette eiendom i grunnboken, slik at avtaler/festekontrakter og rettigheter knyttet til eiendommen kan sikres ved tinglysning. Det vises ellers til fagetatens notat datert 10.11.2022 i sin helhet. \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Byr\u00e5det har vurdert s\u00f8knaden og anbefaler at det innvilges dispensasjon fra KPA 2018 \u00a7 31 LNF-omr\u00e5de. Etter byr\u00e5dets vurdering er det grunnlag for \u00e5 dispensere fra KPA 2018 \u00a7 31 LNF-omr\u00e5de. Det fremg\u00e5r av pbl. \u00a7 19-2 andre ledd at: \u00abDispensasjon kan ikke gis dersom hensynene bak bestemmelsen det dispenseres fra, hensynene i lovens form\u00e5lsbestemmelse eller nasjonale eller regionale interesser, blir vesentlig tilsidesatt. Fordelene ved \u00e5 gi dispensasjon skal v\u00e6re klart st\u00f8rre enn ulempene\u00bb. Hovedhensynet bak arealform\u00e5let i LNF-omr\u00e5de er \u00e5 sikre allmenne ferdsels- og friluftsinteresser, bevare landskaps- og jordbrukshensyn samt \u00e5 bevare sammenhengende landbruksomr\u00e5der. Uheldig omdisponering eller fragmentering av landbruksomr\u00e5der og gr\u00f8ntstruktur skal unng\u00e5s. Byr\u00e5det mener at de nevnte hensynene ikke vil bli \u00abvesentlig tilsidesatt\u00bb ved at det dispenseres. Etter \u00e5 ha oppdaget at kiosken ikke hadde permanent byggetillatelse ble det s\u00f8kt om legalisering. Bystyret i Bergen innvilget dispensasjon fra KPA 2018 \u00a7 31 LNF- omr\u00e5de for kiosken i m\u00f8te den 23.11.2022, og kiosken ble godkjent. Det s\u00f8kes n\u00e5 om fradeling av parsellen kiosken st\u00e5r p\u00e5 som et ledd i forenkling av den videre driften av kiosken. N\u00e5r det gjelder eventuell negativ p\u00e5virkning, vil ikke fradelingen hindre allmennhetens ferdsel ytterligere. Byr\u00e5det fremhever at kiosken kan underbygge frilufsform\u00e5let, ved at den kan fungere som et turm\u00e5l i Fjellveien. Byr\u00e5det er klart av den oppfatning at fordelene med \u00e5 dispensere er \u00abklart st\u00f8rre enn ulempene\u00bb, jf. pbl. \u00a7 19-2. Det kan gi ulemper \u00e5 fradele innenfor byfjellsgrensen. I dette konkrete tilfellet avb\u00f8tes dette imidlertid av at parsellen allerede er bebygget med en kiosk, og at parsellen tilsvarer fotavtrykket til bygningen. Kiosken har v\u00e6rt i bybildet gjennom 28 \u00e5r. 2 At fradelingen kan bidra til at kiosken drives videre vektlegges som en fordel for byens befolkning. Form\u00e5lsbestemmelsen i pbl. \u00a7 1-1 viser at pbl. skal fremme b\u00e6rekraftig utvikling, sikre medvirkning, vurdere virkninger for milj\u00f8 og samfunn samt sikre \u00e5penhet. Etter gjennomgangen av dispensasjonsvurderingene, kan ikke byr\u00e5det se at hensynene som form\u00e5lsparagrafen skal ivareta blir vesentlig tilsidesatt. Byr\u00e5det mener etter dette at de rettslige vilk\u00e5rene for \u00e5 dispensere er oppfylt, jf. pbl. \u00a7 19-2, andre ledd. Etter pbl. \u00a7 19-2, f\u00f8rste ledd er det da opp til forvaltningens frie skj\u00f8nn om det skal dispenseres, jf. formuleringen om at kommunen \u00abkan\u00bb gi varig eller midlertidig dispensasjon. I dette tilfellet er byr\u00e5det av den oppfatning at det kan gis dispensasjon. Byr\u00e5det anbefaler at det innvilges dispensasjon fra KPA 2018 \u00a7 31 LNF-omr\u00e5de. Begrunnelse for framleggelse til bystyret: Det f\u00f8lger av KPA 2018 \u00a7 35.2 at: \u00abInnenfor byfjellsgrensene skal s\u00f8knad om dispensasjon fra kommuneplanens arealdel avgj\u00f8res av bystyret\u00bb. Byr\u00e5det innstiller til bystyret \u00e5 fatte f\u00f8lgende vedtak: 1. Med hjemmel i plan- og bygningsloven \u00a7 19-2 innvilges dispensasjon fra KPA 2018 \u00a7 31 LNF-omr\u00e5de for fradeling av 1 parsell p\u00e5 30,2 m2 fra gnr 166 bnr 116 med best\u00e5ende bygg (kiosken Tippetue i Fjellveien). 2. I medhold av plan- og bygningsloven \u00a7\u00a7 20-1 og 21-4 gis det tillatelse til oms\u00f8kte tiltak. 3. Det overlates til Plan- og bygningsetaten \u00e5 utferdige den endelige tillatelsen og stille eventuelle n\u00f8dvendige vilk\u00e5r. Dato: 12. desember 2023 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagetatens notat datert 10.11.2022 med f\u00f8lgende vedlegg: 1. S\u00f8knad om deling med f\u00f8lgebrev 2. Nabovarsel 3. Kart 4. Div. uttalelser 5. Fullmakter Erkl\u00e6ring Samtykke 6. Rekvisisjon av oppm\u00e5lingsforretning 7. Brev fra Ing. Bjarne Aardal mars 22 8. Utklipp fra google StreetView 9. Skr\u00e5foto 2 3 "
}