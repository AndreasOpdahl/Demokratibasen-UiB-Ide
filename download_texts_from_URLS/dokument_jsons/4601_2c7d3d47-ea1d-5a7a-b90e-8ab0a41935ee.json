{
  "dokument_id": "2c7d3d47-ea1d-5a7a-b90e-8ab0a41935ee",
  "doc_type": "case_attachment",
  "kommune": 4601,
  "tittel": "Byr\u00e5dens vedtak datert 22.02.2024",
  "url": "https://bergen.kommune.no/politikere-utvalg/api/fil/bk360/10247813/Byradens-vedtak-datert-22-02-2024",
  "tekst": " Byr\u00e5d for byutvikling Fullmaktssak /23 Saksframstilling V\u00e5r referanse: 2023/244135-14 Fana gnr 43 bnr 920 Kjenndalstoppen 26. Klage over avslag p\u00e5 s\u00f8knad om tilbygg til bolig Hva saken gjelder: Saken gjelder klage over avslag p\u00e5 s\u00f8knad om tilbygg til bolig p\u00e5 35,1 m2 BRA (19,3 m2 BYA). Avslaget ble gitt den 12.09.2023 da en kom til at det ikke forel\u00e5 rettslig grunnlag for \u00e5 dispensere fra reguleringsplan 6985300 \u00a7 3 d) om grad av utnytting og KPA 2018 \u00a7 26.5.3 om grad av utnytting, jf. pbl. \u00a7 19-2. Tiltaket er ogs\u00e5 avhengig av oms\u00f8kt dispensasjon fra regulert form\u00e5l gangvei, men er ikke behandlet av Plan- og bygningsetaten av hensyn til \u00f8vrige avslagshjemler. Vedtaket er p\u00e5klaget den 02.10.2023 av tiltakshaver Sigrid Bardsley og Bergfinn S\u00f8rlie. Ansvarlig s\u00f8ker er Arkitektkontoret Eik AS v/ Alice Eik. Eiendommen omfattes av reguleringsplan 6985300, FANA. GNR 43 BNR 823, SANDAL/S\u00c6DAL/NATTLAND, PLAN FOR UTBYGGING, ikrafttredelsesdato 01.02.1995 og er regulert til konsentrert sm\u00e5husbebyggelse. Kommuneplanens areadel (KPA 2018), vedtatt i Bystyret 19.06.2019, viser eiendommen som \u00f8vrig byggesone og den ligger delvis innenfor hensynssone H220_3 Vei st\u00f8y-gul sone. Tiltaket er avhengig av dispensasjon fra reguleringsplanens \u00a7 3 d) om grad av utnytting, regulert arealform\u00e5l gangvei og KPA 2018 \u00a7 26.5.3 om grad av utnytting i \u00f8vrig byggesone, og slike dispensasjoner er oms\u00f8kt, jf. pbl. \u00a7 19-1. Oms\u00f8kte dispensasjon fra regulert arealform\u00e5l gangvei er ikke behandlet av hensyn til \u00f8vrige avslagshjemler. Ansvarlig s\u00f8ker opplyser at det er foretatt nabovarsling i samsvar med bestemmelsene i pbl. \u00a7 21-3, og det er mottatt merknad fra Elizabeth R\u00f8ttingen (eier av seksjon 1 i Kjenndalstoppen 32, gbnr. 43/915). Stiegler Advokatfirma AS v/ Hilde Avl\u00f8s Grande har p\u00e5 vegne av R\u00f8ttingen supplert merknaden. Det foreligger i tillegg en vurdering av mulig verdiforringelse av naboeiendommen utf\u00f8rt av Arnar Takst Eiendom v/ tekstingeni\u00f8r Ingolfur Arnar Sigfusson p\u00e5 vegne av R\u00f8ttingen. Det ansl\u00e5s et verditap p\u00e5 om lag 10 til 15 %. Merknadsbrevene er omfattende og beskriver i all hovedsak ulemper knyttet til oms\u00f8kte tiltak for nabo med konsekvenser for utsikt, innsyn, sollys, parkering, plassbehov og trafikksikkerhet. Det vises til vedlagt dokument \u00abNabomerknader og tilsvar\u00bb i sin helhet. Nabo har i klageomgangen supplert sine merknader per e-post datert 16.02.2024. Nabo motsetter seg enda oms\u00f8kte tiltak, men foresl\u00e5r l\u00f8sninger for \u00e5 im\u00f8tekomme klagers interesser. Nabo foresl\u00e5r at klager kan benytte seg av, eller kj\u00f8pe eiendommen gbnr. 43/915 seksjon 1. Det vises til e-posten i sin helhet. Klage: Regulert gangvei Klager mener dispensasjonen er en ren formalitet av hensyn til at reguleringsplanen allerede er avveket. Tilkomsten vanskeliggj\u00f8res ikke som f\u00f8lge av tiltaket og opprettholder krav til 1 bredde i teknisk forskrift. Oms\u00f8kte tilbygg medf\u00f8rer heller ikke d\u00e5rligere forhold hva gjelder lys- og siktforhold. Naboulemper, fordeler og om presedensvirkninger Klager bestrider flere forhold i nabos merknad og senere innsendte supplerende dokumenter. Klager mener tiltaket kun vil p\u00e5virke nabos utsikt mot \u00f8st \u00abhelt marginalt\u00bb. Det samme gjelder i hovedsak tap av sol og grad av \u00f8kt innsyn. Etablering av tilbygget medf\u00f8rer derimot flere relevante fordeler. Disse omhandler tiltakshavers interesse i \u00e5 kunne utnytte sin eiendom, bedre parkeringsforhold og \u00abbedre diversitet hva gjelder familiest\u00f8rrelser i omr\u00e5det\u00bb. Det vises avslutningsvis i klagen med henvisning til Sivilombudets uttalelse i sak 2022/1042 til at en ikke kan tillegge vekt p\u00e5 mulige presedensvirkninger som f\u00f8lge av innvilget dispensasjon. Klagen er senere supplert per E-post datert 03.01.2024 ifm. m\u00f8tehenvendelse. Klager opprettholder i all hovedsak innholdet i klagen. Det bemerkes til fagetatens notat at tiltaket ikke er til vesentlig ulempe for nabo eller vil fremst\u00e5 dominerende mot fylkesvei. Det er ogs\u00e5 ulike kommentarer og innvendinger til byggesaksbehandlingsprosessene. Supplerende E- post er ikke oversendt Plan- og bygningsetaten for ytterligere vurderinger. Det vises til klagen og supplerende E-post i sin helhet. Fagetatens vurdering og anbefaling: Plan- og bygningsetaten som fagetat opprettholder sin vurdering om at vilk\u00e5rene for dispensasjon i pbl. \u00a7 19-2 ikke er oppfylt for \u00e5 gi dispensasjon fra gjeldende reguleringsplan og kommuneplan vedr\u00f8rende grad av utnytting. Fagetaten mener tilbygget vil \u00f8ke bygningsvolumet p\u00e5 en synlig m\u00e5te og p\u00e5virke opplevelsen av tetthet, lys og luft mellom bebyggelsen rundt. Fagetaten er videre av den oppfatning at det ikke er hensiktsmessige \u00e5 avvike fra planene. Ytterligere nedbygging vil forverre situasjonen ved at eiendommen oppleves tettere bebygd. Det er flere fordeler knyttet til oms\u00f8kte tiltak, men de vurderes i hovedsak \u00e5 v\u00e6re av individuell karakter for tiltakshaver. Ellers er fagetaten enig i at presedensvirkninger ikke kan utgj\u00f8re ulempe i vurderingen. Hva gjelder dispensasjon fra regulert arealform\u00e5l med hensyn til tilbyggets plassering, p\u00e5peker fagetaten at det er viktig \u00e5 opprettholde sikt- og lysforhold. Fagetaten finner ikke at eksisterende bredde i tilstrekkelig grad avhjelper det forhold at veien er trukket inn i bakkant. Dispensasjonss\u00f8knaden er imidlertid ikke behandlet av hensyn til \u00f8vrige avslagshjemler. Det vises til fagetatens notat av 29.11.2023 i sin helhet. Byr\u00e5dens vurdering og konklusjon: Byr\u00e5den har vurdert saken p\u00e5 nytt med bakgrunn i mottatt s\u00f8knad og sakens dokumenter ellers, og er kommet til at klagen kan tas til f\u00f8lge. Dispensasjon fra krav til grad av utnytting i reguleringsplanen \u00a7 3 d) og KPA 2018 \u00a7 26.5.3 Byr\u00e5det er innledningsvis enig med fagetaten om at krav til grad utnytting i reguleringsplan og KPA 2018 ikke regnes som motstridende. Tiltaket er f\u00f8lgelig avhengig av dispensasjon fra KPA 2018 \u00a7 26.5.3 om maksimal utnyttelse p\u00e5 45 %-BRA og reguleringsplanens \u00a7 3 d) om maksimal 0,3 regnet av netto tomteareal i omr\u00e5de b, og slike dispensasjoner er oms\u00f8kt og behandles i det f\u00f8lgende samlet, jf. pbl. \u00a7 19-1. Vilk\u00e5rene for \u00e5 dispensere f\u00f8lger av pbl. \u00a7 19-2 annet ledd hvor det fremg\u00e5r at: \u00abDispensasjon kan ikke gis dersom hensynene bak bestemmelsen det dispenseres fra, hensynene i lovens form\u00e5lsbestemmelse eller nasjonale eller regionale interesser, blir vesentlig tilsidesatt. Fordelene ved \u00e5 gi dispensasjon skal v\u00e6re klart st\u00f8rre enn ulempene\u00bb. Hovedhensynene bak krav til grad av utnytting i reguleringsplanen og i kommuneplanen er \u00e5 regulere bygningers volum i forhold til behov for uteoppholdsareal, belastning p\u00e5 infrastruktur og forholdet til omgivelsene. Mens kravet i kommuneplanen s\u00f8ker mer \u00e5 regulere krav til 2 volum, s\u00f8ker kravet i reguleringsplanen mer \u00e5 regulere forholdet til andre arealkrevende tiltak. Ut ifra opplysninger vedlagt s\u00f8knaden vil oms\u00f8kte tilbygg medf\u00f8re en overskridelse av kravene i KPA 2018 og i reguleringsplanen p\u00e5 hhv. ca. 10,5 %-BRA og 0,035 regnet av netto tomteareal. Byr\u00e5den anser overskridelsen isolert sett som marginal, og mener at eiendommen er egnet for videreutvikling som oms\u00f8kt. Tiltaket er videre tilpasset p\u00e5 en slik m\u00e5te at en opprettholder det eksisterende enhetlige uttrykket. Arealene som beslaglegges av tilbygget, er dessuten i all hovedsak allerede bebygget med private boder m/ takterrasse. Tilbygget for \u00f8vrig etableres p\u00e5 arealer som verken er spesielt egnet til privat eller felles utnyttelse som oppholdsarealer og for infrastruktur. For sistnevnte vises det for \u00f8vrig til dispensasjonsvurderingen knyttet til arealform\u00e5let gangvei. Hva gjelder naboulemper, bestrider ikke byr\u00e5den opplysningene i nabomerknaden og har forst\u00e5else for de ulemper som f\u00f8lger av at boligen blir utvidet med tre meter mot nord\u00f8st. Byr\u00e5den er imidlertid av den oppfatning at forholdet ikke alene tilsier at hensynene blir tilsidesatt vesentlig. Det vises til at ethvert tiltak som utf\u00f8res p\u00e5 eksisterende bebyggelse i tettbebygde boligomr\u00e5der n\u00f8dvendigvis vil medf\u00f8re ulemper for andre. Med utgangspunkt i dokumentasjonsgrunnlaget, er byr\u00e5den kommet til at ulempene i form av tap av sol- og utsiktsforhold er innenfor hva som m\u00e5 anses p\u00e5regnelig. Uten at en kan tillegge dette moment avgj\u00f8rende vekt i vurderingen, blir ikke hensynene bak bestemmelsen etter en samlet vurdering \u00abvesentlig tilsidesatt\u00bb, jf. pbl. \u00a7 19-2 annet ledd. Oms\u00f8kte dispensasjon medf\u00f8rer positiv videreutvikling av egen eiendom til fordel av boligsammensetningen i kommunen. Dette begrenser press p\u00e5 ubebygde arealer, og er etter byr\u00e5dens syn en vesentlig fordel for kommunens areal- og ressursdisponering. All den tid det lar seg gjennomf\u00f8res uten vesentlige avvik fra overordnede planer og eksisterende situasjon, vil en kunne oppn\u00e5 en \u00f8nsket utvikling som ivaretar skiftende tekniske og personlige krav. Det er en reell og viktig ulempe i vurderingen at nabo f\u00e5r d\u00e5rligere sol- og utsiktsforhold, men byr\u00e5den mener at forholdet skal tillegges begrenset vekt i vurderingen. Det vises i all hovedsak til vurdering over, og s\u00e6rskilt til det faktum at noe ulemper m\u00e5 anses p\u00e5regnelig i tettbygde str\u00f8k. Fordelene er f\u00f8lgelig \u00abklart st\u00f8rre enn ulempene\u00bb, jf. pbl. \u00a7 19-2 annet ledd. Byr\u00e5den er etter dette kommet til at de rettslige vilk\u00e5rene for \u00e5 dispensere er oppfylt, jf. pbl. \u00a7 19-2 annet ledd. Etter pbl. \u00a7 19-2 f\u00f8rste ledd er det da opp til forvaltningens frie skj\u00f8nn om det skal dispenseres, jf. formuleringen om at kommunen \u00abkan\u00bb gi varig eller midlertidig dispensasjon. I dette tilfellet er byr\u00e5den av den oppfatning at det kan gis dispensasjon. Dispensasjon fra regulert arealform\u00e5l gangvei Deler av oms\u00f8kte tilbygg er plassert p\u00e5 regulert gangvei, og det er s\u00f8kt om dispensasjon, jf. pbl. \u00a7 19-1. Fagetaten oppgir at hensynet bak regulert form\u00e5l gangvei i reguleringsplanen er \u00e5 regulere gangvei, for \u00e5 sikre tilkomst til tomannsbolig i bnr 914 og 915, samt \u00e5 bidra til lys og luft mellom bebyggelsen. Eksisterende gangvei er ikke etablert i henhold til reguleringsplanen. Det samme gjelder bebyggelsen p\u00e5 den aktuelle eiendommen. Det inneb\u00e6rer at eksisterende enebolig allerede er Figur 1 Reguleringsplankart, eiendomsgrense og plassert p\u00e5 regulert gangvei, og tilbygget bygning (utvidelsen) vil dermed naturligvis ogs\u00e5 m\u00e5tte plasseres slik at den er avhengig av dispensasjon. Oms\u00f8kte tilbygg vil ikke plasseres slik at en begrenser eller p\u00e5 annen m\u00e5te innskrenker tilkomstmulighetene via etablert gangvei. Da 3 eksisterende gangvei allerede avviker fra reguleringsplanen i vesentlig grad, finner ikke byr\u00e5den noen forhold som tilsier at hensynene blir \u00abvesentlig tilsidesatt\u00bb, jf. pbl. \u00a7 19-2 annet ledd. Av samme grunn finner ikke byr\u00e5den nevneverdige ulemper knyttet til oms\u00f8kte dispensasjon fra arealform\u00e5l gangvei. Fordelene er som nevnt over, og er f\u00f8lgelig \u00abklart st\u00f8rre enn ulempene\u00bb, jf. pbl. \u00a7 19-2 annet ledd. Byr\u00e5den er etter dette kommet til at de rettslige vilk\u00e5rene for \u00e5 dispensere er oppfylt, jf. pbl. \u00a7 19-2 annet ledd. Etter pbl. \u00a7 19-2 f\u00f8rste ledd er det da opp til forvaltningens frie skj\u00f8nn om det skal dispenseres, jf. formuleringen om at kommunen \u00abkan\u00bb gi varig eller midlertidig dispensasjon. I dette tilfellet er byr\u00e5den av den oppfatning at det kan gis dispensasjon. Vedtakskompetanse: Byr\u00e5d for byutvikling har generell myndighet til \u00e5 fatte beslutninger som ikke er av prinsipiell betydning, jf. byr\u00e5dssak 1282/23. Alle beslutninger som er av prinsipiell betydning legges frem for byr\u00e5det. Byr\u00e5d for byutvikling fatter f\u00f8lgende vedtak: 1. Plan- og bygningsetatens vedtak datert 12.09.2023 oppheves i medhold av forvaltningsloven \u00a7 33 annet ledd. 2. Med hjemmel i pbl. \u00a7 19-2 gis det dispensasjon fra reguleringsplan 6985300 \u00a7 3 d) om grad av utnytting og regulert arealform\u00e5l gangvei, samt KPA 2018 \u00a7 26.5.3 om grad av utnytting. 3. Med hjemmel i pbl. \u00a7 20-1, jf. \u00a7 21-4 gis det rammetillatelse til tilbygg til bolig p\u00e5 35,1 m2 BRA (19,3 m2 BYA). 4. Det overlates Plan- og bygningsetaten \u00e5 utferdige rammetillatelsen og stille n\u00f8dvendige vilk\u00e5r. 5. Klagen tas til f\u00f8lge. Dato: 22. februar 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: Fagetatens notat av 29.11.2023 med f\u00f8lgende vedlegg: 1. Oversiktskart 2. Oversiktsfoto 3. Situasjonsplan 4. Klage datert 02.10.2023 5. Avslag datert 12.09.2023 6. Nabomerknader og tilsvar 7. S\u00f8knad 8. Tegninger 9. SV_ 2023_244135-7 - \u00d8nske om m\u00f8te for saksfremlegg- Byggesak Klage - 2023_16263- 6.msg [Supplerende opplysninger til klagen] 10. byggeplaner Kjenndalstoppen 26; i forhold til deres klage p\u00e5 vedtaket, snart til behandling i Bergen Bystyre [Supplerende nabomerknad] 4 "
}