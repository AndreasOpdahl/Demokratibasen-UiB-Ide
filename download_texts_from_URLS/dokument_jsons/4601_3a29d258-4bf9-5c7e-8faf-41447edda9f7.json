{
  "dokument_id": "3a29d258-4bf9-5c7e-8faf-41447edda9f7",
  "doc_type": "case_presentation",
  "kommune": 4601,
  "tittel": "Omorganiseringer \u2013 iverksetting av  vurderinger og prosesser\n\n",
  "url": "https://bergen.kommune.no/politikere-utvalg/api/fil/bk360/10272874/Framstilling-Omorganiseringer-iverksetting-av-vurderinger-og-prosesser-",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/64164-1 Omorganiseringer \u2013 iverksetting av vurderinger og prosesser Hva saken gjelder: Byr\u00e5det har i \u00abKlosterhagenerkl\u00e6ringen\u00bb og i budsjettsammenheng vist til \u00e5 det er behov for \u00e5 frigj\u00f8re kapasitet og \u00f8konomiske midler til n\u00f8dvendige oppgaver og h\u00f8yt prioriterte satsinger. Dette er blant annet knyttet til ansl\u00e5tt demografisk utvikling fremover med en sterk vekst i antallet eldre. Bystyret har i forbindelse med budsjettvedtaket for 2024 lagt til grunn at det er behov for en varig kostnadsreduksjon p\u00e5 95 mill. kroner. Utover dette er det signalisert behov for ytterligere kostnadsreduksjon i de etterf\u00f8lgende \u00e5rene i \u00f8konomiplanen. I tilknytning til ovennevnte har bystyret, i forbindelse med behandlingen av sak 52/23 (Handlings- og \u00f8konomiplan 2024-2027/budsjett 2024), vedtatt f\u00f8lgende merknader: \u00abMerknad 1 Oppgavegjennomgang: I forbindelse med den varslede oppgavegjennomgangen ber bystyret byr\u00e5det vurdere etatsstrukturen i kommunen med form\u00e5l om mer effektiv drift. Byr\u00e5det bes s\u00e6rlig om \u00e5 se p\u00e5 Klimaetaten og Byarkitekten. Byr\u00e5det bes ogs\u00e5 om \u00e5 se p\u00e5 kommunens behandling av omr\u00e5deplaner. Dersom en gjennomgang av arealdisponering per avdeling kan avdekke innsparingspotensial, ber bystyret at byr\u00e5det ogs\u00e5 vurderer det i l\u00f8pet av oppgave- gjennomgangen. Merknad 2 Restriktiv praksis for ansettelser i administrative stillinger: Som en konsekvens av den varslete oppgavegjennomgangen, ber bystyret byr\u00e5det om at det iverksettes en restriktiv ansettelsespraksis for ansettelser i administrative stillinger i byr\u00e5dsavdelingene og i etatene i Bergen Kommune. Det betyr at det skal gj\u00f8res en s\u00e6rlig vurdering av behov for nyansettelser og at eventuelle nyansettelser skal godkjennes av kommunaldirekt\u00f8rene.\u00bb Byr\u00e5det har i tr\u00e5d med disse vedtakene satt i gang en rekke prosesser, herunder oppgavegjennomgang og en restriktiv ansettelsespraksis i administrative stillinger. Utover dette foresl\u00e5r finansbyr\u00e5den, som en oppf\u00f8lging av bystyrets budsjettvedtak, at f\u00f8lgende blir vurdert: a) Samfunnssikkerhetens hus sine oppgaver, funksjon og arealbruk spesielt, og dimensjoneringen av beredskapsressursene i kommunen generelt b) hvordan Klimaetatens prioriterte oppgaver kan reorganiseres i kommunen ved en nedleggelse av Klimaetaten som egen etat 1 c) hvordan Byarkitektens prioriterte oppgaver kan reorganiseres i kommunen ved en nedleggelse av Byarkitekten som egen etat d) sammensl\u00e5ing av kommunens ulike enheter for voksenoppl\u00e6ring e) overf\u00f8ring av Boligetatens ansvar og oppgaver til Etat for sosiale tjenester f) organiseringen av konserntjenestene innenfor HR, kommunikasjon, innkj\u00f8p og digitalisering Finansbyr\u00e5den forutsetter at eventuelle omorganiseringer i tr\u00e5d med ovennevnte medf\u00f8rer reduserte kostnader. Det legges videre til grunn at arbeidet gjennomf\u00f8res i samsvar med Hovedavtalens bestemmelser om ansattes medvirkning. Anslag p\u00e5 besparelser m\u00e5 spilles inn i forbindelse med budsjettprosessen for H\u00d8P 2025-2028 og eventuelt for innev\u00e6rende \u00e5rs budsjettrevisjoner. Kort begrunnelse for forslagene om mulige omorganiseringer Samfunnssikkerhetens hus Samfunnssikkerhetens hus ble opprettet som etat 1. mars 2021. M\u00e5let var \u00e5 styrke den kommunale beredskapen og im\u00f8tekomme st\u00f8rre og mer komplekse beredskapsutfordringer i regionen. I tr\u00e5d med saken om etablering av Samfunnssikkerhetens hus (byr\u00e5dssak 1143/19) l\u00e5 det inne forventninger om at etaten p\u00e5 sikt skulle tilby tjenester og inng\u00e5 avtaler med omegnskommuner og andre samarbeidspartnere. Etter tre \u00e5rs virke er etaten godt etablert, men omfanget av kommuner som har \u00f8nsket \u00e5 tre inn i samarbeidet gjennom vertskommuneavtaler har v\u00e6rt langt lavere enn det en la til grunn i saken. Klimaetaten og Byarkitekten Det vises til bystyrets merknad 1 i sak 52/23 hvor byr\u00e5det bes s\u00e6rlig om \u00e5 se p\u00e5 Klimaetaten og Byarkitekten. Voksenoppl\u00e6ringen Grunnskolen for voksne er organisert under Etat for inkludering og er tilbyder av grunnskoleoppl\u00e6ring for voksne. Elevene p\u00e5 Grunnskolen for voksne kan f\u00e5 undervisning i norsk, i tillegg til undervisning tilpasset sitt niv\u00e5. Grunnskolen for voksne var tidligere organisert sammen med Bergen l\u00e6ringssenter for norsk og samfunnskunnskap p\u00e5 det som da hadde navnet Nyg\u00e5rd skole. I 2021 ble disse to enhetene skilt fra hverandre. Bergen voksenoppl\u00e6ring organiserer grunnskoleoppl\u00e6ring for voksne i Bergen kommune og tilbyr oppl\u00e6ring for at voksne skal kunne gjennomf\u00f8re grunnskole. Dette kan v\u00e6re \u00e5 \u00f8ke ferdigheter i lesing, muntlig og skriftlig kommunikasjon, regning og digital kompetanse. De tilbyr ogs\u00e5 logopedtjenester til grunnskolene. Bergen voksenoppl\u00e6ring er i dag organisert under Etat for spesialpedagogiske tjenester. 2. april 2024 \u00e5pnet Bergen inkluderingssenter. Her skal Etat for inkludering, Introduksjonssenteret, Bergen l\u00e6ringssenter for norsk og samfunnskunnskap (BLS), Grunnskole for voksne, Bergen voksenoppl\u00e6ring og Senter for migrasjonshelse (SEMI) samlokaliseres. Slik samles de aller mest sentrale tjenestene for bosetting og inkludering av nyankomne flyktninger og andre innvandrergrupper i Bergen kommune i samme bygg. Arbeidet med \u00e5 vurdere sammensl\u00e5ing er igangsatt ved at det er etablerert en arbeidsgruppe p\u00e5 tvers av de to byr\u00e5dsavdelingene, involverte etater, rektorer fra de to skolene, tillitsvalgt og hovedverneombud. 2 Boligetaten Innsiktsarbeid gjennomf\u00f8rt av byr\u00e5dsavdeling for barnevern, sosiale tjenester og mangfold (BBSM) viser at dagens organisering og oppgavefordeling er til hinder for effektive og koordinerte boligsosiale tjenester til innbyggerne i Bergen. Boligetaten har i dag 28 \u00e5rsverk og har de siste \u00e5rene gjort flere st\u00f8rre endringer som har \u00f8kt effektiviteten og som har gjort at en har kunnet redusere bemanningen knyttet til en del arbeidsoppgaver. I tillegg er: \u2022 Innkrevingen av l\u00e5n lagt ut til privat leverand\u00f8r. \u2022 Arbeidsoppgavene til kundemottaket lagt til Innbyggerservice. Anbefalingene etter innsiktsarbeidet fra BBSM er \u00e5 s\u00f8ke og finne synergier mellom de individspesifikke tjenestene i dag som forvaltes i Boligetaten og Etat for sosiale tjenester. En ser at det kan v\u00e6re arbeidsbesparende \u00e5 forvalte den kommunale bost\u00f8tten fra NAV da kommunal bost\u00f8tte er en del av saksgrunnlaget for livsoppholdsytelser som innvilges p\u00e5 NAV-kontoret, samtidig som st\u00f8nader som innvilges p\u00e5 NAV-kontoret vil v\u00e6re en del av saksgrunnlaget for kommunal bost\u00f8tte. Organisering av arbeid p\u00e5 HR-, digitaliserings- kommunikasjons- og innkj\u00f8psomr\u00e5det Det er \u00f8nskelig \u00e5 vurdere organiseringen av konserntjenestene innenfor HR, kommunikasjon, innkj\u00f8p og digitalisering med m\u00e5l om en mer effektiv og form\u00e5lstjenlig organisering. \u00d8konomiske konsekvenser: De foresl\u00e5tte omorganiseringene forutsettes \u00e5 gi varige kostnadsreduksjoner. Anslag p\u00e5 besparelser m\u00e5 spilles inn i fm. budsjettprosessen for H\u00d8P 2025-2028 og ev. for innev\u00e6rende \u00e5rs budsjettrevisjoner. Byr\u00e5dens vurdering og anbefaling/konklusjon: Finansbyr\u00e5den anbefaler at ber\u00f8rte byr\u00e5dsavdelinger setter i gang prosesser innenfor omr\u00e5dene i tr\u00e5d med forslagene i saken. Det anbefales at det i likhet med den igangsatte prosessen om voksenoppl\u00e6ringen etableres arbeidsgrupper der b\u00e5de tillitsvalgte og verneombud deltar. Frist for gjennomf\u00f8ring av vurderingene settes til 15.06.24. Vedtakskompetanse: Byr\u00e5dets fullmakter \u00a7 2.1 og \u00a7 2.3 vedtatt av bystyret 16.12.2020 i sak 378/20: \u00a7 2.1 Byr\u00e5det har kompetanse til \u00e5 ut\u00f8ve politisk skj\u00f8nn innenfor alle omr\u00e5der av sine fullmakter, hvor adgang til \u00e5 ut\u00f8ve et slikt skj\u00f8nn - ikke eksplisitt er avgrenset. \u00a7 2.3 Byr\u00e5dets kompetanse som \u00f8verste ledelse av kommunens administrasjon, f\u00f8lger av kommuneloven \u00a7 10-2. Reglement for byr\u00e5det, \u00a7 3-3 vedtatt i sak 212/21: \u00a7 3-3 Byr\u00e5dets plikt til \u00e5 bist\u00e5 bystyret i bystyrets arbeid Som leder av kommunens administrasjon har byr\u00e5det ansvar for og plikt til \u00e5 s\u00f8rge for generell tilrettelegging og saksforberedelse til bystyret og bystyrets organ. Byr\u00e5d for finans innstiller til byr\u00e5det \u00e5 fatte f\u00f8lgende vedtak: 1. F\u00f8lgende organisasjonsvurderinger iverksettes. Ansvarlige byr\u00e5der s\u00f8rger for oppf\u00f8lging p\u00e5 sine omr\u00e5der. a) BLED iverksetter en vurdering av Samfunnssikkerhetens hus sine oppgaver, funksjon og arealbruk spesielt og dimensjoneringen av beredskapsressursene i kommunen 3 generelt. b) BBU iverksetter en vurdering av hvordan Klimaetatens prioriterte oppgaver kan reorganiseres i kommunen ved en nedleggelse av Klimaetaten som egen etat. c) BBU iverksetter en vurdering av hvordan Byarkitektens prioriterte oppgaver kan reorganiseres i kommunen ved en nedleggelse av Byarkitekten som egen etat. d) BBSM og BBS gjennomf\u00f8rer en prosess for \u00e5 sl\u00e5 sammen kommunens ulike enheter for voksenoppl\u00e6ring. e) BBSM iverksetter en prosess hvor Boligetatens ansvar og oppgaver overf\u00f8res Etat for sosiale tjenester. f) BFIN vurderer, i samarbeid med aktuelle avdelinger, organiseringen av konserntjenestene innenfor HR, kommunikasjon, innkj\u00f8p og digitalisering. 2. Frist for arbeidet er 15.06.24. Dato: 23. april 2024 Eivind K. N\u00e6vdal-Bolstad Byr\u00e5d for finans Dokumentet er godkjent elektronisk. 4 "
}