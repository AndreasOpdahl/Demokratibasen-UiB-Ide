{
  "dokument_id": "122bab8c-7cf8-5227-b78d-ed4d4685a148",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 50 fra Martin V. Jonsterhaug (FRP) til finansbyr\u00e5den om ressursbruk p\u00e5 h\u00f8ringsuttalelser - Utvalg for finans, kultur og n\u00e6ring",
  "url": "https://bergen.kommune.no/politikere-utvalg/api/fil/bk360/10568925/Svar-pa-skriftlig-sporsmal-nr-50-fra-Martin-V-Jonsterhaug-FRP-til-finansbyraden-om-ressursbruk-pa-horingsuttalelser-Utvalg-for-finans-kultur-og-naering",
  "tekst": " BFIN - Seksjon for administrasjon Til Intern korrespondanse Bystyrets kontor V\u00e5r referanse: 2024/84843-3 Saksbehandler: Kristopher Ivan Straus Fra Dato: 5. juni 2024 Byr\u00e5d for finans Svar p\u00e5 skriftlig sp\u00f8rsm\u00e5l nr. 50 fra Martin V. Jonsterhaug (FRP) til finansbyr\u00e5den om ressursbruk p\u00e5 h\u00f8ringsuttalelser - Utvalg for finans, kultur og n\u00e6ring Representanten Martin V. Jonsterhaug (FrP) har den 23.05.24 sendt inn f\u00f8lgende skriftlige sp\u00f8rsm\u00e5l: \u00abI l\u00f8pet av \u00e5ret vedtas en rekke h\u00f8ringsuttalelser av ulik betydning i Bergen bystyre. Noen av st\u00f8rre betydning, andre av mindre betydning. S\u00e5 langt i 2024 har 24 h\u00f8ringsuttalelser blitt behandlet i bystyret, og skulle trenden fortsette ender vi trolig p\u00e5 rundt 60 h\u00f8ringsuttalelser i \u00e5ret. H\u00f8ringsuttalelser kan v\u00e6re tidkrevende \u00e5 utarbeide, og krever ressurser i form av administrativt arbeid. Det ville v\u00e6rt nyttig \u00e5 f\u00e5 en oversikt over kostnadene dette medf\u00f8rer for kommunen. Sp\u00f8rsm\u00e5l til byr\u00e5den: Hvor mange \u00e5rsverk g\u00e5r med til \u00e5 skrive h\u00f8ringsuttalelser i l\u00f8pet av et \u00e5r?\u00bb Svar fra byr\u00e5den: Byr\u00e5den mottok sp\u00f8rsm\u00e5let fra bystyrets kontor 28.05.2024, og det har ikke latt seg gj\u00f8re, innenfor den tiden som har v\u00e6rt til r\u00e5dighet, \u00e5 beregne n\u00f8yaktig hvor mange \u00e5rsverk som g\u00e5r med til \u00e5 skrive h\u00f8ringsuttalelser i l\u00f8pet av et \u00e5r. En slik beregning vil medf\u00f8re en kartlegging i syv byr\u00e5dsavdelinger. Med bakgrunn i dette er det gjort et grovt anslag med utgangspunkt i h\u00f8ringssaker behandlet av bystyret som Byr\u00e5dsavdeling for finans (BFIN) har saksbehandlet. Utvalget av saker er avgrenset til 2023 og s\u00e5 langt i 2024. Det m\u00e5 anf\u00f8res at BFIN sine h\u00f8ringsuttalelser fra valgte tidsperiode ikke n\u00f8dvendigvis gir et representativt bilde. Sakene har relativt stor bredde i faglig innhold, men er f\u00e5 i antall (fem). To av sakene har krevd sv\u00e6rt mye tidsbruk (anslagsvis 28-30 dagsverk), mens de tre \u00f8vrige har vesentlig lavere ansl\u00e5tt tidsbruk (12-14 dagsverk). Dette viser at det er stor variasjon mellom sakene bare innad i BFIN. Tar man utgangspunkt i h\u00f8ringsuttalelsene BFIN har saksbehandlet i valgte periode og anslagene som er gjort, kan det legges til grunn en gjennomsnittlig tidsbruk p\u00e5 20 dagsverk per h\u00f8ringsuttalelse til bystyret. Dersom man legger dette gjennomsnittet til grunn kan man gj\u00f8re et anslag p\u00e5 tidsbruk for kommunen totalt. Samtidig kan en slik multiplisering gi et skjevt bilde dersom snittiden er lavere i andre byr\u00e5dsavdelinger, og det er derfor behov for \u00e5 vurdere dette konkret i alle byr\u00e5dsavdelinger. For \u00f8velsens skyld, gir snittet fra BFIN, multiplisert med det totale antallet h\u00f8ringssaker bystyret har behandlet i tidsrommet (i alt 65 saker), et anslag p\u00e5 medg\u00e5tt tid til \u00e5 utrede h\u00f8ringssaker som legges frem for bystyret estimeres til om lag 820 dagsverk i 2023 (41 saker) og 480 dagsverk hittil i 2024 (24 saker). Tid medg\u00e5tt til vurderinger og produksjon av innspill i andre byr\u00e5dsavdelinger enn den avdelingen som har ansvar for \u00e5 saksbehandle saken er ikke medregnet. Det kan v\u00e6re verdt \u00e5 p\u00e5peke at flere av sakene kommunen mottar p\u00e5 h\u00f8ring, har s\u00e5 stor aktualitet og relevans at kommunens fagmilj\u00f8er m\u00e5 sette seg inn sakene, ogs\u00e5 uavhengig av arbeidet med h\u00f8ringsuttalelsene. Videre er det viktig at kommunen synliggj\u00f8r hvilke konsekvenser forslagene som er p\u00e5 h\u00f8ring faktisk har for kommunen. Charlotte Spurkeland - Byr\u00e5d for finans Dokumentet er godkjent elektronisk "
}