{
  "dokument_id": "9bd66d6d-d8bb-598f-9440-33f76bea67c0",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Amina Ali Amin (A) om inkluderingsr\u00e5dgivere i Bergensskolen",
  "url": "https://bergen.kommune.no/politikere-utvalg/api/fil/bk360/10601746/Svar-pa-representantforslag-fra-Amina-Ali-Amin-A-om-inkluderingsradgivere-i-Bergensskolen",
  "tekst": " Seksjon for strategi, utvikling og utredning (SUU) Til Intern korrespondanse Bystyrets kontor V\u00e5r referanse: 2024/79048-6 Saksbehandler: Laila Revheim Samset Fra Dato: 19. september 2024 Byr\u00e5d for barnehage og skole Svar p\u00e5 representantforslag fra Amina Ali Amin (A) om inkluderingsr\u00e5dgivere i Bergensskolen Forretningsutvalget har i m\u00f8te 14.mai 2024 i sak 183/24 fattet f\u00f8lgende vedtak: 1. Representantforslag fra Amina Ali Amin (A) om inkluderingsr\u00e5dgivere i Bergensskolen, oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 27.11.2024. 3. Utvalg for barnehage, skole og idrett avgir innstilling i saken. Representanten Amina Ali Amin (A) har fremmet f\u00f8lgende representantforslag: Forslaget peker p\u00e5 den potensielle gevinsten av \u00e5 ha inkluderingsr\u00e5dgiver i Bergensskolen, spesielt rettet mot barn med minoritetsbakgrunn. Dette initiativet understreker betydningen av \u00e5 sikre inkludering og omsorg for alle barn og foreldre i utdanningssystemet. Inkluderingsr\u00e5dgivere vil kunne spille en n\u00f8kkelrolle i \u00e5 skape et milj\u00f8 preget av trivsel og l\u00e6ring ved \u00e5 tilby st\u00f8tte, veiledning og ressurser til b\u00e5de barn og deres familier. Ved \u00e5 ha dedikerte inkluderingsr\u00e5dgivere i Bergensskolen, vil man bedre kunne im\u00f8tekomme de spesifikke behovene til barn med minoritetsbakgrunn og deres familier. Dette vil fremme kulturelt mangfold, respekt og forst\u00e5else blant alle elever og ansatte, samtidig som det kan bidra til \u00e5 forebygge rasisme, utenforskap og l\u00f8se eventuelle konflikter eller utfordringer knyttet til kulturelle forskjeller. Et slikt tiltak vil v\u00e6re veldig positivt med tanke p\u00e5 \u00e5 fremme inkludering og trivsel i Bergensskolen. Det er viktig \u00e5 sikre at alle barn har et trygt og st\u00f8ttende l\u00e6ringsmilj\u00f8, fritt for utenforskap og rasisme. Jeg \u00f8nsker \u00e5 inkludere rasisme i mitt forslag, fordi det er s\u00e5 mye mikroaggresjon i hverdagen som har r\u00f8tter i b\u00e5de bevisst og ubevisst rasisme. Det er ikke alltid man er klar over hvordan man oppf\u00f8rer seg eller uttaler seg, og derfor trenger vi en mellomperson, en naturlig partner, som t\u00f8r \u00e5 ta opp med skolene hvilke elever og foreldre som opplever utfordringer p\u00e5 grunn av deres bakgrunn, enten det er etnisitet, hudfarge, religion eller seksuell legning. I dag har videreg\u00e5ende skoler minioritetsr\u00e5dgivere gjennom IMDi. Disse r\u00e5dgiverne har siden 2008 bist\u00e5tt unge som er, eller er i fare for \u00e5 bli, utsatt for negativ sosial kontroll og \u00e6resrelatert vold. I Bergensskolen \u00f8nsker vi \u00e5 kalle dem inkluderingsr\u00e5dgivere, fordi det er et mer inkluderende og dekkende navn for deres arbeid, i motsetning til minoritetsr\u00e5dgivere. IMDi har allerede endret navnet til sine r\u00e5dgivere til mangfoldsr\u00e5dgivere, noe som st\u00f8tter opp under dette behovet for mer inkluderende spr\u00e5k. Forslag til vedtak: Bystyret ber byr\u00e5det utrede muligheten for ansette inkluderingsr\u00e5dgivere i Bergensskolen. Byr\u00e5dets vurdering av representantforslaget: Byr\u00e5det er opptatt av \u00e5 ha inkluderende og trygge oppvekstmilj\u00f8 for alle barn og unge i Bergen. M\u00e5lsetningen er at ingen skal m\u00e5tte oppleve mobbing, utenforskap eller krenkende adferd knyttet til rasisme, hverken fra andre barn, unge eller voksne. I l\u00f8pet av skole\u00e5ret 2023-2024 ble det gjennomf\u00f8rt et forskningsprosjekt om omfanget av rasisme i bergensskolen i regi av Ramb\u00f8ll. Forskningsrapporten om rasisme i bergensskolen forel\u00e5 sommeren 2024. Funn i rapporten viser at 20 prosent av elevene i unders\u00f8kelsen opplyser at de har opplevd rasisme mot seg selv i l\u00f8pet av grunnskolen. At 1 av 5 elever i bergensskolen har opplevd rasisme p\u00e5 grunnlag av hudfarge, spr\u00e5k eller etnisitet er alvorlig. Byr\u00e5det foresl\u00e5r derfor en rekke tiltak for \u00e5 f\u00f8lge opp funn i rapporten. Saken om rasisme ble behandlet i byr\u00e5det 5. september 2024 og forventes behandlet i bystyret i l\u00f8pet av h\u00f8sten. Byr\u00e5det har som et tydelig m\u00e5l at alle skoler i kommunen skal ha et skolemilj\u00f8 uten mobbing, rasisme og annen type krenkende atferd. Arbeidet med \u00e5 sikre gode, trygge og inkluderende skolemilj\u00f8 er en prioritert satsing i Bergen kommune gjennom det kvalitetsutviklingsarbeidet som allerede skjer i berggensskolen, og i planer og strategier som allerede er gjeldende i kommunen. Byr\u00e5det vil trekke fram noen av de strategiene og virkemidlene som allerede finnes og er tatt i bruk: Skyfritt - Plan for inkluderende oppvekstmilj\u00f8 for barn og unge i Bergen Planen Skyfritt ble vedtatt av bystyret i 2019. Planens m\u00e5lsetning er styrket innsats for \u00e5 forebygge, avdekke og h\u00e5ndtere mobbing og krenkende adferd, og at ingen barn og unge skal oppleve krenkende atferd verken fra andre barn, unge eller voksne. Skyfritt inneholder en rekke strategier som forplikter b\u00e5de skoleeier og de voksne som arbeider i skolen. Et av tiltakene som har kommet som resultat av Skyfritt er opprettelsen av et eget st\u00f8tte- og veiledningsteam for \u00e5 styrke denne innsatsen1. Team Skyfritt best\u00e5r av seks r\u00e5dgivere som hjelper og st\u00f8tter elever, foresatte og skolene i vanskelige saker, der vanlige rutiner ikke strekker til. Teamet arbeider ogs\u00e5 med forebygging og kompetanseoverf\u00f8ring i mobbesaker. Som en oppf\u00f8lging av forslag i Skyfritt er det i bergensskolen ogs\u00e5 etablert forpliktende samarbeid rundt barn og unges leke- og l\u00e6ringsmilj\u00f8 i tverrfaglige utviklingsteam, noe som blant annet inneb\u00e6rer samarbeid med skolehelsetjenesten. De tverrfaglige utviklingsteamene ved den enkelte skole skal f\u00f8lge opp arbeidet med et godt skolemilj\u00f8, forebygge mobbing og bidra til kompetanseutvikling, og styrke sin kompetanse p\u00e5 \u00e5 gjenkjenne behov, og avklare og f\u00f8lge opp utsatte og s\u00e5rbare enkeltbarn og familier i de saker de behandler og involveres i. Rektor og avdelingsledere inng\u00e5r i skolenes ressursteam. Fordi arbeidet med \u00e5 skape inkluderende og gode oppvekstmilj\u00f8 er en kontinuerlig prosess ble Skyfritt vedtatt uten tidshorisont. I 2023 ble det lagt fram en statusmelding for tiltakene i planen2. Statusmeldingen peker p\u00e5 at det er ulikt hvor langt gjennomf\u00f8ringen av de ulike tiltakene i Skyfritt har kommet. Mange tiltak er iverksatt eller i prosess, men pandemien gjorde det utfordrende \u00e5 for eksempel p\u00e5legge skolene \u00e5 ta i bruk ulike program som Olweus og PALS. Det ble derfor vedtatt \u00e5 fortsette arbeidet med \u00e5 videreutvikle tiltakene i Skyfritt. Planen skal rulleres i 2026. 1 Bergen kommune - Team Skyfritt - n\u00e5r barn ikke har det bra p\u00e5 skolen 2 Framstilling-Statusmelding-for-Skyfritt-Plan-for-inkluderende-oppvekstmiljo-for-barn-og-unge-i- Bergen Milj\u00f8veiledere i bergensskolen \u00c5 styrke teamet rundt eleven og ha milj\u00f8veiledere i bergensskolen som kan samarbeide tett med l\u00e6rere og bist\u00e5r elever i skoletiden, framg\u00e5r av Klosterhagenerkl\u00e6ringen. Byr\u00e5det mener at flere milj\u00f8arbeidere i skolen kan ha positiv effekt p\u00e5 skolemilj\u00f8et. Det er ogs\u00e5 en klar fordel dersom de samme personene fungerer p\u00e5 flere arenaer der barn og unge samles, som fritidsaktiviteter, idrett og s\u00e5 videre. Milj\u00f8veiledernes rolle i skolen er blant annet \u00e5 arbeide med enkeltelever og elevgrupper for \u00e5 styrke trivsel og l\u00e6ring og \u00f8ke elevers skolen\u00e6rv\u00e6r. Milj\u00f8arbeiderne kan v\u00e6re en samtalepartner for elever med ulike utfordringer, og v\u00e6re en st\u00f8tte for dem slik at skole og hverdag mestres bedre. De deltar i skole-hjem-samarbeidet, og samarbeider med l\u00e6rere om klassemilj\u00f8et og med milj\u00f8tiltak i samr\u00e5d med elevr\u00e5d. De som ansettes som milj\u00f8veiledere skal som hovedregel ha tre\u00e5rig utdannelse p\u00e5 bachelorniv\u00e5 innen omsorgsarbeid; som for eksempel vernepleier, sosionom og barnevernspedagog. Arbeidsoppgaver som tillegges milj\u00f8veillederne skal tilpasses den enkelte skoles behov. For \u00e5 ha et s\u00e6rlig fokus p\u00e5 det sosiale milj\u00f8et vedtok bystyret \u00e5 bevilge \u00e5tte millioner kroner til flere milj\u00f8veiledere i bergensskolen i 2024. Midlene ble fordelt og prioritert ut fra en skj\u00f8nnsmessig vurdering, blant annet basert p\u00e5 levek\u00e5r og innmeldte behov. Til sammen elleve skoler fikk midler i 2024, \u00e5tte ungdomsskoler og tre barneskoler. De tre barneskolene er valgt som pilotprosjekter for \u00e5 styrke det psykososiale arbeidet p\u00e5 barnetrinnet. Etter denne tildelingen har totalt 20 bergensskoler \u00f8remerket tildeling til milj\u00f8veilederstillinger. Disse er R\u00e5, Sl\u00e5tthaug, Rothaugen, Gimle, Garnes, \u00c5stveit, Ny-Kronborg, Lynghaug, Sandgotna, Storetveit, Hop, Ytrebygda, Mj\u00f8lker\u00e5en, Breimyra, Olsvik, Holen, Fridalen, Slettebakken, Flaktveit og Kj\u00f8kkelvik skoler. Forlaget om \u00e5 ansette inkluderingsr\u00e5dgivere i bergensskolen Representanten trekker frem s\u00e6rlige utfordringer med rasisme i skolen, og foresl\u00e5r p\u00e5 den bakgrunn at det utredes \u00e5 ha egne inkluderingsr\u00e5dgivere i bergensskolen. Bystyresaken om rasisme, som ble utarbeidet p\u00e5 bakgrunn av forskningsrapporten om rasisme i bergensskolen, ble som tidligere nevnt behandlet i byr\u00e5det 5.september 2024 og forventes behandlet i bystyret i l\u00f8pet av h\u00f8sten. I saken anbefaler byr\u00e5det \u00e5 styrke arbeidet med \u00e5 skape gode, trygge og inkluderende skoler som har god kompetanse i \u00e5 forebygge og h\u00e5ndtere rasistiske hendelser. Det foresl\u00e5s at Bergen kommune legger til rette for at ansatte i bergensskolen har erfaring og kompetanse i arbeidet med rasisme, og for deling og samarbeid mellom ansatte i bergensskolen. St\u00f8ttemateriell, caser og litteratur som kan benyttes i skolenes arbeid med forebygging og h\u00e5ndtering av rasisme skal gj\u00f8res tilgjengelig for skolene i for eksempel Faghjelpen eller BkKvalitet. Det kan ogs\u00e5 v\u00e6re aktuelt \u00e5 samarbeide med eksterne akt\u00f8rer om \u00e5 arrangere en digital samling/konferanse/webinar med rasisme- og mangfoldskompetanse som tema. Skoler som har behov for ekstra st\u00f8tte og veiledning, informasjon og verkt\u00f8y i arbeidet med \u00e5 forebygge og h\u00e5ndtere rasisme skal f\u00e5 tilbud om dette. I saken er det ogs\u00e5 foresl\u00e5tt samarbeid med et universitet eller en h\u00f8gskole (UH-sektoren) for \u00e5 unders\u00f8ke muligheter for opprettelse av et studietilbud i mangfoldskompetanse. Sp\u00f8rsm\u00e5l om rasisme skal videre innarbeides i unders\u00f8kelser som allerede gjennomf\u00f8res med jevne mellomrom i bergensskolen. Byr\u00e5det mener at tiltakene som framg\u00e5r av denne saken sikrer en helhetlig praksis p\u00e5 skolene i Bergen i arbeidet med \u00e5 forebygge og h\u00e5ndtere rasisme og rasistiske hendelser. Byr\u00e5dets konklusjon Byr\u00e5det deler representantens bekymring for at barn og unge i kommunen v\u00e5r opplever rasisme og utenforskap knyttet til kultur og etnisitet. Byr\u00e5det vil p\u00e5peke at det tilligger alle ansatte i bergensskolen et ansvar for at elevene har gode, trygge og inkluderende skolemilj\u00f8. Det er rektor som har det overordnede ansvaret for \u00e5 sikre at skolen til enhver tid har n\u00f8dvendig kompetanse, og dette ansvaret kan ikke delegeres til en ressursperson. Byr\u00e5det mener det ikke er \u00f8nskelig med egne ressurspersoner eller r\u00e5dgivere som er eksperter p\u00e5 spesifikke deler av skolemilj\u00f8et, som for eksempel mobbing, vold, trusler, rus, rasisme osv. For \u00e5 sikre sammenheng og en helhetlig praksis p\u00e5 de ulike skolene i Bergen m\u00e5 tiltak for \u00e5 forebygge og h\u00e5ndtere rasistiske hendelser henge sammen med og sikres gjennom de strukturer, planer og strategier som allerede er gjeldende i kommunen. P\u00e5 grunnlag av det inkluderingsarbeidet Bergen kommune allerede er i gang med, og fordi det ikke er hensiktsmessig \u00e5 opprette egne spesialister knyttet til spesielle omr\u00e5der med skolemilj\u00f8, vil byr\u00e5det ikke anbefale at Bergen kommune utreder muligheten for \u00e5 ansette inkluderingsr\u00e5dgivere i bergensskolen. I stedet \u00f8nsker byr\u00e5det at en skal styrke arbeidet med \u00e5 skape gode skolemilj\u00f8 gjennom kunnskapsbaserte prosesser i profesjonelle l\u00e6ringsfellesskap der alle ansatte i skolen har ansvar for \u00e5 sikre elevene en trygg, god og inkluderende skolehverdag. Marte Joan Monstad \u2013 fungerende byr\u00e5dsleder Daniel C.E. H\u00e4gglund \u2013 Byr\u00e5d for barnehage og skole Dokumentet er godkjent elektronisk. "
}