{
  "dokument_id": "893b1372-2cd7-58ee-9544-37869b41f8fa",
  "doc_type": "case_presentation",
  "kommune": 4601,
  "tittel": "Ytrebygda gnr 35 bnr 108 S\u00f8reids\u00e5sen 41. Klage over avsl\u00e5tt dispensasjon fra rekkef\u00f8lgekrav",
  "url": "https://bergen.kommune.no/politikere-utvalg/api/fil/bk360/10021335/Framstilling-Ytrebygda-gnr-35-bnr-108-Soreidsasen-41-Klage-over-avslatt-dispensasjon-fra-rekkefolgekrav",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/00835-5 Ytrebygda gnr 35 bnr 108 S\u00f8reids\u00e5sen 41. Klage over avsl\u00e5tt dispensasjon fra rekkef\u00f8lgekrav Hva saken gjelder: Saken gjelder klage over avslag p\u00e5 s\u00f8knad om dispensasjoner fra rekkef\u00f8lgekrav om opparbeiding av lekeareal, gangvei og avfallsanlegg i forbindelse med fremtidig s\u00f8knad om etablering av fem boenheter (to tomannsboliger og en enebolig). Avslaget ble gitt den 20.12.2023 da en kom til at vilk\u00e5rene for dispensasjon ikke var oppfylt, jf. pbl. \u00a7 19-2. Det er ogs\u00e5 s\u00f8kt om dispensasjon fra samtlige rekkef\u00f8lgekrav i planbestemmelsen \u00a7 3.2 og enkeltbestemmelser i \u00a7 3.3. Disse dispensasjonss\u00f8knadene er ikke behandlet grunnet \u00f8vrige avslagshjemler. Plan- og bygningsetaten opplyser i tillegg om at oms\u00f8kte dispensasjoner ikke er nabovarslet. Vedtaket er p\u00e5klaget den 02.01.2024 av tiltakshaver Alf Kristen Hamarsland. Eiendommen omfattes av reguleringsplan ID 62320000, YTREBYGDA. GNR 35 BNR 3 MFL., ORMHAUGEN, ikrafttredelsesdato 24.06.2020, og er regulert til boligbebyggelse \u2013 frittliggende sm\u00e5husbebyggelse. Kommuneplanens arealdel (KPA 2018), vedtatt i bystyret 19.06.2019, viser eiendommen som sentrumsform\u00e5l byfortettingssone BY. Denne saken gjelder bare oms\u00f8kte dispensasjoner fra rekkef\u00f8lgekrav i planbestemmelsenes \u00a7\u00a7 3.2 og 3.3. En fremtidig s\u00f8knad om etablering av tomannsbolig er ogs\u00e5 avhengig av dispensasjon fra reguleringsplanens arealform\u00e5l, jf. \u00a7 5.2.1. S\u00f8knad om dispensasjon er ikke nabovarslet. Dette er en mangel ved s\u00f8knaden, og det kan ikke innvilges dispensasjon uten at s\u00f8knaden er nabovarslet, jf. pbl. \u00a7 19-1, jf. \u00a7 21-3. Plan- og bygningsetaten opplyser at det ikke er etterspurt nabovarsling da fagetaten er av den oppfatning at oms\u00f8kte dispensasjoner uansett ikke kan innvilges. Tiltakshaver opplyser at Bymilj\u00f8etaten har gitt forh\u00e5ndsuttalelse som godkjenner \u00f8kt bruk av eksisterende avkj\u00f8rsel med inntil 5 boenheter. Denne uttalelsen er ikke lagt ved s\u00f8knaden. Klage: Klager anf\u00f8rer i hovedsak at den overordnede politikken om \u00e5 utvikle S\u00f8reide som lokalsenter legger til grunn en fortetting. Rekkef\u00f8lgekravene gjelder b\u00e5de felt BB og BF, selv om BF har fungerende infrastruktur og t\u00e5ler en fortetting. Prosjektet viser en gr\u00f8nn og gener\u00f8s sm\u00e5husbebyggelse og gir gode kvaliteter for barn og unges oppvekstmilj\u00f8. Det vises til klagen i sin helhet. Fagetatens vurdering og anbefaling: Plan- og bygningsetaten som fagetat opprettholder sin vurdering om at vilk\u00e5rene for dispensasjon ikke er oppfylt, jf. pbl. \u00a7 19-2. Omr\u00e5det f_LEK er felles for hele planomr\u00e5det, og det er foretatt en konkret vurdering i planen om hvem brukerne skal v\u00e6re. Regulert lekeareal 1 med tilkomstvei er like viktig ved fortetting av felt BF med fem nye boenheter. Ved utbygging av fem nye boenheter er det s\u00e6rlig viktig med tilstrekkelig og hensiktsmessig avfallsh\u00e5ndtering, spesielt med hensyn til trafikksikkerhet. Fagetaten vurderer at det utelukkende er fordeler for tiltakshaver ved \u00e5 gi dispensasjon. Det stemmer at omr\u00e5det er satt av til boligomr\u00e5de i byfortettingssone, men den nylig vedtatte reguleringsplanen legger opp til at felles lekeomr\u00e5de med tilkomst via gangveg samt avfallsanlegg skal bli opparbeidet f\u00f8r det kan gis midlertidig brukstillatelse for nye boliger i det oms\u00f8kte feltet. Dersom det dispenseres fra slike nylig vedtatte rekkef\u00f8lgekrav med begrunnelse at de er sv\u00e6rt omfattende ville det v\u00e6re en omg\u00e5else av hele planen og undergrave denne som beslutningsgrunnlag. Det vises til fagetatens notat av 19.02.2024 i sin helhet. \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Byr\u00e5det har vurdert saken p\u00e5 nytt med bakgrunn i mottatt s\u00f8knad og sakens dokumenter for \u00f8vrig, og er kommet til at klagen ikke kan tas til f\u00f8lge. Det vises til fagetatens notat, som tiltredes i sin helhet. Byr\u00e5det viser s\u00e6rlig til at dette er en relativt ny reguleringsplan, hvor det ble vurdert som n\u00f8dvendig \u00e5 sikre at lekeplass med tilkomstvei samt avfallsanlegg var opparbeidet f\u00f8r brukstillatelse for nye boliger gjennom rekkef\u00f8lgekrav. Dette gj\u00f8r at lekeplass med tilkomstvei og felles avfallsl\u00f8sning kan bli bygget samtidig med boligene, slik at det er klart til \u00e5 tas i bruk n\u00e5r beboerne flytter inn. Uten rekkef\u00f8lgekrav er man ikke sikret n\u00e5r, og om, lekeplass og avfallsl\u00f8sning blir bygget. Reguleringsplanen ble vedtatt i 2020, og det ble i forbindelse med vedtakelse av planen reist bekymringer rundt kostnader knyttet til infrastruktur som ble lagt til forslagsstillers eiendom. Byr\u00e5det ser dette, men viser samtidig til at rekkef\u00f8lgekravene er satt for hele feltet, og sikrer med det at all utbygging m\u00e5 bidra til slik felles infrastruktur. En fortetting i BF vil ogs\u00e5 ha behov for lekeplass og avfallsplan p\u00e5 lik linje med blokkbygging i BB, og det er dermed rimelig at de ogs\u00e5 bidrar til kostnadsfordelingen. Klager anf\u00f8rte i s\u00f8knad om dispensasjon at det ikke er planer om utbygging i felt BB. Det er ikke lagt frem dokumentasjon p\u00e5 dette, men selv om det ikke foreligger planer p\u00e5 n\u00e5v\u00e6rende tidspunkt er det mulig for grunneierne i omr\u00e5det \u00e5 inng\u00e5 en privat utbyggingsavtale om fordeling av kostnadene. Klager ville p\u00e5 den m\u00e5ten ikke blitt sittende med hele kostnaden alene, samtidig som en f\u00e5r opparbeidet n\u00f8dvendig infrastruktur. For felt BB er det ogs\u00e5 en fordel at omr\u00e5det f\u00e5r oppfylt rekkef\u00f8lgekrav, enten det er n\u00e5v\u00e6rende eiere eller framtidige eiere som vil realisere utbyggingen planen legger opp til. Byr\u00e5det viser ogs\u00e5 til at dispensasjon vil ha lite fordeler av allmennyttig karakter. Klager har anf\u00f8rt at KPA 2018 legger opp til fortetting i omr\u00e5det, og at omr\u00e5det har fungerende infrastruktur som t\u00e5ler fortetting. Byr\u00e5det er enig i at fortetting kan v\u00e6re et gode, men \u00e5 sikre et godt bomilj\u00f8 krever mer enn bare infrastruktur i form av vei, vann og avl\u00f8p. Sosial infrastruktur som lekeplasser med trygg tilkomst sikrer ikke bare barn og unges interesser, men kan ogs\u00e5 fungere som samlingsplass for omr\u00e5det p\u00e5 tvers av generasjonene. Dispensasjonss\u00f8knaden er ikke nabovarslet, og omgivelsene kan derfor ha innsigelser mot dispensasjon som ikke er kommet fram. Dispensasjon m\u00e5 bli nabovarslet, jf. pbl. \u00a7 19-1, jf. \u00a7 21-3. Byr\u00e5det tiltrer fagetatens vurdering av at man ikke har etterspurt nabovarsling da vilk\u00e5rene for dispensasjon uansett ikke er oppfylt, slik at det foreligger selvstendig avslagsgrunn. Dersom utvalget finner at vilk\u00e5rene for dispensasjon er oppfylt, m\u00e5 det bli nabovarslet f\u00f8rst. Det er ogs\u00e5 s\u00f8kt dispensasjon fra rekkef\u00f8lgebestemmelsene \u00a7 3.2 om 2 sikringsplan, gjennomf\u00f8ring av rassikringstiltak og plan for vedlikehold/ettersyn av sikringstiltak, ny vei (o_KV) til felt BB, oppf\u00f8ring av sammenhengende gjerde mellom gr\u00f8ntstrukturen o_G og byggesonen og \u00a7 3.3. for tiltak for \u00e5 hindre inntrenging av radon, opparbeiding av uteoppholdsareal o_G 1 og opparbeidelse av felt BB. Byr\u00e5det er positive til disse dispensasjonene, og viser til fagetatens notat av 19.02.2024 og avslagsvedtak datert 20.12.2023. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Fagetatens vedtak datert 20.12.2023 opprettholdes. Klagen tas ikke til f\u00f8lge. Dato: 2. april 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagetatens notat datert 19.02.2024 med f\u00f8lgende vedlegg: 1. Oversiktskart 2. Oversiktsfoto 3. Situasjonsplan 4. Klage p\u00e5 vedtak datert 02.01.2024 5. Avslag datert 20.12.2023 6. S\u00f8knad 7. Referat fra forh\u00e5ndskonferanse datert 06.06.2023 3 "
}