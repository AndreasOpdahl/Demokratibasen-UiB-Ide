{
  "dokument_id": "113cd390-259d-580a-8527-aa24b126001f",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 14 fra Andreas Madsen Berg (SV) om manglende fortau i Skanselien - Utvalg for milj\u00f8 og byutviklin",
  "url": "https://bergen.kommune.no/politikere-utvalg/api/fil/bk360/9764283/Svar-pa-skriftlig-sporsmal-nr-14-fra-Andreas-Madsen-Berg-SV-om-manglende-fortau-i-Skanselien-Utvalg-for-miljo-og-byutviklin",
  "tekst": " BBU - kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/09283-3 Saksbehandler: Malene Nesse Gr\u00f8nningen Fra Dato: 24. januar 2024 Byr\u00e5d for byutvikling Svar p\u00e5 skriftlig sp\u00f8rsm\u00e5l nr. 14 fra Andreas Madsen Berg (SV) om manglende fortau i Skanselien - Utvalg for milj\u00f8 og byutvikling 2024 I februar 2017 ble et 30 \u00e5r gammelt fortau i Skanselien fjernet fordi grunneieren opphevet en tidligere avtale om at fortauet kunne ligge p\u00e5 grunneiers eiendom. Fordi det er mye biltrafikk som kj\u00f8rer gjennom gaten og samtidig mye fotgjengertrafikk, blant annet skolebarn p\u00e5 vei til/fra skole, har fortauet v\u00e6rt sterkt savnet i nabolaget etter det ble fjernet. Bergenspressen har flere ganger omtalt saken, og personer i nabolaget har etterlyst hva kommunen kan gj\u00f8re for \u00e5 f\u00e5 fortauet tilbake for \u00e5 bedre trafikksikkerheten i gaten. Flere politikere har tidligere etterspurt handling, blant annet stilte Tor Woldseth skriftlig sp\u00f8rsm\u00e5l i KMBY 11.05.2017 i sakens anledning, og Sondre B\u00e5tstrand fulgte opp i KMBY 12.04.2018. Svaret fra byr\u00e5det p\u00e5 sp\u00f8rsm\u00e5let fra B\u00e5tstrand var at etablering av fortau skulle vurderes i forbindelse med Trafikksikkerhetsplanen. Siden har lite skjedd, og det begynner for alvor \u00e5 t\u00e6re p\u00e5 naboenes t\u00e5lmodighet. Sp\u00f8rsm\u00e5l til byr\u00e5den: Hva vil byr\u00e5det gj\u00f8re for \u00e5 bedre trafikksikkerheten i Skanselien? Svar fra byr\u00e5den: Nytt fortau p\u00e5 denne strekningen har v\u00e6rt en del av tidligere handlingsplan for trafikksikkerhet. Strekningen er s\u00e5 smal at tradisjonelle trafikksikkerhetsl\u00f8sninger blir utfordrende. I tillegg er eiendomsforholdene avgj\u00f8rende for handlingsrommet. Et veldig smalt fortau vil f.eks. kunne fungere som \u00abn\u00f8dl\u00f8sning\u00bb for g\u00e5ende, men bli en utfordring for andre brukergrupper med hensyn til universell utforming. Gode l\u00f8sninger fremst\u00e5r i dag som b\u00e5de kompliserte og kostbare. For \u00e5 klargj\u00f8re hvilke mulige handlingsalternativer en st\u00e5r overfor gjennomf\u00f8res det n\u00e5 en oppm\u00e5lingsforretning for \u00e5 klargj\u00f8re eiendomsgrensene. Christine Kahrs - Byr\u00e5d for byutvikling Dokumentet er godkjent elektronisk. "
}