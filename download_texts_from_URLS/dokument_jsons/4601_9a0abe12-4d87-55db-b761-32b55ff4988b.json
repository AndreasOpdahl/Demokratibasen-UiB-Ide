{
  "dokument_id": "9a0abe12-4d87-55db-b761-32b55ff4988b",
  "doc_type": "case_presentation",
  "kommune": 4601,
  "tittel": "Fana gnr 44 bnr 904 Klokkarlia 5 A Klage over avslag p\u00e5 s\u00f8knad om terrenginngrep og nybygg av enebolig",
  "url": "https://bergen.kommune.no/politikere-utvalg/api/fil/bk360/9706042/Framstilling-Fana-gnr-44-bnr-904-Klokkarlia-5-A-Klage-over-avslag-pa-soknad-om-terrenginngrep-og-nybygg-av-enebolig",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/250557-5 Fana gnr 44 bnr 904 Klokkarlia 5 A Klage over avslag p\u00e5 s\u00f8knad om terrenginngrep og nybygg av enebolig Hva saken gjelder: Saken gjelder klage over avslag p\u00e5 s\u00f8knad om oppf\u00f8ring av enebolig med BRA p\u00e5 186,3 m2, og tilh\u00f8rende utomhusanlegg. Det ble gitt avslag i vedtak datert 21.09.2023 med hjemmel i pbl. \u00a7 29-4 om avstand til nabogrense, \u00a7 29-2 Visuelle kvaliteter, samt at tiltaket er i strid med KPA 2018 \u00a7 14 om uteoppholdsareal. Vedtaket er p\u00e5klaget av advokatfirmaet Tostrup v/advokat Andreas Erdal p\u00e5 vegne av tiltakshaver DS Eiendom AS i brev datert 12.10.2023. Ansvarlig s\u00f8ker er Prosjektil AS. Eiendommen er uregulert. KPA 2018 viser den som \u00f8vrig byggesone og innenfor hensynssone H570_3 kulturmilj\u00f8 Sol\u00e5sen. Tiltaket er avhengig av dispensasjon fra KPA 2018 \u00a7 14 om uteoppholdsareal. Det er ikke s\u00f8kt om dispensasjon, jf. pbl. \u00a7 19-1. Saken har en historikk. Det ble gitt rammetillatelse til oppf\u00f8ring av enebolig p\u00e5 eiendommen i vedtak datert 17.02.2023 hvor det st\u00e5r at plasseringen godkjennes som oms\u00f8kt med minimum 4 m til nabogrense. Vedtaket ble p\u00e5klaget av naboer og ble oversendt Statsforvalteren i Vestland. I ettertid av at saken var sendt til Statsforvalteren ble kommunen gjort oppmerksom p\u00e5 at tiltaket var plassert n\u00e6rmere nabogrensen enn hva som var lagt til grunn i vedtaket. P\u00e5 bakgrunn av disse opplysningene ble klagesaken trukket tilbake og ble mottatt hos kommunen igjen den 13.06.2023. Kommunen opphevet den 21.09.2023 rammetillatelsen. Konklusjonen er at de innsendte tegningene fra s\u00f8knaden ikke viste eiendomsgrenser og fyllingen p\u00e5 en tilstrekkelig m\u00e5te. Videre er det forutsatt i tillatelsen at tiltakene skulle v\u00e6re 4 meter eller mer unna eiendomsgrensen. Det ansees som en mangel som s\u00f8ker selv m\u00e5 b\u00e6re ansvaret for, og dersom en slik bygging skulle v\u00e6rt tillatt m\u00e5tte det i s\u00e5 tilfelle v\u00e6rt gitt en dispensasjon fra pbl \u00a7 29-4. Kommunens opphevingsvedtak ble p\u00e5klaget og er stadfestet av Statsforvalteren i Vestland den 15.01.2024. Samtidig ble det gitt avslag p\u00e5 den endrede s\u00f8knaden der fyllingsfoten er flyttet 1 m fra eiendomsgrensen. Det er klagesaken knyttet til avslag p\u00e5 s\u00f8knad om et endret tiltak som er gjenstand for behandling i denne saken. Det er foretatt nabovarsling i tr\u00e5d med pbl. \u00a7 21-3 og det ble mottatt merknad fra gnr 44 bnr 190 Trude Selvik L\u00f8e og Erik L\u00f8e, bnr 192 Caroline Jakobsen Bruland, bnr 180 Camilla Urang og Ronny Sivertsen, og bnr 181 Morten Sagen p\u00e5 vegne av Ragnhild Sagen. Merknaden fra nabo p\u00e5 bnr 190 g\u00e5r i hovedsak ut p\u00e5 at bygget og terrengendringene ansees som sv\u00e6rt sjenerende og voldsomme, og som en vegg mot eiendommen. Innsendte tegninger viser ikke h\u00f8yder p\u00e5 terrenginngrepene, og de utf\u00f8rte tiltakene er ikke utf\u00f8rt i tr\u00e5d med oms\u00f8kte tiltak. Vilk\u00e5rene for \u00e5 gi en dispensasjon fra pbl \u00a7 29-4 kan ikke ansees som innfridd. Byantikvaren og Byarkitekten har frar\u00e5det tiltaket. Det kan ikke vektlegges i at tiltaket allerede er p\u00e5begynt. 1 Merknaden fra bnr 192 g\u00e5r i hovedsak ut p\u00e5 at det er en massiv oppfylling, og at den nye boligen n\u00e6rmest vil st\u00e5 rett over deres eiendom med direkte innsyn ned. Det er allerede problemer med overvannsh\u00e5ndtering og det fryktes at problemet blir verre. Merknaden fra bnr 180 g\u00e5r i hovedsak ut p\u00e5 at det virker som at det er blandet mellom tinglyst veirett og parkerings mur/areal i s\u00f8knaden. At det kommer en parkeringsmur som er 4,7 m h\u00f8y p\u00e5 det h\u00f8yeste og 1,9 m fra stuevinduet deres stuevindu virker rart. Det vil v\u00e6re fullt innsyn inn i stuen, og alle lysforhold i vinduer mot s\u00f8r\u00f8st vil g\u00e5 tapt. Uteomr\u00e5dene vil videre v\u00e6re 0,5 m fra b\u00e5de deres terrasse og 1,9 m fra vinduene. Merknadshaver st\u00f8tter videre Byantikvarens vurdering om at tomten er uegnet for bebyggelse. Merknaden fra gnr 181 g\u00e5r i hovedsak ut p\u00e5 at dagens fylling ikke gjenspeiles i rammetillatelsen. Tomten er for liten og uegnet til bebyggelse. I s\u00f8knaden er fyllingen beskrevet til \u00e5 ikke overstige 1,5 m i forhold til det opprinnelige bakkeniv\u00e5et, dette er ikke korrekt og det vises til vedlagte bilder. Det er ikke et \u00f8nske fra merknadshaver \u00e5 gi tillatelse til denne fyllingen. Det settes ogs\u00e5 store sp\u00f8rsm\u00e5lstegn ved kvaliteten p\u00e5 fyllingen, og faren for utrasing. Tegningsgrunnlaget i rammetillatelsen var ogs\u00e5 ulikt det som i etterkant er vist. Tiltakshaver har gitt tilsvar til merknadene. Det vises til at muren har v\u00e6rt en viktig del av vurderingen som ble gjort i forbindelse med rammetillatelsen datert 17.02.2023. Muren ble der godkjent med den oms\u00f8kte h\u00f8yden og plasseringen. Tiltaket har blitt revidert for \u00e5 im\u00f8tekomme uttale fra blant annet Byantikvaren. Plassering og h\u00f8yde er stukket ut og m\u00e5lt med koordinater fra Anko AS og er sv\u00e6rt n\u00f8yaktig. Plassering og h\u00f8yder er i tr\u00e5d med det som er godkjent av kommunen. Tiltakshaver g\u00e5r videre inn p\u00e5 detaljer i forbindelse med oppm\u00e5lingen, plasseringen, tinglyste retter m.m. og viser til at disse skal v\u00e6re kjent for partene og i tr\u00e5d med gitt tillatelse. Ved en fortetting i eksisterende boligomr\u00e5de m\u00e5 det forventes noen ulemper i form av tap av utsikt, lys- og solforhold med mer. Det er gitt flere uttalelser i saken. Det bemerkes at disse ble gitt f\u00f8r det ble gitt rammetillatelse i saken (som n\u00e5 er opphevet). Bymilj\u00f8etaten uttaler den 08.11.2022 at en ikke frar\u00e5der tiltaket. Nybyggingen erstatter vegetasjon med bebyggelse til ulempe for det generelle biomangfoldet, men skaper ikke nevneverdig negative konsekvenser utover dette for natur- og milj\u00f8kvaliteter de skal ivareta. Det bemerkes at tiltaket skaper en stor mur og stiller sp\u00f8rsm\u00e5l ved om dette er forenelig med KPA2018 \u00a7 8.2.9. R\u00e5det for byforming og arkitektur behandlet saken i m\u00f8tet 05.12.2022 og uttaler at en ikke anbefaler tiltaket som oms\u00f8kt. Rammene for eneboligen fremst\u00e5r sv\u00e6rt stramme, da tomten er sv\u00e6rt liten og smal. Det synes utfordrende \u00e5 lykkes med en enebolig p\u00e5 denne tomten, og det stilles sp\u00f8rsm\u00e5l til hvorfor den ble skilt ut i f\u00f8rste omgang. Bebyggelsen i omr\u00e5det er karakteristisk for den tidlige etterkrigs-utbyggingen i Bergen med en enhetlig arkitektur best\u00e5ende av enkle hus med en n\u00f8ktern husbankstandard. Det m\u00e5 vurderes hvilken presedensvirkning tiltaket kan f\u00e5. Boligen har f\u00e5tt en noe uheldig takform og fremtoning. Byantikvaren uttaler den 01.12.2022 at en mener det kan v\u00e6re mulig \u00e5 gi tillatelse til et tiltak p\u00e5 eiendommen under n\u00e6rmere forutsetninger. Disse forutsetningene g\u00e5r konkret inn p\u00e5 detaljer ved tiltaket, og det vises til uttalelsen i sin helhet. Bergen Vann har gitt forh\u00e5ndsuttalelse datert 04.03.2022. Klagers anf\u00f8rsler: Det er i klagen anf\u00f8rt flere forhold knyttet til opphevelsesvedtaket. Denne saken gjelder klage over avslag, og disse forholdene kommenteres derfor ikke ytterligere. Det henvises til klagen 2 for disse forholdene. Klager viser til at pbl \u00a7 29-4 tredje ledd gir kommunen anledning til \u00e5 unnta mindre tiltak n\u00e6rmere nabogrensen enn 4 m, og at denne bestemmelsen burde v\u00e6rt tatt i bruk. Det burde derav ikke v\u00e6re n\u00f8dvendig \u00e5 s\u00f8ke om dispensasjon. Det anf\u00f8res at kommunen har blandet mellom endringss\u00f8knaden og opprinnelig vedtak. Hva gjelder visuelle kvaliteter anf\u00f8res det at kommunen ikke har vektlagt at det er smal skr\u00e5nende tomt, og terrenget m\u00e5 bearbeides. Videre viser klarer til at boligen vil ligge lavere i terrenget enn nabobebyggelsen. Det anf\u00f8res derav at det ikke er en l\u00f8sning \u00e5 senke boligen lavere i terrenget for \u00e5 unng\u00e5 en fylling, og det ville f\u00f8rt til en uharmonisk bebyggelse i forhold til omgivelsene. N\u00e5r det gjelder uteoppholdsareal gj\u00f8res det gjeldende at uteomr\u00e5det mot nordvest ikke er vektlagt, samt at kommunen ikke har grunnlag for \u00e5 si at skr\u00e5ningene er brattere enn 1:3. Det vises ellers til klagen i sin helhet. Fagetatens vurdering og anbefaling: Plan- og bygningsetaten som fagetat anbefaler at vedtaket opprettholdes. N\u00e5r det gjelder anf\u00f8rsel om at tiltaket kunne v\u00e6rt godkjent n\u00e6rmere nabogrensen enn 4 m, jf. pbl. \u00a7 29-4 tredje ledd bokstav b vises det til det f\u00f8lgende. Terrenginngrepet kan ikke regnes for \u00e5 v\u00e6re et mindre tiltak. Utgangspunktet for at et tiltak skal falle inn under kategorien \u00abmindre tiltak\u00bb er at det er under 50 m2 bebygd areal jf. TUDEP- 2017-5042-2 og TEK17 \u00a7 6-4. Selv om begrensningen ikke passer helt p\u00e5 terrenginngrep, er det n\u00e6rliggende \u00e5 legge seg p\u00e5 omtrent samme arealomfang. I denne saken er det tale om terrenginngrep som vil omfatte mesteparten av eiendommen, som er p\u00e5 438 m2. Selv om en skulle kommet til at terrenginngrepet isolert sett var et mindre tiltak, s\u00e5 m\u00e5 terrenginngrepet sees som en integrert del i forbindelse med oppf\u00f8ring av enebolig, og den kan dermed ikke skilles ut og vurderes for seg selv, jf. KMD 21/4245 og Ot.prp. nr. 45 (2007-2008) s. 83. Tiltaket krever derfor dispensasjon fra pbl. \u00a7 29-4 om avstand til nabogrense. Det vises videre til at terrenginngrepet heller ikke omfattes av SAK10 \u00a7 4-1 bokstav f. nr. 7. Tiltaket befinner seg i et tettbygd str\u00f8k, og bestemmelsen legger opp til at en kan fylle opp inntil 1,5 m med fylling som er minimum 1 m fra eiendomsgrenser uten \u00e5 s\u00f8ke. Veilederen til Dibk sier videre at \u00abBeregningen av h\u00f8ydeforskjellen gjelder slik at terrengendringen ikke p\u00e5 noe punkt kan overstige den gitte h\u00f8ydebegrensning\u00bb. Det gjelder mindre fyllings- og planeringsarbeid, og ikke areal av et omfang som ikke kan betegnes som mindre. Fyllingen m\u00e5 sees som helhet, og kan ikke overstige 1,5 m p\u00e5 noen punkt. Snittegningene viser at fyllingsfoten starter p\u00e5 kote 88,8 og g\u00e5r til kote 91,43, som vil si at den er p\u00e5 2,63 m og over grensen p\u00e5 1,5 m. Videre er fyllingen en del av et st\u00f8rre areal (hele tomten bebygges) og arbeidet er ikke en del av et mindre byggeprosjekt. Det er en mur i forbindelse med parkeringsplass som plasseres inntil gnr 44 bnr 180. Ut ifra koteh\u00f8yder i opprinnelig s\u00f8knad var den p\u00e5 omtrent 3 m. Det er senere opplyst at denne vil v\u00e6re 0,5 m fra nabogrensen. Denne vil ogs\u00e5 falle utenfor SAK10 \u00a7 4-1 bokstav f nr. 6 og 10. En del av hensikten med \u00e5 sikre at naboer ikke skal f\u00e5 h\u00f8ye fyllinger tett inntil seg er \u00e5 sikre lysforhold, slippe innsyn, opprettholde utsikt m.m. Men ogs\u00e5 \u00e5 slippe risikoen for overvann, utglidninger/ras inn p\u00e5 egen eiendom. Videre opprettholder fagetaten vurderingen om at det ikke er grunnlag for \u00e5 dispensere fra pbl. \u00a7 29-4 om avstand til nabogrense, jf. pbl. \u00a7 19-2. Klager har ikke anf\u00f8rt noe som g\u00e5r direkte p\u00e5 denne vurderingen, og det vises til vedtaket. I tillegg vises det til veileder H-2015-8 pkt. 2.1 om pbl \u00a7 29-4, som p\u00e5peker at en del av hensynene som skal tas er terreng og omgivelsestilpasning, som skal ivareta b\u00e5de utbygger og naboer. For terrenginngrep peker veilederen videre p\u00e5 en tidligere uttale (15/949) som sier: \u00abFor vesentlig terrenginngrep legges det s\u00e6rlig vekt p\u00e5 potensiell ulempe for nabo, s\u00e5 som fare for utgliding\u00bb. Det blir vanskelig \u00e5 v\u00e6re 4 m eller mer unna naboeiendommene p\u00e5 eiendommen med 3 terrenginngrep, og dette taler for dispensasjon. Fagetaten kunne av den grunn ogs\u00e5 vurdert en dispensasjon. Men det ville forutsatt at terrenginngrepene ble vesentlig mindre dominerende for naboene enn de er i dag. I dag g\u00e5r fyllingen p\u00e5 bekostning av innsyn til naboer, visuelle kvaliteter, og faren for overvann og utglidning/ras. Spesielt gjelder sistnevnte mot eiendommene bnr 190, 181 og 192. Naboen p\u00e5 bnr 180 f\u00e5r en relativt stor mur langs og inntil eiendommen sin i forbindelse med opprettelse av parkering. I den f\u00f8rste s\u00f8knaden var det vist noe oppfylling, men de var ikke m\u00e5lsatt og viste ikke avstand til eiendomsgrenser. Vedtaket var likevel tydelig i pkt. 2.2. om at tiltak skal v\u00e6re 4 meter unna nabogrenser. Det var heller ikke s\u00f8kt om eller gitt dispensasjon fra denne 4 metersgrensen. Det ble innsendt en endret s\u00f8knad datert 16.06.2023 hvor det fremg\u00e5r avstander til nabogrensen, og fyllingsfoten er 1 m fra nabogrensen. S\u00f8knaden er deretter basert p\u00e5 det sist innsendte tegningsgrunnlaget og etterf\u00f8lgende tilleggsdokumentasjon. Fagetaten kan ikke se at det er grunnlag for at tegninger er sammenblandet. At det er tatt en helt ny vurdering av saken basert p\u00e5 nye tegninger var hensikten. Ved en s\u00f8knad om endring vil bygningsmyndighetene vurdere alle sider av saken, noe som kan medf\u00f8re at s\u00f8knaden kan avsl\u00e5s der den ikke innfrir krav som tidligere har v\u00e6rt antatt at var innfridd Det vises til vurderingen i vedtaket av tiltakets visuelle kvaIiteter, jf. pbl. \u00a7 29-2. Vurderingen knytter seg i hovedsak til terrenginngrepet, selve boligen har ikke bygningsmyndigheten hatt innvendinger mot. I vedtaket er det vist til at fyllingen gir skjemmende p\u00e5virkning p\u00e5 nabotomter og omr\u00e5dets topografi generelt. Terrengarbeidet fremst\u00e5r fremmed og dominerende b\u00e5de i seg selv og i forhold til omgivelsene. I lys av nye tegninger og fotodokumentasjon er fagetaten enig i naboers p\u00e5stander om sterk innvirkning p\u00e5 deres eiendommer og omr\u00e5det generelt, og vurderer at tiltaket samlet sett fremst\u00e5r sv\u00e6rt uheldig. I tidligere tillatelse er det p\u00e5pekt at mur i bakkant i forbindelse med parkering er noe uheldig. Bymilj\u00f8etaten har i sin uttale ogs\u00e5 p\u00e5pekt at denne fremst\u00e5r dominerende. Samlet sett vurderes tiltaket \u00e5 komme i konflikt med kommuneplanens arealdel \u00a7 8.2.9. Fagetaten vurderer at tiltaket ikke innfrir kravene til uteoppholdsarealer for omr\u00e5det, som er 100 m2, jf. KPA 2018 \u00a7 14.3.5. Areal som er brattere enn 1:3 skal ikke medregnes. Det nevnes ogs\u00e5 at \u00abAreal uten praktisk brukskvalitet medregnes ikke i arealkravet\u00bb jf. KPA2018 \u00a7 14.2 b, slik at areal som f.eks. ligger inntil huset i s\u00f8r mot gressbakke er s\u00e5 lite og uten praktisk betydning at det ikke kan medregnes. Vedtaket er vurdert ut fra de nyeste snittegningene som er datert 14.06.2023. I tegninger datert 06.02.2023 er det oppgitt fall p\u00e5 1:3,2 i skr\u00e5ningen. I den reviderte s\u00f8knaden med tegning datert 14.06.2023 er fyllingen trukket 1 m fra eiendomsgrensen, og fyllingen oppgis der med fall p\u00e5 1:3. Fagetaten stiller sp\u00f8rsm\u00e5lstegn ved at en trekker fyllingsfoten en meter vekk fra eiendomsgrensen og fortsatt skal klare \u00e5 v\u00e6re innenfor 1:3 grensen. M\u00e5lsettingen p\u00e5 tegningene gj\u00f8r det videre vanskelig \u00e5 kontrollere, men n\u00e5r en utf\u00f8rer en m\u00e5ling i skalert innsendt snitt tegning (14.06.2023 snitt A-A) f\u00e5r man en lengde p\u00e5 fyllingen p\u00e5 omtrent 52,3 mm og h\u00f8yde er p\u00e5 27,1 mm. Det vil tilsi at arealet har et fall p\u00e5 omtrent 1:2. Selv om dette ikke er helt n\u00f8yaktig, og vil variere noe, kan en ikke se at arealet kan bli flatere enn 1:3. 4 Utgangspunkt er at s\u00f8kers opplysninger skal legges til grunn jf. pbl \u00a7 21-4. Fagetaten mener at det ikke er dokumentert at kravene til uteoppholdsareal er innfridd, og det har kommet mange merknader fra naboer som hevder at tegningene ikke stemmer med realiteten. Fagetaten opprettholder vurderingen i vedtaket om at tegningene er misvisende. I alle tilfeller mener en at det aktuelle arealet er \u00abAreal uten praktisk brukskvalitet\u00bb, og at det vil ikke bli mer egnet n\u00e5r fyllingsfoten trekkes 1 m fra gjerdet/eiendomsgrensen. Illustrasjonene i s\u00f8knaden st\u00e5r ogs\u00e5 i en kontrast til hva det faktisk s\u00f8kes om, og hva som er satt opp p\u00e5 eiendommen, det vises til at figuren under er en innsendt illustrasjon av tiltaket: Tiltakene vil slik fagetaten ser det kreve en dispensasjon fra KPA2018 \u00a7 14, og det er ikke oms\u00f8kt. Det vises ellers til fagetatens notat datert 02.11.2023 i sin helhet. \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Byr\u00e5det har vurdert klagen og er kommet til at vedtaket b\u00f8r opprettholdes. Det bemerkes innledningsvis at forhold knyttet til den opphevede rammetillatelsen ikke tas til vurdering. Statsforvalteren i Vestland har stadfestet kommunens opphevingsvedtak. Dette kommenteres derfor ikke ytterligere. Byr\u00e5det tiltrer fagetatens vurdering om at det ikke er grunnlag for \u00e5 dispensere fra pbl. \u00a7 29-4 om avstand til nabogrense, da hensynene bak bestemmelsen vil bli \u00abvesentlig tilsidesatt\u00bb. Bestemmelsen skal blant annet sikre lys og luft mellom eiendommer. Det fremheves at det er en h\u00f8y terskel for \u00e5 dispensere fra kravet om minst 4 m avstand til nabogrense. Byr\u00e5det viser 5 til at terrenginngrepet/fyllingen er sv\u00e6rt omfattende, og at dette er sv\u00e6rt uheldig s\u00e5 tett p\u00e5 naboene. Som bildene under viser, vil det fremst\u00e5 dominerende og massivt i omgivelsene. Dette er ogs\u00e5 bakgrunnen for at byr\u00e5det er enig med fagetaten i at tiltaket ikke innehar tilfredsstillende visuelle kvaliteter. Videre er slutter byr\u00e5det seg til fagetatens vurdering om at eiendommen ikke vil f\u00e5 tilstrekkelig uteoppholdsareal, slik at tiltaket er i strid med kravene i KPA 2018 \u00a7 14. Det er ikke s\u00f8kt om dispensasjon. Byr\u00e5det viser til at det ikke kan vurderes om det skal gis dispensasjon i saken uten at dette er oms\u00f8kt, da dispensasjon krever \u00abgrunngitt s\u00f8knad\u00bb, jf. pbl. \u00a7 19-1. Det vil v\u00e6re en saksbehandlingsfeil \u00e5 gi dispensasjon uten at dette er s\u00f8kt om. Dette f\u00f8lger ogs\u00e5 av Sivilombudets (tidligere Sivilombudsmannen) uttalelse i SOMB-2011- 2256. Dette er uansett til hinder for en eventuell omgj\u00f8relse. Avslutningsvis bemerker byr\u00e5det at behovet for dispensasjon fra avstand til nabogrense, bruken av en omfattende fylling, samt at tiltaket ikke innfrir kravene til uteoppholdsareal, taler for at tiltaket ikke er godt tilpasset eiendommen. Byr\u00e5det ser positivt p\u00e5 at det etableres nye boliger i kommunen, men mener at disse utbygging m\u00e5 skje med kvalitet. B\u00e5de for den enkelte boligen, men ogs\u00e5 for omgivelsene. Byr\u00e5det kan ikke anbefale at klagen tas til f\u00f8lge. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Plan- og bygningsetatens vedtak datert 21.09.2023 opprettholdes. Klagen tas ikke til f\u00f8lge. Dato: 13. februar 2024 Marte Joan Monstad Christine Kahrs Fung. byr\u00e5dsleder Byr\u00e5d for byutvikling Dokumentet er godkjent elektronisk. 6 Vedlegg: 1) Fagetatens notat datert 02.11.2023 med f\u00f8lgende vedlegg: 1. Oversiktskart 2. Oversiktsfoto 3. Situasjonsplan og utomhusplan 4. Klage datert 12.10.2023 5. Avslag datert 21.09.2023 6. Opphevelsesvedtak datert 21.09.2023 7. Tidligere gitt tillatelse datert 17.02.2023 8. Uttale fra Byantikvaren datert 01.12.2022 9. Uttale fra Byarkitekten datert 14.12.2022 10. Nabomerknader 11. Bilder i forbindelse med nabomerknader fra Klokkarlia 5 12. Tilsvar p\u00e5 nabomerknader 13. S\u00f8knad datert 16.06.2023 14. Tegninger og illustrasjoner 2) Uttale fra Bymilj\u00f8etaten datert 21.11.2022 7 "
}