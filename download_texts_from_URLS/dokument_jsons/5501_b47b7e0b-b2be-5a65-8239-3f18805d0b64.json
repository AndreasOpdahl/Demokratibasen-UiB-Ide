{
  "dokument_id": "b47b7e0b-b2be-5a65-8239-3f18805d0b64",
  "doc_type": "case_attachment",
  "kommune": 5501,
  "tittel": "H\u00f8ringsbrev - Forslag til forskrift om skolekretser og skolebytte",
  "url": "https://innsyn.tromso.kommune.no/application/getMoteDokument?dokid=2001795543",
  "tekst": "H\u00f8ringsbrev \u2013 Forskrift om skolekretser og skolebytte, Troms\u00f8 kommune Oppl\u00e6ringsloven (Lov 09.06.2023 nr. 30 om grunnskoleoppl\u00e6ringa og den vidareg\u00e5ende oppl\u00e6ringa (oppl\u00e6ringsloven (2023)) tr\u00e5dte i kraft 01.08.2024. Oppl\u00e6ringsloven fra 1998 ble opphevet fra samme tidspunkt. Oppl\u00e6ringsloven (2023) \u00a7 2-6 f\u00f8rste ledd gir Troms\u00f8 kommune hjemmel til \u00e5 utforme forskrift om skolekretser. If\u00f8lge oppl\u00e6ringsloven \u00a7 2-6 siste ledd kan eleven etter s\u00f8knad innvilges plass p\u00e5 en annen skole enn sin n\u00e6rskole. Troms\u00f8 kommune har med hjemmel i oppl\u00e6ringsloven \u00a7 2-6 utformet et forslag til forskrift, og \u00f8nsker innspill p\u00e5 forslaget. N\u00e6rmere informasjon om hvordan h\u00f8ringsinnspill kan sendes inn fremg\u00e5r under. Oppl\u00e6ringsloven 1998 Det f\u00f8lger av oppl\u00e6ringsloven (1998) \u00a7 8-1 f\u00f8rste ledd at: \u00abGrunnskoleelevane har rett til \u00e5 g\u00e5 p\u00e5 den skolen som ligg n\u00e6rast eller ved den skolen i n\u00e6rmilj\u00f8et som dei soknar til. Kommunen kan gi forskrifter om kva for skole dei ulike omr\u00e5da i kommunen soknar til. Kravet i \u00a7 38 f\u00f8rste leddet bokstav c i forvaltningslova om kunngjering i Norsk Lovtidend gjeld ikkje\u00bb Gjeldende forskrift om opptaksomr\u00e5der for grunnskolene i Troms\u00f8 kommune ble fastsatt 21.03.2018 med hjemmel i overnevnte bestemmelse. Gjeldende forskrift om skolebytte etter oppl\u00e6ringsloven \u00a7 8-1- fritt skolevalg ble sist revidert i oppvekst og utdanningsutvalget 15.01.2021 og 18.01.2024 ble det foretatt ei administrativ endring knyttet til rektors adgang til \u00e5 avvise s\u00f8knader. Ny oppl\u00e6ringslov Det f\u00f8lger av oppl\u00e6ringsloven (2023) \u00a7 2-6 at: \u00abElevane har rett til \u00e5 g\u00e5 p\u00e5 ein skole i n\u00e6rmilj\u00f8et. Kommunen kan gi forskrift om skolekrinsar. Ved tildeling av skoleplass og fastsetjing av forskrift om skolekrinsar skal kommunen leggje s\u00e6rleg vekt p\u00e5 kva skole som ligg n\u00e6rast heimen. Kommunen kan ogs\u00e5 ta omsyn til topografi, trafikktilh\u00f8ve og kapasiteten p\u00e5 skolane, og at barn i same nabolag skal f\u00e5 g\u00e5 p\u00e5 same skole. Etter s\u00f8knad kan eleven takast inn p\u00e5 ein annan skole enn den eleven har rett til \u00e5 g\u00e5 p\u00e5\u00bb Bestemmelsen videref\u00f8rer deler av oppl\u00e6ringsloven 1998 \u00a7 8-1, men inneb\u00e6rer noen endringer og presiseringer. I oppl\u00e6ringsloven \u00a7 2-6 videref\u00f8res hjemmel til \u00e5 gi forskrift om skolekretser, men det stilles krav til at forskriften skal kunngj\u00f8res i Norsk Lovtidende. Oppl\u00e6ringsloven \u00a7 2-6 f\u00f8rste ledd lovfester at alle barn i grunnskolen skal ha rett til \u00e5 g\u00e5 p\u00e5 en skole i n\u00e6rmilj\u00f8et samt at kommunen skal legge s\u00e6rlig vekt p\u00e5 hvilken skole som ligger n\u00e6rmest hjemmet n\u00e5r kommunen skal fastsette forskrift om skolekretser. Etter bestemmelsen kan ogs\u00e5 f\u00f8lgende hensyn vektlegges ved fastsetting av skolekretsgrenser; hensynet til topografi, trafikkforholdene p\u00e5 skoleveien, at barn i samme nabolag skal f\u00e5 g\u00e5 p\u00e5 samme skole og skolenes kapasitet. Det er nytt i ny oppl\u00e6ringslov at kommunen ved fastsettelsen av skolekretsene kan ta hensyn til skolenes kapasitet, selv om skolene ikke er fulle. Av forarbeidene til bestemmelsen f\u00f8lger det at den kommunale forskriften kan \u00e5pne for unntak fra skolekretsene dersom barnets n\u00e6rskole, ikke har ledig kapasitet. Videre f\u00f8lger det av forarbeidene at: \u00abDersom ein elev ikkje f\u00e5r plass p\u00e5 ein skole fordi han er full, skal kommunen gjere enkeltvedtak om kva skole eleven tilh\u00f8yrer (...). Det er mogleg \u00e5 klage p\u00e5 enkeltvedtak etter reglane i lovforslaget kapittel 29\u00bb Bestemmelsen videref\u00f8rer at foreldrene kan s\u00f8ke om at barnet skal f\u00e5 g\u00e5 p\u00e5 en annen skole enn n\u00e6rskolen. Forslag til forskrift Det foresl\u00e5s at forskrift om opptaksomr\u00e5der for grunnskolene i Troms\u00f8 kommune og forskrift om skolebytte etter oppl\u00e6ringsloven \u00a7 8-1 \u2013 Fritt skolevalg oppheves. Forskriften erstattes av ny forskrift om skolekrets og skolebytte, Troms\u00f8 kommune. Vi foresl\u00e5r at gjeldende skolekretser i all hovedsak videref\u00f8res i ny forskrift. Vi ser imidlertid behovet for \u00e5 endre f\u00f8lgende krets fra 1.8.2025: Workinnmarka skolekrets \u00f8kes, og Prestvannet skolekrets reduseres tilsvarende Det foresl\u00e5s \u00e5 endre grensen mellom Prestvannet skole og Workinnmarka skole. Det inneb\u00e6rer \u00e5 utvide skolekretsen til Workinnmarka ved \u00e5 ta inn f\u00f8lgende omr\u00e5der i Workinnmarka skolekrets: \uf0b7 Holt \uf0b7 \u00c5sgard \uf0b7 Stalheim \uf0b7 Deler av Elverh\u00f8y Vedlagt ligger flere kart som viser forslaget til ny skolekrets for Workinnmarka skole. Bakgrunnen for overnevnte forslag til kretsendringer er at Prestvannet skoles kapasitet er full per dags dato. I tillegg er det i prognosene for \u00e5rene fremover ventet en st\u00f8rre elev\u00f8kning innenfor Prestvannet skolekrets. Workinnmarka skole har mye ledig kapasitet, og prognosene for \u00e5rene som kommer viser en nedgang i antall elever som sokner til Workinnmarka skole. I vurderingen av utvidet skolekrets for Workinnmarka skole er det lagt vekt p\u00e5 at det er god trafikksikker skolevei for elever som etter forslaget skal sokne til Workinnmarka skole. Det er sett p\u00e5 muligheten for \u00e5 regulere kretsen til Prestvannet skole rundt Skoglyst, men det vil inneb\u00e6re at elever ikke f\u00e5r en god og trafikksikker skolevei til ny krets. Dermed blir ikke denne endringen inntatt i forslaget. Forslaget ber\u00f8rer barneskoleelever som starter p\u00e5 skolen h\u00f8sten 2025, og i \u00e5rene fremover. Eldre s\u00f8sken p\u00e5 Prestvannet skole kan etter s\u00f8knad f\u00e5 innvilget skolebytte om familien \u00f8nsker \u00e5 ha s\u00f8sken p\u00e5 samme skole. Skolekretsgrensen mellom Langnes og Sommerlyst skole vil bli vurdert endret p\u00e5 sikt slik at elever som er ber\u00f8rt av foresl\u00e5tt endring kan f\u00f8lge trinnet sitt over til Langnes skole n\u00e5r de er ferdig med 7. trinn p\u00e5 Workinnmarka. H\u00f8ringsinnspill sendes til postmottak@tromso.kommune.no eller til Troms\u00f8 kommune, postboks 6900,9299 Troms\u00f8. Innspill merkes 24/13283 \u2013 H\u00f8ringsuttalelse forskrift om skolekretsgrenser og skolebytte. H\u00f8ringsfrist 26.09.2024 Lenke til gjeldende skolekretser i digital kartl\u00f8sning: Skoler, barnehager og kretser (arcgis.com) Lenke til forslag til endring i skolekretsene Prestvannet/Workinnmarka: Skoler, barnehager og kretser (arcgis.com) "
}