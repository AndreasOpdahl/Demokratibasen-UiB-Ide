{
  "dokument_id": "eb2f8d59-9927-5b65-957e-11011b175ed2",
  "doc_type": "case_presentation",
  "kommune": 5501,
  "tittel": "Nedleggelse av Sjursnes skole",
  "url": "https://innsyn.tromso.kommune.no/application/getMoteDokument?dokid=2001575236",
  "tekst": "Arkivsaksnr. 24/00322-1 Saksbehandler Charlotte Karlsdatter Larsen Saksgang M\u00f8tedato Oppvekst- og utdanningsutvalget 08.03.2024 Kommunestyret 20.03.2024 Nedleggelse av Sjursnes skole Kommunedirekt\u00f8rens innstilling til vedtak: Sjursnes skole legges ned etter utgangen av skole\u00e5ret 2023/2024. Ny n\u00e6rskole for elevene i Sjursnes skolekrets blir Ramfjord skole fra og med skole\u00e5ret 2024/2025. Mari Enoksen Hult Kari Henriksen Kommunedirekt\u00f8r Direkt\u00f8r for oppvekst, utdanning og kultur 1 Hva saken gjelder De senere \u00e5rene har det v\u00e6rt en jevn nedgang i elevtallet p\u00e5 Sjursnes skole. Skole\u00e5ret 2023/2024 er det ti elever ved skolen, hvorav seks elever g\u00e5r p\u00e5 10.trinn. Fra og med neste skole\u00e5r er det kun fire elever igjen i skolekretsen ut fra n\u00e5v\u00e6rende registreringer; tre elever p\u00e5 ungdomstrinnet og en elev p\u00e5 mellomtrinnet. P\u00e5 m\u00f8tene som er gjennomf\u00f8rt med ber\u00f8rte parter i saken, kom det frem at elevtallet fra og med neste skole\u00e5r kan bli enda lavere, sannsynligvis \u00e9n, muligens to elever. Det er ingen barn i barnehagealder p\u00e5 Sjursnes, noe som tilsier at det ikke vil komme barn i oppl\u00e6ringspliktig alder i \u00e5rene som kommer. Med bakgrunn i elevtallsutviklingen og kommunens prinsipper for skolestruktur, foresl\u00e5s det \u00e5 legge ned Sjursnes skole etter utgangen av skole\u00e5ret 2023/2024. Ny n\u00e6rskole blir Ramfjord skole. Saksutredning Elevtallsutvikling De siste fem \u00e5rene er elevtallet p\u00e5 Sjursnes skole mer enn halvert. Elevtallsutvikling Sjursnes skole 25 20 15 10 5 0 2018/2019 2019/2020 2020/2021 2021/2022 2022/2023 2023/2024 2024/2025 Det er heller ikke registrert barn i barnehagealder i skolekretsen. Beskrivelse av skolen Sjursnes skole er en distriktskole med tilbud fra 1. til 10. trinn. Skolen er organisert i samme enhet som Ramfjord skole. Det vil si at de to skolene har felles administrasjon og rektor. Det er per i dag et samarbeid mellom skolene, b\u00e5de faglig, sosialt og personalmessig. Selve skolebygget ble bygget i 1971. Gymsalen ble bygget i 1977. Det er kun utf\u00f8rt forefallende vedlikehold siden bygge\u00e5r. For \u00e5 m\u00f8te dagens standarder er m\u00e5 det gj\u00f8res en rekke oppgraderinger. Fasader, vinduer og isolasjon er fra 1971. Taket b\u00f8r retekkes, og det er behov for \u00e5 skifte ut all belysning. Bygget har ikke balansert ventilasjon, noe som kan gi grunnlag for p\u00e5legg om retting fra Arbeidstilsynet eller milj\u00f8rettet helsevern. Den generelle tilstandsgraden for skolebygget p\u00e5 Sjursnes skole er satt til 3 \u2013 nedslitt. Med lavt elevtall vil skolen kunne driftes videre uten at de store kostnadene p\u00e5l\u00f8per i n\u00e6rmeste fremtid. Et eventuelt p\u00e5legg om utbedring av til dels kostnadskrevende avvik knyttet til ventilasjon vil kunne komme tidligere. 2 Avdeling for bymilj\u00f8 har ansvar for prosessen om videre bruk av bygget dersom det vedtas \u00e5 avvikle skoledriften. Medvirkning Fredag 24.11.2023 ble det avhold tre m\u00f8ter med ulike ber\u00f8rte parter. Hensikten med m\u00f8tene var \u00e5 informere om at nedgang i elevtallet f\u00e5r betydelige f\u00f8lger for kvaliteten p\u00e5 det faglige og sosiale milj\u00f8et p\u00e5 skolen, og \u00e5 f\u00e5 innspill fra de som kan bli ber\u00f8rt dersom skolen legges ned. Elever og foresatte, ansatte (herunder ogs\u00e5 tillitsvalgt og verneombud), utviklingslaget og andre akt\u00f8rer innen n\u00e6ringsliv og foreninger i lokalmilj\u00f8et deltok p\u00e5 m\u00f8tene. I m\u00f8tene ble det p\u00e5pekt at en nedleggelse av Sjursnes skole fra og med skole\u00e5ret 2024/2025 er en sannsynlig konsekvens av elevtallsnedgangen. Jevnt over ble det uttrykt forst\u00e5else for at skolen b\u00f8r legges ned. Elever og foresatte er i hovedsak opptatt av en god og forsvarlig skoleskyssordning som er mest mulig str\u00f8mlinjeformet og i tr\u00e5d med elevenes behov. De ansattes rettigheter ivaretas i tr\u00e5d med kommunens retningslinjer, og det uttrykkes ingen bekymringer knyttet til dette fra de ansatte. Lokalmilj\u00f8et har noen innspill knyttet til videre bruk av skolebygget og hvordan kommunen kan tilrettelegge for \u00e5 gj\u00f8re Sjursnes til et mer attraktivt omr\u00e5de for bosetting og n\u00e6ring. 18.12.2023 ble det gjennomf\u00f8rt dr\u00f8ftingsm\u00f8te med hovedverneombud og hovedtillitsvalgte. Referat fra m\u00f8tene ligger ved saken. Ny n\u00e6rskole Det er Ramfjord skole som ligger n\u00e6rmest Sjursnes skole. Ramfjord og Sjursnes skole er allerede i dag organisert i samme enhet, og b\u00e5de Sjursnes og Ramfjord skoler er 1. \u2013 10. - skoler. Det anbefales at Ramfjord skole blir ny n\u00e6rskole for elevene i Sjursnes skolekrets. Prinsipper for skolestruktur i Troms\u00f8 kommune Kommunestyret vedtok prinsipper for skolestruktur i Troms\u00f8 kommune i sak 183/21. Disse ligger vedlagt saken. Prinsippene for skolestruktur peker p\u00e5 flere omr\u00e5der som m\u00e5 vurderes i saker om skolestruktur. Samtidig sl\u00e5s det fast at ikke alle prinsippene vil v\u00e6re gjeldene i hver enkelt sak. Heller ikke alle prinsipper kan tillegges like stor vekt, og det er de overordnede prinsippene som skal vektlegges mest. For denne saken er det s\u00e6rlig de overordnede prinsippene som gj\u00f8r seg gjeldende, samt prinsippene knyttet til skoleskyss og skoletilbudets betydning for bosetning og n\u00e6ringsutvikling. Saken vil derfor omtale disse omr\u00e5dene s\u00e6rskilt i egne avsnitt. Fra \u00abPrinsipper for skolestruktur i Troms\u00f8 kommune\u00bb Overordnede prinsipper \u2022 Hensynet til kvalitet i oppl\u00e6ringen og barnas mulighet for kontakt med jevnaldringsgruppe skal tillegges vekt. \u2022 \u00d8konomisk b\u00e6rekraft i tr\u00e5d med Kommuneplanens samfunnsdel (KPS) legges til grunn. \u2022 Ved endringer i skolestrukturen skal det gjennomf\u00f8res en systematisk analyse med utgangspunkt i prinsippene for skolestruktur. Andre overordnede f\u00f8ringer for saken 3 \u2022 Barnekonvensjonens artikkel 3 skal legges til grunn i saker om skolestruktur. Skoleskyss \u2022 Troms\u00f8 kommune erkjenner at en sentralisering av skolestrukturen vil kunne f\u00f8re til \u00f8kt omfang av skoleskyss. \u2022 Som hovedregel skal ingen elever p\u00e5 barnetrinnet ha mer enn 45 minutters total reisetid per vei. For elever p\u00e5 ungdomsskolen er hovedregelen 60 minutter total reisetid per vei. \u2022 Troms\u00f8 kommune vil i st\u00f8rst mulig grad unng\u00e5 innlosjering av elever som et alternativ til forsvarlig daglig skyss. Innlosjering er kun aktuelt dersom det ikke vil v\u00e6re mulig \u00e5 tilby forsvarlig daglig skyss innenfor en akseptabel \u00f8konomisk og transportmessig ramme. Bosetning og n\u00e6ringsutvikling \u2022 Skoletilbudets betydning for bosetning og n\u00e6ringsutvikling i lokalsamfunnet skal tillegges vekt. Generelt \u2022 Kommunen skal s\u00f8ke st\u00f8rst mulig grad av forutsigbarhet i skolestrukturen. \u2022 F\u00f8r det foresl\u00e5s endringer i skolestruktur skal det v\u00e6re medvirkning med ber\u00f8rte foreldre og elever. Utredning av aktuelle prinsipper I tr\u00e5d med kommunens prinsipper for skolestruktur skal det skal gj\u00f8res en systematisk analyse med utgangspunkt i prinsippene som er aktuelle i den enkelte sak. I det videre f\u00f8lger beskrivelse, vurdering og vekting av disse prinsippene. Overordnede prinsipper Hensynet til kvalitet i oppl\u00e6ringen og barnas mulighet for kontakt med jevnaldringsgruppen Elevtallet p\u00e5 Sjursnes skole har over tid gitt utfordringer med tanke p\u00e5 muligheten til \u00e5 sikre en god og mangfoldig jevnaldringsgruppe. Fra og med neste skole\u00e5r vil det nesten ikke v\u00e6re elever igjen, og skolen vil ikke kunne ivareta elevenes behov for jevnaldringsgruppe. I dagens skole skal elevene m\u00f8te et bredt spekter av undervisningsmetoder, innhold og arbeidsformer. L\u00e6rernes handlingsrom innskrenkes betydelig n\u00e5r elevgruppen blir for liten. Kommunens prinsipper for skolestruktur viser til forskning som peker p\u00e5 jevnaldringsgruppen som en av de mest avgj\u00f8rende faktorene for elevenes sosiale og faglige mestring. N\u00e5r jevnaldringsgruppen faller bort, faller ogs\u00e5 grunnlaget for en god skole bort. I denne saken vil dette prinsippet tillegges stor betydning. \u00d8konomisk b\u00e6rekraft i tr\u00e5d med Kommuneplanens samfunnsdel Troms\u00f8 kommune har en kostbar skolestruktur med mange sm\u00e5 skoler. For \u00e5 kunne levere gode tjenester innenfor stadig trangere \u00f8konomiske rammer, kan grep i skolestrukturen gj\u00f8re at man bruker ressursene p\u00e5 en mer hensiktsmessig m\u00e5te. En nedleggelse av Sjursnes skole vil gi en \u00e5rlig besparelse p\u00e5 ca. 0,8 millioner kroner p\u00e5 skolerammen. Besparelsene er av denne st\u00f8rrelsesorden fordi skolen verken har egen ledelse eller administrasjon. Sjursnes skole f\u00e5r per i dag et sm\u00e5skoletillegg i tr\u00e5d med budsjettmodellen for skole for \u00e5 kunne sikre et minimum antall l\u00e6rere ved skolen. 4 Da det kun er et f\u00e5tall elever igjen p\u00e5 skolen vil utgifter til refusjon for skoleskyss v\u00e6re minimale og er derfor ikke tatt med i beregningen. Totalt er den \u00f8konomiske besparelsen p\u00e5 skoleramma beskjeden, og vil derfor ikke tillegges mye vekt i saken. Utover skoleramma vil en nedleggelse av Sjursnes skole gi en besparelse knyttet til forvaltning, drift og vedlikehold p\u00e5 n\u00e6rmere 1 000 000 kroner i \u00e5ret. Disse utgiftene er basert p\u00e5 erfaringstall fra tidligere \u00e5rs drift av skolen og inkluderer forutsigbare kostnader til for eksempel l\u00f8nn, br\u00f8yting, renovasjon, str\u00f8m, kommunale avgifter med mer. Skolen n\u00e6rmer seg sin forventede levetid. Erfaringsmessig m\u00e5 det forventes st\u00f8rre enkeltkostnader dersom en st\u00f8rre komponent, som ventilasjon eller hovedtavle, m\u00e5 skiftes ut. Heller ikke FDV-kostnadene og de fremtidige kostnadene man p\u00e5 n\u00e5v\u00e6rende tidspunkt kan se er av en slik st\u00f8rrelsesorden at de kan tillegges s\u00e6rlig vekt i saken. Barnets beste Fra kommunens prinsipper for skolestruktur: \u00abI overordnede saker som ber\u00f8rer mange barn er det vanskelig \u00e5 sl\u00e5 fast hva som er det beste for hvert enkelt barn. Dette fordi barn, som voksne, er forskjellige og har ulike behov og interesser. Det er imidlertid mulig \u00e5 utlede noen verdier som skal v\u00e6re f\u00f8rende for arbeidet i den enkelte sak, der hensikten er \u00e5 ivareta barnets beste p\u00e5 et overordnet niv\u00e5. I saker om skolestruktur legger Troms\u00f8 kommune til grunn at det beste for barnet er \u00e5 f\u00e5 et kvalitativt godt oppl\u00e6ringstilbud og at barnet har flere barn i sin aldergruppe rundt seg for \u00e5 sikre barnets muligheter til l\u00e6ring og trivsel i st\u00f8rst mulig grad. Prinsippene i denne saken er utledet p\u00e5 dette verdigrunnlaget. Det er ogs\u00e5 viktig \u00e5 gj\u00f8re en vurdering av barnets beste n\u00e5r prinsippene skal anvendes i praksis, og det vil i en slik sammenheng v\u00e6re mulig \u00e5 gj\u00f8re en mer konkret vurdering av barnets beste opp mot hensyn som foreligger i den enkelte sak. Barnets beste skal derfor inng\u00e5 som en del av den systematiske analysen som skal gj\u00f8res i arbeidet med skolestruktursaker i fremtiden der ulike prinsipper og hensyn veies opp mot hverandre.\u00bb Troms\u00f8 kommune har med dette sl\u00e5tt fast at det beste for elevene er \u00e5 f\u00e5 en kvalitativt god oppl\u00e6ring og sikres mulighet til \u00e5 danne vennskap. Det m\u00e5 derfor foreligge tungtveiende argumenter mot skolenedleggelse for at ikke hensynet til god oppl\u00e6ring og vennskap skal f\u00e5 avgj\u00f8rende betydning i saken. Skoleskyss og reisetid Troms fylkeskommune har ansvar for skoleskyss til n\u00e6rskolen. I de vedtatte prinsippene for skolestruktur er hovedregelen at ingen barn p\u00e5 barnetrinn skal ha mer enn 45 minutters reisetid hver vei. For ungdomstrinnet er hovedregelen satt til 60 minutters reisetid hver vei. Disse grensene sammenfaller med de veiledende grensene fylkeskommunen legger til grunn. Fylkeskommunen har i m\u00f8te med Troms\u00f8 kommune bekreftet at det vil v\u00e6re mulig \u00e5 organisere skoleskyssen slik at det blir kortest mulig reisevei med dagens elevtall og bosettingsm\u00f8nster. N\u00e5r fylkeskommunen har ansvaret for skoleskyssen, har de ogs\u00e5 ansvaret for at skoleskyssen er forsvarlig. Dette inkluderer b\u00e5de reisetid og sikkerheten rundt reiseveien. Det ligger imidlertid til kommunens ansvar \u00e5 ta forhold knyttet til forsvarlighet med i betraktningen n\u00e5r det gj\u00f8res endringer i skolestrukturen. 5 Fra Sjursnes til Ramfjord skole tar det omtrent 40 minutter med buss. Det vil maksimalt bli 15 minutter ekstra for de elevene som bor ytterst mot Stordalstrandvegen. Det vil si at skoleskyssen kan organiseres innenfor 60 minutter hver vei. Dersom det en gang i fremtiden vil komme elever i omr\u00e5der lenger nord langs S\u00f8rfjorden, eksempelvis ut mot Skarmunken, vil dette medf\u00f8re at bussen m\u00e5 kj\u00f8re nordover, snu og kj\u00f8re samme strekning tilbake. Dette vil kunne forlenge reisetiden fra i underkant av 60 til omtrent 80 minutter for noen elever. I en slik tenkt situasjon vil man m\u00e5tte gj\u00f8re en ny vurdering av skoleskysstilbudet til elevene. Selve Sjursnes og omr\u00e5det mellom Sjursnes skole og Ramfjord skole er definert som aktsomhetomr\u00e5de for skred. Figuren under viser strekningen bussen m\u00e5 kj\u00f8re mellom Sjursnes og Ramfjord skole. De to prikkene p\u00e5 kartet langs veien omr\u00e5der der det har g\u00e5tt skred de siste ti \u00e5rene. Det er sv\u00e6rt sjelden, alts\u00e5 ikke \u00e5rlig, at det g\u00e5r skred som n\u00e5r ned til veien og gj\u00f8r at veien m\u00e5 stenges, og det gj\u00f8res aktive tiltak i omr\u00e5det for \u00e5 forhindre skred. Ogs\u00e5 ved fare for skred kan veien stenges, men heller ikke dette forekommer ofte. Lenke til temakart: https://vegkart.atlas.vegvesen.no/#kartlag:geodata/@672860,7725624,10/hva:!(id~445)~ Kilde: Statens vegvesen I omr\u00e5det rundt Elvevoll og Breivikeidet fins det ogs\u00e5 kvikkleire. Dette ligger p\u00e5 hovedferdsels\u00e5ren til Breivikeidet og Lyngen, og det er per i dag en god del trafikk som kj\u00f8rer gjennom disse omr\u00e5dene. B\u00e5de privatbilisme, kollektivtransport og transport i forbindelse med turisme benytter veien hver dag. Skoleskyssen vil organiseres som en del av kollektivtilbudet, og dermed ikke generere mer trafikk i omr\u00e5det. Troms\u00f8 kommune har stor geografisk utstrekning, og store deler av kommunen best\u00e5r av distrikt. I de fleste distriktene fins det aktsomhetsomr\u00e5der for skred. Denne konkrete strekningen m\u00e5 alle i omr\u00e5det passere p\u00e5 vei inn mot Troms\u00f8 sentrum, og er i s\u00e5 m\u00e5te en del av 6 lokalbefolkningen sin hverdag. Fylkeskommunen vurderer ikke strekningen som uforsvarlig for elever med tanke p\u00e5 \u00e5 havne i en skredsituasjon, og en nedleggelse av Sjursnes skole \u00f8ker heller ikke risikoen for at elevene mister undervisning dersom veien stenges. Dette fordi en stenging av veien vil forhindre l\u00e6re og ansatte fra \u00e5 komme seg til Sjursnes skole p\u00e5 samme m\u00e5te som det vil forhindre elevene i \u00e5 komme seg fra Sjursnes. Rektor ved Ramfjord skole skal, i samarbeid med elever og foresatte, utarbeide en beredskapsplan dersom skred eller fare for skred gj\u00f8r at elevene ikke kommer seg til eller fra skolen. Slike beredskapsplaner har Troms\u00f8 kommune ved flere skoler i distriktet. Innholdet i de ulike planene varierer etter geografiske og trafikale forhold, elevenes alder, individuelle forutsetninger og behov. Hensynet til elevenes sikkerhet, opplevd trygghet og forsvarlig oppl\u00e6ring skal v\u00e6re f\u00f8rende for innholdet i beredskapsplanen. I distriktet vil man alltid m\u00e5tte regne med at en del tid g\u00e5r med til reising til og fra skole. Elevene ved Sjursnes skole er allerede vant til \u00e5 ta buss til og fra skolen, men en endring av n\u00e6rskole fra Sjursnes til Ramfjord skole vil gi dem lenger reisevei og s\u00e5nn sett gi en \u00f8kt ulempe for elevene. I tillegg m\u00e5 de ferdes lenger innenfor aktsomhetsomr\u00e5det. Disse hensynene er viktige, og m\u00e5 vektlegges i den totale vurderingen. Bosetning og n\u00e6ringsutvikling Barnehagen p\u00e5 Sjursnes ble lagt ned for en del \u00e5r siden, og representantene fra lokalmilj\u00f8et pekte i m\u00f8tet 24.11.2023 p\u00e5 at dette er en sentral \u00e5rsak til at sm\u00e5barnsfamilier ikke etablerer seg i omr\u00e5det. I lys av denne utviklingen ser man ingen annen utvei enn \u00e5 legge ned skolen. Representantene fra lokalmilj\u00f8et pekte i samme m\u00f8te p\u00e5 ulike tiltak innenfor n\u00e6ring, turisme og botilbud som kan gj\u00f8re Sjursnes mer attraktivt for barnefamilier i fremtiden. Videre er lokalmilj\u00f8et opptatt av hva som skjer videre med selve skolebygget, og h\u00e5per at dette kan benyttes lokalt i det videre. De \u00f8nsker ogs\u00e5 at det ses p\u00e5 muligheten for en midlertidig nedleggelse av skolen f\u00f8r den endelig legges ned. I og med at barnetallet p\u00e5 Sjursnes er s\u00e5 lavt som det er, samt de momentene som kom frem i m\u00f8tet med de ulike akt\u00f8rene i lokalmilj\u00f8et, kan man ikke konkludere med at selve skoledriften er avgj\u00f8rende for bosetning og n\u00e6ringsutvikling. Skulle det komme en \u00f8kning i barnetall, kan man vurdere tjenestebehovet p\u00e5 nytt. Det b\u00f8r derfor legges lite vekt p\u00e5 dette hensynet i den totale vurderingen. Systematisk analyse - vurdering og vekting av de ulike hensynene i saken De \u00f8konomiske besparelsene er ikke store nok til at de kan tillegges s\u00e6rlig vekt i den endelige vurderingen av nedleggelse av Sjursnes skole. Det samme gjelder for skoletilbudets betydning for bosetning og n\u00e6ringsutvikling i lokalsamfunnet, der lokalbefolkningen peker p\u00e5 andre faktorer som har bidratt til nedgang og hva som kan stimulere til vekst igjen. Vel s\u00e5 viktig som selve skoletilbudet er skolebyggets videre funksjon som sosialt samlingspunkt. I denne saken er det hensynet til kvaliteten p\u00e5 oppl\u00e6ringen og elevenes \u00f8nsker og behov for sosial tilh\u00f8righet og utvikling som m\u00e5 veies opp mot den \u00f8kte belastningen de f\u00e5r ved lengre reisevei og -tid. Det er gjennom utredningen vist til at det ikke er mulig \u00e5 gi elevene ved Sjursnes skole et godt skoletilbud, verken faglig eller sosialt, gitt elevtallsutviklingen. Det er heller ingen tiltak som vil kunne motvirke effekten foruten at det kommer betydelig flere elever til skolen. I saker om skolestruktur skal det, i tr\u00e5d med kommunens prinsipper for skolestruktur, legges til grunn at det beste for barnet er \u00e5 f\u00e5 et kvalitativt godt oppl\u00e6ringstilbud, og at barnet har flere barn i sin aldergruppe rundt seg for \u00e5 sikre forutsetninger for l\u00e6ring og trivsel i st\u00f8rst mulig grad. I denne saken er det mulig \u00e5 gi elevene et skoleskysstilbud som er forsvarlig og innenfor den tidsrammen kommunen og fylkeskommunen regner som akseptabel. En nedleggelse av Sjursnes skole vil heller ikke medf\u00f8re \u00f8kt risiko for at elevene m\u00e5 f\u00e5 fjernundervisning hvis veien 7 skulle bli stengt, da de samme forholdene som kan forhindre elevene fra \u00e5 komme til Ramfjord skole vil forhindre ansatte fra \u00e5 komme seg til Sjursnes skole. Dette gj\u00f8r at selve skyssen, til tross for den \u00f8kte belastningen for elevene, ikke kan vektes s\u00e5 tungt at det anses som viktigere enn elevenes skoletilbud. Dermed vektes de overordnede prinsippene om elevenes beste, behov for sosial tilh\u00f8righet og kvalitet i oppl\u00e6ringen tyngst. Denne vektingen er i tr\u00e5d med synspunktene fra elevene og de \u00f8vrige ber\u00f8rte partene i saken. Konklusjon Kommunedirekt\u00f8ren anbefaler \u00e5 vekte hensynet til kvaliteten p\u00e5 oppl\u00e6ringen og elevenes behov for sosial tilh\u00f8righet og jevnaldringsgruppe h\u00f8yere enn ulempene skoleskyssen medf\u00f8rer. Av hensyn til forutsigbarhet og de seks avgangselevene p\u00e5 10. trinn, anbefales det at Sjursnes skole legges ned n\u00e5r skole\u00e5ret 2023/2024 er over. Ny n\u00e6rskole fra og med skole\u00e5ret 2024/2025 blir Ramfjord skole. Vedtakskompetanse Kommunestyret Vedlegg Referat fra dr\u00f8ftingsm\u00f8te med hovedtillitsvalgte og hovedverneombud Prinsipper for skolestruktur i Troms\u00f8 kommune Referat fra m\u00f8ter i forbindelse med mulig nedleggelse av Sjursnes skole 8 "
}