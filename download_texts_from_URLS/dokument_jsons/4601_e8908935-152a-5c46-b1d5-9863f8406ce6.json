{
  "dokument_id": "e8908935-152a-5c46-b1d5-9863f8406ce6",
  "doc_type": "case_presentation",
  "kommune": 4601,
  "tittel": "Representantforslag fremmet av Chris J\u00f8rgen K. R\u00f8dland, Erik Abrahamsen, Karl Eidesund og Janne Gro Rasmussen (H), Anne-Margrethe Bollmann (BL) og Ann Jorun Hillers\u00f8y, Didrik Lexau og Elin \u00c5dlandsvik (INP) om \u00e5 oppkalle plass etter Reidar Olsen",
  "url": "https://bergen.kommune.no/politikere-utvalg/api/fil/bk360/11439240/Framstilling-Representantforslag-fremmet-av-Chris-Jorgen-K-Rodland-Erik-Abrahamsen-Karl-Eidesund-og-Janne-Gro-Rasmussen-H-om-a-oppkalle-plass-etter-Reidar-Olsen",
  "tekst": " Bergen bystyre Saksframstilling V\u00e5r referanse: 2024/164191-5 Saksbehandler: Bjarte K. Fr\u00f8nsdal Representantforslag fremmet av Chris J\u00f8rgen K. R\u00f8dland, Erik Abrahamsen, Karl Eidesund og Janne Gro Rasmussen (H), Anne-Margrethe Bollmann (BL) og Ann Jorun Hillers\u00f8y, Didrik Lexau og Elin \u00c5dlandsvik (INP) om \u00e5 oppkalle plass etter Reidar Olsen Hva saken gjelder: Bystyrerepresentantene Chris J\u00f8rgen K. R\u00f8dland, Karl Eidesund, Janne Gro Rasmussen og Erik Abrahamsen (H), Anne-Margrethe Bollmann (BL) og Ann Jorun Hillers\u00f8y, Didrik Lexau og Elin \u00c5dlandsvik (INP) har overlevert et representantforslag iht. punkt 3.2. i Reglement for Bergen bystyre og utvalgene 2023 - 2027. Forslaget ble overlevert ordf\u00f8reren i bystyrets m\u00f8te 30.10.24 Forslaget lyder som f\u00f8lger: Motstandsmannen Reidar Olsen falt for fedrelandet 24.11 1944 etter \u00e5 ha blitt torturert av tyskerne p\u00e5 bakgrunn av hans heltemodige innsats i sabotasjeorganisasjonen SABORG. Gestapomuseets forening har lenge arbeidet for om \u00e5 gi byrommet i krysningen mellom Sverres gate og H\u00e5konsgaten navnet Reidar Olsens plass. Plassen er i dag ikke navngitt, men Reidar Olsens minneplankett er montert p\u00e5 en av husveggene sentralt og synlig p\u00e5 plassen som n\u00e5 foresl\u00e5s navngitt. Bakgrunn Bakgrunnen for forslaget er at Reidar Olsen har v\u00e6rt deltager i den s\u00e5kalte Sabotasjeorganisasjonen (SABORG). Han ble torturert til d\u00f8de i Gestapohuset. Etterp\u00e5 ble kroppet dumpet i en massegrav ved Tennebekken p\u00e5 Laksev\u00e5g. Olsen ble senere dekorert med Krigsmedaljen, Post Mortem og begravet p\u00e5 \u00e6reskirkeg\u00e5rden Solheim. P\u00e5 eget initiativ satte arbeidskollegaer av Reidar Olsen opp en minneplate p\u00e5 M\u00f8hlenpris etter krigen. Den ble flyttet da Bergen sporveier flyttet sin virksomhet til Mannsverk p\u00e5 1950-tallet. Etter initiativ fra LO ble platen senere flyttet til gr\u00e5steinsmuren bak Bergen kino i 2013, der den fortsatt henger. 25. november 2024 er det 80 \u00e5r siden Olsen ble drept av det tyske sikkerhetspolitiet. Og den 8. mai 2025, vil 80-\u00e5rsjubileet for freden markeres. Derfor ber representanten om at det arbeides for at plassen kan navngis innen den tid. Dette vil styrke plassens symbolverdi. Aktivt medborgerskap Innholdet i begrepet \u00abaktivt medborgerskap\u00bb er n\u00e6rt knyttet til begrepet \u00abdemokratisk medborgerskap\u00bb fordi vi her i Norge setter det aktive medborgerskapet i samband med 1 demokratisk deltagelse. Medborgerskapet knyttes til \u00e5 v\u00e6re del av et demokratisk fellesskap og skapes i kulturell, politisk og sosial forstand gjennom handling og deltagelse. Medborgerskapet har en verdi- og handlingsdimensjon ved at det oppst\u00e5r i samhandling med andre slik at det p\u00e5virker identitetsutvikling i individene. I et vanlig og fredelig samfunn vil det normative synet p\u00e5 en medborger dreie seg om en person som deltar i samfunnet med et m\u00e5l, enten det handler om \u00e5 opprettholde eller endre samfunnet. N\u00e5r begrepet demokratisk beredskap kobles mot aktivt medborgerskap hos enkeltindivider gis det noen konkrete holdepunkter for hva medborgerskapet skal inneholde. Man kan si at menneskene som drev motstandsarbeid under 2. verdenskrig hadde et demokratisk beredskap som de brukte i kampen mot det udemokratiske nazistiske styringssettet som eliminerte den norske rettsstaten. Mange gjorde det i det stille, men det fantes mange niv\u00e5 og typer av motstandsarbeid. Som frivillig i styrkene p\u00e5 Voss i 1940 opplevde Reidar Olsen at bombing s\u00e6rlig gikk ut over sivilbefolkningen. De grufulle inntrykkene gjorde at Olsen bestemte seg for \u00e5 kjempe mot nazismen med alle midler og gikk inn i motstandsbevegelsen. \u00c5rsaken til at han valgte deltagelse i SABORG var at syntes at organisasjonens motstand var konkret og aktiv. Reidar Olsen var da 24 \u00e5r. Han hadde tidligere hatt en pasifistisk holdning og v\u00e6rt aktiv i Arbeidssaniteten, som var en forl\u00f8per for Norsk folkehjelp. Holdningen endret seg etter at han ble vitne til at en hel familie med barn ble drept p\u00e5 Rykkje g\u00e5rd, noe han aldri kunne glemme. Traumene p\u00e5virket Olsen slik at han n\u00e6rmest endret personlighet. Han uttalte ved en anledning at hans eget liv ikke bet\u00f8d noe som helst og at det i en krig var mange som m\u00e5tte d\u00f8. Olsen deltok i smugling av motstandsfolk til Storbritannia og ble involvert i produksjonen av den illegale avisen \u00abNorsk vilje\u00bb, som det tyske sikkerhetspolitiet stanset i januar 1944. Utgivelsen stoppet opp i noen m\u00e5neder etter at en deltager ble henrettet. Etter hvert tok Olsen over produksjon av avisen som fra da av ble trykket hjemme p\u00e5 hans eget stuebord. Mange kaller SABORG en kommunistisk organisasjon fordi mange av deltagerne var kommunister. Selv sympatiserte Olsen med partiet Venstre og ville samarbeide med kommunistene ut fra deres vilje til handling og aktiv motstand. I starten skulle han delta i sabotasjeaksjoner. Etter hvert ble Olsen leder av SABORGs likvidasjons-gruppe som skulle likvidere farlige angivere. Han ble en av f\u00e5 bergensere som i det hele tatt var villig til \u00e5 p\u00e5ta seg den sv\u00e6rt vanskelige oppgaven det er \u00e5 drepe et annet menneske. Likvidasjonene Likvidasjonene har v\u00e6rt opplevd som kontroversielle i hele etterkrigstiden. Olsen deltok i likvidasjon av ansatte i Statspolitiet. Dette var ikke hevnaksjoner, men rene beskyttelsestiltak, fordi personene det gjaldt utgjorde en reell fare for befolkning og motstandsbevegelsen. Olsen og gruppen hans handlet ikke p\u00e5 egenh\u00e5nd. Lister over utpekte personer ble utarbeidet av norske myndigheter i London. V\u00e5pnene som ble benyttet kom fra England og aksjonene var godt planlagt. Olsen deltok i likvidasjonen av stats-politimannen Olaf Nj\u00f8ten i Valkendorfsgaten. Der var han en del av st\u00f8tteapparatet som trengtes for \u00e5 gjennomf\u00f8re operasjonen. Likvidasjonen ble utf\u00f8rt p\u00e5 trappen til politiets eget kontor. Olsen var ogs\u00e5 den som skj\u00f8t statspolitimannen Walther Pedersen i Nyg\u00e5rdsgaten samme h\u00f8st. Dette er bekreftet av en annen akt\u00f8r som selv deltok. Befolkningen var lettet da de to fryktede statspolitimennene endelig var ufarliggjort, men det tyske sikkerhetspolitiet intensiverte jakten da flere operasjoner fant sted. SABORG var fra 2 januar 1944 Milorgs kampgruppe i Bergen. De handlet alts\u00e5 ikke p\u00e5 egenh\u00e5nd, men utf\u00f8rte oppdrag som f\u00e5 andre \u00f8nsket \u00e5 ta p\u00e5 seg. Flere av dem som tok ansvaret m\u00e5tte gj\u00f8re det samme flere ganger fordi det omtrent ikke fantes noen som ville utf\u00f8re den h\u00f8yst ubehagelige oppgaven. Arrestasjon Etter likvidasjonene prioriterte sikkerhetspolitiet (SiPo) \u00e5 finne gjerningsmennene. Olsen og to andre m\u00e5tte g\u00e5 i dekning. Etter at enkelte ble arrestert og torturert fikk SiPo vite mer. I et fors\u00f8k p\u00e5 \u00e5 f\u00e5 advart en av de andre deltagerne forlot Reidar Olsen dekningsstedet. Han dro til et m\u00f8tested de to pleide \u00e5 bruke. Der ble Olsen arrestert den 25. november 1944 og f\u00f8rt til Gestapohuset sammen med en kamerat. Kameraten s\u00e5 at \u00e5tte gestapister slo Olsen i hjel inne p\u00e5 et kontor. Han ble f\u00f8rst stilt opp ved et skrive-bord med hendene i h\u00e5ndjern p\u00e5 ryggen. Da han nektet all kjennskap til saken startet mishandlingen. En av dem tok av Reidar Olsens frakk, hatt, vest og snipp, og dro skjorte og undertr\u00f8ye over hodet p\u00e5 ham for lettere \u00e5 kunne sl\u00e5 effektivt. De slo ham med oksepisk, hundepisk, gummik\u00f8ller og trestykker. En av gestapistene festet et tau om hendene p\u00e5 Olsen og heiste ham bakbundet opp over en d\u00f8r. F\u00f8ttene rakk ikke ned til gulvet og d\u00f8ren ble slamret slik at han stadig ble sl\u00e5tt mot veggen. Da han falt ned p\u00e5 gulvet fortsatte gestapistene \u00e5 sparke og sl\u00e5, selv etter at han l\u00e5 besvimt i en blodp\u00f8l. Da han falt vekk t\u00f8mte de vann p\u00e5 ham og fortsatte som f\u00f8r. Mishandlingen vedvarte i fem timer. Han klagde over magesmerter og brakk seg. Han d\u00f8de litt over kl. 14.30 samme dag som han ble arrestert. Han avsl\u00f8rte ingenting og ingen av de andre han kjente til ble arrestert i etterkant. Etter krigen p\u00e5stod enkelte gestapister at Olsen til sist hadde tatt gift og d\u00f8de for egen h\u00e5nd. Problemet var bare at det hadde v\u00e6rt vitner til det som hendte.9 Etter at Olsen var drept, ble kroppen dumpet i en massegrav p\u00e5 Tennebekken, Laksev\u00e5g. I graven l\u00e5 tre d\u00f8de sovjetiske fanger og to nordmenn. Reidar Olsen var den ene av dem og ble identifisert ved hjelp av tannunders\u00f8kelser. Byen har mulighet til \u00e5 kalle gater og plasser opp etter enkeltpersoner som har utmerket seg. Enkeltindivider vil alltid v\u00e6re en representant for en gruppe og gruppetilh\u00f8righet kan i seg selv ikke v\u00e6re et argument som taler mot slik heder. I tilfellet med Reidar Olsen foresl\u00e5s navnsetting p\u00e5 grunnlag av hans ekstraordin\u00e6re innsats, ikke fordi han var medlem i SABORG. Han strakk seg lengre enn de fleste og visste hvilken risiko han l\u00f8p. At han var en av mange falne synes tatt ut av en sammenheng. At det allerede finnes en minneplate p\u00e5 dette stedet, styrker verdigrunnlaget om navnet kommer som tillegg. Det b\u00f8r tale for at plassen f\u00e5r navn etter Reidar Olsen. Olsens ekstraordin\u00e6re og uegennyttige medborgerskap styrker identitetsutviklingen for kommende generasjoner. Prosjektgruppen som etablerte Gestapomuseet utgikk fra Gestapomuseets forening. Gestapomuseet har valgt \u00e5 innlemme fortellingene om Reidar Olsen i formidlingen fordi han er s\u00e6rlig relevant eksempel, b\u00e5de p\u00e5 den undertrykkelse og tortur som foregikk i Gestapohuset, og fordi det mot og den innsats Olsen la ned er et s\u00e6rlig eksempel til etterf\u00f8lgelse. Forslagstillers forslag til vedtak: Bystyret ber byr\u00e5det navngi plassen utenfor Konsertpaleet ved minneplanketten av Reidar Olsen \u00abReidar Olsens plass\u00bb Kilder: https://www.ba.no/denne-plassen-kan-fa-navn-etter-en-av-byens-mest-hensynslose- skjebner/s/5-8-1229720 3 https://www.bt.no/nyheter/lokalt/i/RGzaR5/her-skal-faren-hans-ha-skutt-nazi-politimannen- med-pistol-i-tinningen-paa-trikken Forretningsutvalget har i m\u00f8te 5. november 2024 i sak 366/24 fattet f\u00f8lgende vedtak: 1. Representantforslag fra Chris J\u00f8rgen K. R\u00f8dland, Karl Eidesund, Janne Gro Rasmussen og Erik Abrahamsen (H), Anne-Margrethe Bollmann (BL) og Ann Jorunn Hillers\u00f8y, Didrik Lexau og Elin \u00c5dlandsvik (INP) oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest i bystyrem\u00f8te 29.4.25. 3. Utvalg for milj\u00f8 og byutvikling avgir innstilling i saken. Bystyrets kontor mottok 13.3.25 notat til saken. Dette f\u00f8lger vedlagt. Forslagsstillers forslag til vedtak: Bystyret ber byr\u00e5det navngi plassen utenfor Konsertpaleet ved minneplanketten av Reidar Olsen \u00abReidar Olsens plass\u00bb Dato: 14. mars 2025 \u00d8ivind Hauge St\u00f8le - seksjonssjef Bjarte K. Fr\u00f8nsdal - juridisk r\u00e5dgiver Dokumentet er godkjent elektronisk. Vedlegg: Notat fra byr\u00e5det, 13.3.25 4 "
}