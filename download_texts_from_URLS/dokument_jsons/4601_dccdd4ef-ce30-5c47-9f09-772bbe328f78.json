{
  "dokument_id": "dccdd4ef-ce30-5c47-9f09-772bbe328f78",
  "doc_type": "case_attachment",
  "kommune": 4601,
  "tittel": "H\u00f8ring - Utkast til forskrift om tilskudd til kulturhistorisk verdifulle kirkebygg",
  "url": "https://bergen.kommune.no/politikere-utvalg/api/fil/bk360/9933462/Horing-Utkast-til-forskrift-om-tilskudd-til-kulturhistorisk-verdifulle-kirkebygg",
  "tekst": "If\u00f8lge liste Deres ref V\u00e5r ref Dato 24/801- 21. februar 2024 H\u00f8ring \u2013 Utkast til forskrift om tilskudd til kulturhistorisk verdifulle kirkebygg Barne- og familiedepartementet (BFD) ber med dette om synspunkt p\u00e5 ny forskrift som skal regulere hvordan statens tilskudd til kulturhistorisk verdifulle kirkebygg skal innrettes. Hjemmelsgrunnlaget for forskriften er et bevilgningsvedtak i Stortinget og det tas sikte p\u00e5 at hovedelementene i tilskuddsordningen presenteres for Stortinget i revidert nasjonalbudsjett. Forskriften sendes derfor p\u00e5 h\u00f8ring med forbehold om Stortingets godkjenning av hovedelementene og vil etter planen tre i kraft n\u00e5r Stortingets bevilgningsvedtak foreligger. H\u00f8ringer er \u00e5pne, og alle kan sende innspill til oss. Vi ber h\u00f8ringsinstansene vurdere om forslaget ogs\u00e5 b\u00f8r videresendes til underliggende organ og andre som ikke st\u00e5r p\u00e5 listen. Vi ber om at synspunkter oversendes departementet digitalt p\u00e5 regjeringen.no innen 8. april 2024. Bakgrunn for saken Stortinget har bestemt at verdiene i Opplysningsvesenets fond skal deles mellom Den norske kirke og staten, jf. Innst. 209 S (2019-2020). Stortinget forpliktet samtidig staten til \u00e5 \u00f8ke innsatsen for bevaring av kulturhistorisk verdifulle kirkebygg tilsvarende verdien av statens andel av Opplysningsvesenets fond (Ovf), men understreket samtidig at statens \u00f8kte innsats ikke skulle avl\u00f8se kommunenes \u00f8konomiske ansvar for kirkebyggene etter trossamfunnsloven \u00a7 14. Statens andel av verdiene i Ovf er tidligere estimert til 10 mrd. kroner og har blitt omtalt som \u00abKirkebevaringsfondet\u00bb. Den endelige verdien vil v\u00e6re klar n\u00e5r beslutningen om eiendommer m.m. til Den norske kirke er tatt. Postadresse Kontoradresse Telefon* Avdeling Saksbehandler Postboks 8036 Dep Akersgt. 59 22 24 90 90 Forbruker-, tros- og Randi Hvidsten 0030 Oslo Org.nr. livssynsavdelingen 22 24 79 15 postmottak@bfd.dep.no www.bfd.dep.no 972 417 793 Bevaringsstrategien og forskriftsutkastet For \u00e5 f\u00f8lge opp Stortingets vedtak har regjeringen besluttet at det skal brukes inntil 500 mill. kroner \u00e5rlig i 20-30 \u00e5r p\u00e5 istandsetting av kulturhistorisk verdifulle kirkebygg. Hvor mye som hvert \u00e5r skal brukes vil tilpasses istandsettingsbehovene og -kapasiteten i markedet, slik at det kan bli variasjoner i de \u00e5rlige statlige tilskuddene. Det faglige grunnlaget anbefaler en gradvis opptrapping samtidig som det satses p\u00e5 kunnskap og kompetanse. N\u00e5r den statlige forpliktelsen (verdien av statens andel) er n\u00e5dd, skal statens utbytter fra Opplysningsvesenets fond fortsatt bli satt av til form\u00e5let. Regjeringen har videre besluttet at det skal utarbeides \u00e9n bevaringsstrategi med tre tilh\u00f8rende bevaringsprogram som skal gi retning for arbeidet. De tre bevaringsprogrammene inndeles etter alder p\u00e5 kirkene, slik at behovet for \u00e5 kunne prioritere mellom og iverksette tiltak innenfor disse kategoriene kan baseres p\u00e5 spesifikke behov for h\u00e5ndverks- og konsulenttjenester, samt kunnskap og kapasitet p\u00e5 saksbehandlerniv\u00e5. For \u00e5 sikre fremtidig bruk og b\u00e6rekraftig forvaltning av kirkebyggene, er det viktig at istandsettingsarbeidene gjennomf\u00f8res med kompetanse i alle ledd. Det er ogs\u00e5 viktig at lokalsamfunnene engasjerer seg i arbeidet og at kulturhistorien formidles til nye generasjoner. Regjeringen har derfor besluttet at det skal v\u00e6re en bred tiln\u00e6rming i satsningen. Til hvert av bevaringsprogrammene vil det knyttes fire ulike innsatsomr\u00e5der: 1 Bevaring (istandsetting sikring og konservering), 2 Kunnskap og kompetanse, 3 Opplevelse og formidling og 4 Engasjement og deltakelse. St\u00f8rstedelen av statens midler under programmene skal g\u00e5 til innsatsomr\u00e5de 1 Bevaring. For \u00f8vrig fordeles ressurser til hvert av innsatsomr\u00e5dene ut fra den enkelte tilskuddss\u00f8knad og det enkelte programs behov. Det er kriterier som kulturmilj\u00f8verdi og kirkelig verdi, samt vedlikeholdstilstand, som skal ligge til grunn for prioriteringene av hvilke kirkebygg som skal istandsettes f\u00f8rst. I tillegg kan det tas hensyn til kapasiteten i markedet, tilgangen p\u00e5 kvalifiserte h\u00e5ndverkere og geografiske forhold. Bevaringsstrategien for kulturhistorisk verdifulle kirkebygg ble lansert 21. februar 2024. Det er denne som ligger til grunn for innretningen av forskriften og bestemmelsene her, og som angir n\u00e6rmere begrunnelse for forslagene til bestemmelser. Det vises derfor til denne. Av bevaringsstrategien fremg\u00e5r det blant annet eksempler p\u00e5 hvor stor kommunenes egenandel vil bli i prosjekter med ulike kostnader, gitt de prosentsatser som foresl\u00e5s. Disse vil kunne gj\u00f8re det lettere for kommunene og andre til \u00e5 ta stilling og gi innspill til niv\u00e5et p\u00e5 den kommunale medfinansieringen som foresl\u00e5s. Bevaringsstrategien finner dere her: Bevaringsstrategi for kulturhistorisk verdifulle kirkebygg - regjeringen.no. Det bemerkes for \u00f8vrig at det av bevaringsstrategien fremg\u00e5r at midlene skal forvaltes av et programsekretariat og et programstyre, der programsekretariatet forbereder sakene for styret og styret fatter formelle vedtak. I forskriftsutkastet er disse angitt under samlebetegnelsen \u00abtilskuddsforvalter\u00bb. Departementet vil etter h\u00f8ringen vurdere om det er mer hensiktsmessig \u00e5 n\u00e6rmere angi hvem som er tilskuddsforvalter. H\u00f8ringsinstansene m\u00e5 gjerne kommentere om dette vil fremst\u00e5 som klarere. Side 2 Med hilsen Ellen Ur (e.f.) avdelingsdirekt\u00f8r Randi Hvidsten utredningsleder Dokumentet er elektronisk signert og har derfor ikke h\u00e5ndskrevne signaturer Vedlegg: Utkast til forskrift om tilskudd til kulturhistorisk verdifulle kirkebygg H\u00f8ringsinstanser: Se liste Side 3 "
}