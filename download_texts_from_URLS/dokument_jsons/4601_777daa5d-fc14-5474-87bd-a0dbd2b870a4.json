{
  "dokument_id": "777daa5d-fc14-5474-87bd-a0dbd2b870a4",
  "doc_type": "case_minutes",
  "kommune": 4601,
  "tittel": "Saksprotokoll ER, 31012025, Sak 22/25, H\u00f8ring - innspill til postutvalgets rapport",
  "url": "https://bergen.kommune.no/politikere-utvalg/api/fil/bk360/12068179/Innstilling-vedtak-Horing-innspill-til-postutvalgets-rapport",
  "tekst": "H\u00f8ring - innspill til postutvalgets rapport Eldrer\u00e5det behandlet saken i m\u00f8tet 31.01.2025 sak 22/25 og fattet f\u00f8lgende vedtak: Eldrer\u00e5det reagerer p\u00e5 dei omfattande endringane som det regjeringsoppnemnde Postutvalet har lagt fram. R\u00e5det understrekar f\u00f8lgjande: Posten skal heilt fram. Hovudgrepet til utvalet er at det ikkje lenger skal leverast post i postkassane til folk. Dei m\u00e5 sj\u00f8lve henta posten sin p\u00e5 eigne hentestader, t.d. \u00abpost i butikk\u00bb. Grunngjevinga for endringa er at det kostar for mykje med tradisjonell postombering. Eldrer\u00e5det ser at for delar av befolkninga kan dette vera ei tenleg ordning. Men for eldre og personar med nedsett funksjonsevne kan dette verta dramatisk. Det er framleis slik at blant dei eldste i samfunnet er det mange som av ulke \u00e5rsaker ikkje bruker digitale tenester. D\u00e5 er tradisjonell bruk av posttenester det enklaste. Eldrer\u00e5det meiner difor at ei eventuell omlegging av postomberinga vil vera eit tydeleg d\u00f8me p\u00e5 aldersdiskriminering. Utvalet legg opp til at dei som vert ramma av endringa, t.d. eldre, kan s\u00f8kja om ordin\u00e6r postlevering, og d\u00e5 etter definert behov. Ein slik s\u00f8knadsprosess med vurdering av behov vil f\u00f8ra til ei byr\u00e5kratisering, som b\u00f8r vera un\u00f8dvendig. Samtidig vil ein slik prosess vera altfor krevjande for mange eldre, jf t.d. digital utanforskap. Fleirtalet i utvalet seier dette slik: \u00abUtvalgets flertall anbefaler at brevpost, som hovedregel, skal utleveres til betjente postpunkt med mulighet for levering til postkasse for de som har behov for det.\u00bb Som nemnt meiner eldrer\u00e5det at dette er uklart og byr\u00e5kratisk, og er einig med mindretalet i Postutvalet, som vil ha levering i postkasse som hovudregel. Eldrer\u00e5det vil ogs\u00e5 peika p\u00e5 at Noreg er eit langstrekt land, og mange bur i grisgrendte strok. Store avstandar og d\u00e5rleg kollektivtilbod vil i seg sj\u00f8lv vera ei utfordring for mange eldre og personar med nedsett funksjonsevne. Difor meiner mange at forslaget fr\u00e5 Postutvalet er sv\u00e6rt utfordrende. Det er dei svakaste som vert straffa. R\u00e5det saknar ogs\u00e5 ei vurdering av kva for konsekvensar forslaget vil f\u00f8ra til n\u00e5r det gjeld auka transportbehov. Me er urolege for at p\u00e5r\u00f8rande i end\u00e5 st\u00f8rre grad vil m\u00e5tta involvera seg for \u00e5 ivareta sine eldre. Eldrer\u00e5det peikar her p\u00e5 ei l\u00f8ysing som eit mindretal i utvalet har teke dissens p\u00e5. Eldrer\u00e5det ynskjer at Posten kan f\u00e5 nye oppg\u00e5ver. Prosjektet \u00abP\u00e5 d\u00f8rterskelen\u00bb kan vera eitt av fleire utgangspunkt for nytenking og innovasjon. P\u00e5 denne m\u00e5ten kan Posten koma viktige brukargrupper i m\u00f8te, t.d. eldre med spesielle utfordringar. R\u00e5det vil ogs\u00e5 minna om dei gode intensjonane i \u00abLeve hele livet\u00bb om 1) \u00e5 bu heime lengst mogeleg, og 2) at eldre og personar med nedsett funksjonsevne skal kunna ha aktive liv lengst mogeleg. "
}