{
  "dokument_id": "5aeac0bd-240d-595e-b4c2-790f0cef8b76",
  "doc_type": "case_attachment",
  "kommune": 4601,
  "tittel": "Modulstrukturert oppl\u00e6ring for voksne i videreg\u00e5ende",
  "url": "https://bergen.kommune.no/politikere-utvalg/api/fil/bk360/12599454/Modulstrukturert-opplaering-for-voksne-i-videregaende",
  "tekst": " Modulstrukturert oppl\u00e6ring for voksne i videreg\u00e5ende Modulstrukturert oppl\u00e6ring er en oppl\u00e6ringsmodell for voksne som f\u00f8rer frem til fag- eller svennebrev. ARTIKKEL SIST ENDRET: 05.05.2025 Oppl\u00e6ringen er bedre tilpasset voksnes behov, utgangspunkt og livssituasjon, slik at det blir enklere \u00e5 veksle mellom oppl\u00e6ring, arbeid og andre forpliktelser Hva er modulstrukturert oppl\u00e6ring? Modulstrukturert oppl\u00e6ring er ett av flere tiltak i fullf\u00f8ringsreformen som skal bidra til at flere voksne kan ta fag- eller svennebrev, og at norsk arbeidsliv f\u00e5r dekket sitt behov for kvalifisert arbeidskraft. Oppl\u00e6ringen blir bedre tilpasset voksnes behov, utgangspunkt og livssituasjon, slik at det blir det enklere \u00e5 veksle mellom oppl\u00e6ring, arbeid og andre forpliktelser. Modulstrukturert oppl\u00e6ring mot fag- eller svennebrev er en oppl\u00e6ringsmodell i utvalgte l\u00e6refag for de som har rett til videreg\u00e5ende oppl\u00e6ring for voksne. Oppl\u00e6ringsmodellen skiller seg fra andre ordninger for ungdom og voksne, b\u00e5de n\u00e5r det gjelder organisering, tidsbruk og innhold. Form\u00e5let med oppl\u00e6ringsmodellen er at den voksne raskt og effektivt skal oppn\u00e5 den kompetansen som er n\u00f8dvendig for \u00e5 best\u00e5 eksamen og fag- eller svennepr\u00f8ven i det aktuelle l\u00e6refaget. Niv\u00e5et p\u00e5 sluttkompetansen er den samme som for ordin\u00e6rt l\u00f8p. Som for oppl\u00e6ring for voksne ellers, har ikke l\u00e6refag som er modulstrukturert en fastsatt lengde p\u00e5 oppl\u00e6ringstiden. At det ikke er fastsatt oppl\u00e6ringstid, betyr at det ikke finnes en bestemt varighet \u2013 for eksempel et visst antall m\u00e5neder eller \u00e5r \u2013 som alle deltakere m\u00e5 f\u00f8lge. I stedet tilpasses lengden p\u00e5 oppl\u00e6ringen ut fra den voksnes realkompetanse og progresjon i oppl\u00e6ringen. Side 1 av 8 Intensjonen med modulstrukturert oppl\u00e6ring er at oppl\u00e6ringen skal foreg\u00e5 i en l\u00e6rebedrift. For \u00e5 oppn\u00e5 dette, er det en forutsetning at fylkeskommunen samarbeider med l\u00e6rebedriften om oppl\u00e6ringen. Fylkeskommunen har stor fleksibilitet p\u00e5 i hvordan oppl\u00e6ringen organiseres. Dette st\u00e5r i \u00a7 18-6 i oppl\u00e6ringsloven. N\u00e5r skal det gis oppl\u00e6ring etter modulstrukturerte l\u00e6replaner? N\u00e5r fylkeskommunen tilbyr oppl\u00e6ring i et l\u00e6refag som er modulstrukturert, skal oppl\u00e6ringen for voksne gis etter den modulstrukturerte l\u00e6replanen. Dette st\u00e5r i oppl\u00e6ringsforskriften \u00a7 14-1. Det betyr at voksne som s\u00f8ker inntak til et modulstrukturert l\u00e6refag, ikke kan f\u00e5 oppl\u00e6ring etter den ordin\u00e6re l\u00e6replanen i faget. Fylkeskommunen kan likevel velge \u00e5 ta inn den voksne til videreg\u00e5ende oppl\u00e6ring for ungdom, men dette er ikke en rettighet. Dette st\u00e5r i oppl\u00e6ringsloven \u00a7 18-3. For at en voksen skal f\u00e5 oppl\u00e6ring i et modulstrukturert l\u00e6refag, m\u00e5 den voksne s\u00f8ke om inntak til utdanningsprogrammet hos fylkeskommunen. Fylkeskommunen tar imot og behandler s\u00f8knader fortl\u00f8pende. Dette st\u00e5r i oppl\u00e6ringsforskriften \u00a7 13- 3. N\u00e5r fylkeskommunen har fattet vedtak om inntak til l\u00e6refaget, skal fylkeskommunen formidle voksne som har rett til l\u00e6replass til en l\u00e6rebedrift. N\u00e5r voksne deltakere f\u00e5r oppl\u00e6ring i bedrift, gjelder kapittel 7 i oppl\u00e6ringsloven for den delen av oppl\u00e6ringen. Voksne som ikke blir formidlet til l\u00e6replass, har rett til \u00e5 f\u00e5 et annet oppl\u00e6ringstilbud i l\u00e6refaget som er organisert av fylkeskommunen. Det st\u00e5r i oppl\u00e6ringsloven \u00a7 18-6 og oppl\u00e6ringsforskriften \u00a7 13-6. Formidling til l\u00e6replass Dersom den voksne blir formidlet til l\u00e6replass, skal l\u00e6rebedriften og fylkeskommunen skrive kontrakt om oppl\u00e6ring med den voksne. I kontrakten skal det blant annet fremg\u00e5 hvem som har ansvaret for de ulike delene av oppl\u00e6ringen. For eksempel kan fylkeskommunen ta ansvaret for oppl\u00e6ringen i kompetansem\u00e5l fra fellesfag og programfag p\u00e5 vg1 og vg2. Det er ogs\u00e5 naturlig at fylkeskommunen tar ansvar for oppl\u00e6ringen i modulen for norsk og samfunnskunnskap. Det m\u00e5 ogs\u00e5 fremg\u00e5 av l\u00e6rekontrakten hvor lenge oppl\u00e6ringen skal vare. Dersom det viser seg at den voksne har behov for kortere eller lengre oppl\u00e6ringstid enn angitt i kontrakten, kan kontrakten endres. Det st\u00e5r i oppl\u00e6ringsloven \u00a7 7-2. Innhold i l\u00e6replanene Side 2 av 8 Modulene omfatter innholdet fra den ordin\u00e6re l\u00e6replanen for vg3 i faget. I tillegg er det tatt inn kompetansem\u00e5l fra vg1 og vg2 som er relevante. Kompetansem\u00e5l fra lavere trinn skal legges til dersom de er n\u00f8dvendig for \u00e5 oppn\u00e5 sluttkompetansen og ikke allerede inng\u00e5r i kompetansem\u00e5lene i vg3-l\u00e6replanen. Kompetansem\u00e5l dette gjelder er merket med hvor de er hentet fra. Det er fagenes egenart som bestemmer hvor mange kompetansem\u00e5l som hentes fra vg1 og vg2. Felles modul for norsk og samfunnskunnskap Alle de modulstrukturerte oppl\u00e6ringsl\u00f8pene skal ha oppl\u00e6ring i utvalgte kompetansem\u00e5l fra norsk/norsk for spr\u00e5klige minoriteter og samfunnskunnskap. Disse er lagt til en egen l\u00e6replan som er felles for alle oppl\u00e6ringsl\u00f8pene. L\u00e6replanen inneholder relevante kompetansem\u00e5l fra norsk vg2 yrkesfaglige utdanningsprogram og samfunnskunnskap vg1 og vg2. Form\u00e5let med l\u00e6replanen er \u00e5 s\u00f8rge for at deltakeren tilegner seg kompetansen i norsk og samfunnskunnskap som trengs for \u00e5 jobbe som fagarbeider i norsk arbeidsliv, og \u00e5 delta som medborger i samfunnet. Modulen tilbys i to varianter, hvor \u00e9n variant er utviklet for spr\u00e5klige minoriteter. Den voksne skal kun ha oppl\u00e6ring i \u00e9n av disse. Det stilles ingen vilk\u00e5r for \u00e5 tilby oppl\u00e6ringen etter l\u00e6replanen i norsk og samfunnskunnskap for spr\u00e5klige minoriteter. Det betyr at fylkeskommunen kan velge selv hvilken l\u00e6replan som passer den aktuelle voksne deltakeren. Norsk og samfunnskunnskap for spr\u00e5klige minoriteter har et s\u00e6rlig ansvar for spr\u00e5kl\u00e6ring. Gjennom l\u00e6replanen skal deltakeren utvikle muntlig og skriftlig kompetanse p\u00e5 norsk, utvikle og utvide ordforr\u00e5d og begrepsapparat og skal kunne lytte til, forst\u00e5 og delta i faglige samtaler. Dette er beskrevet i kjerneelementet Spr\u00e5k og tekst i bruk. L\u00e6replanen skal ogs\u00e5 utvikle muntlige og skriftlige ferdigheter, samt leseferdigheter p\u00e5 norsk. Dette er beskrevet i de grunnleggende ferdighetene i l\u00e6replanen. L\u00e6replanen inneholder flere kompetansem\u00e5l enn ordin\u00e6r l\u00e6replan i norsk og samfunnskunnskap. Kompetansem\u00e5lene har ogs\u00e5 samme faglige niv\u00e5 som den ordin\u00e6re. Voksne deltakere som har et annet morsm\u00e5l enn norsk eller samisk, har ogs\u00e5 rett til forsterket oppl\u00e6ring i norsk. Det st\u00e5r i \u00a7 19-8 i oppl\u00e6ringsloven. Vurdering i modulstrukturert oppl\u00e6ring Oppl\u00e6ring Side 3 av 8 Vurderingsordningene i modulstrukturert oppl\u00e6ring m\u00e5 forst\u00e5s i lys av vurderingsordningene som gjelder for l\u00e6rlinger som f\u00e5r oppl\u00e6ring i bedrift etter den ordin\u00e6re vg3-l\u00e6replanen. Modulene utgj\u00f8r ulike deler av et oppl\u00e6ringsl\u00f8p frem til sluttvurderingen. Det skal gis oppl\u00e6ring i alle modulene f\u00f8r sluttvurderingen, med unntak av de delene som er realkompetansegodkjent. Selv om modulene utgj\u00f8r selvstendige oppl\u00e6ringsenheter, er det faglige sammenhenger mellom modulene. Den voksne kan ta \u00e9n eller flere moduler samtidig. Kompetanse som er utviklet i oppl\u00e6ringen i en modul vil derfor kunne videreutvikles gjennom oppl\u00e6ringen i andre moduler. Underveisvurdering All vurdering som skjer f\u00f8r avslutningen av oppl\u00e6ringen, er underveisvurdering. Deltakere i modulstrukturert oppl\u00e6ring har samme rett til underveisvurdering som andre. Les mer om underveisvurdering Midtveisvurdering For voksne deltakere er uttrykket halv\u00e5rsvurdering erstattet av midtveisvurdering. Dette utgj\u00f8r en spr\u00e5klig presisering ettersom oppl\u00e6ring for voksne ikke f\u00f8lger et fastsatt skole\u00e5r p\u00e5 samme m\u00e5te som elever. Midtveisvurderingen er en del av underveisvurderingen. Midtveisvurdering for voksne deltakere er regulert i oppl\u00e6ringsforskriften \u00a7 15-9. Midtveisvurdering underveis i oppl\u00e6ringen Midtveisvurderingen skal gjennomf\u00f8res midtveis i oppl\u00e6ringen av den enkelte modulen, eller minst hvert halv\u00e5r der oppl\u00e6ringsperioden strekker seg over en lengre periode. Om oppl\u00e6ringsperioden er sv\u00e6rt kort, skal det ikke gis midtveisvurdering midt i oppl\u00e6ringen. Hva en \u201csv\u00e6rt kort\u201d oppl\u00e6ringsperiode utgj\u00f8r m\u00e5 vurderes konkret, men kan for eksempel v\u00e6re aktuelt hvis oppl\u00e6ringen i en modul blir s\u00e5 kort som \u00e9n til to m\u00e5neder. Det er allikevel ikke noe i veien for at deltakeren f\u00e5r en tilbakemelding tilsvarende en midtveisvurdering, men det er ikke en rettighet eller et krav i forskriften. Midtveisvurderingen underveis i oppl\u00e6ring av modulen gis uten karakter, tilsvarende som det gj\u00f8res i dag for de med l\u00e6retid i bedrift. Midtveisvurdering ved avslutningen av modulen Side 4 av 8 Den voksne deltakeren skal f\u00e5 \u00e9n midtveisvurdering ved avslutningen av oppl\u00e6ringen i modulen. Denne midtveisvurderingen skal ha karakteruttrykket \u00abGodkjent\u00bb eller \u00abIkke godkjent\u00bb. \u00abGodkjent\u00bb skal tilsvare tilfredsstillende eller god kompetanse. Se ogs\u00e5 oppl\u00e6ringsforskriften \u00a7 15-3 og \u00a7 15-9. Midtveisvurderingen som gis ved avslutningen av oppl\u00e6ringen er en underveisvurdering, og skal v\u00e6re l\u00e6ringsfremmende. Dette betyr i praksis at i tillegg til at modulen blir \u00abgodkjent/ikke godkjent\u00bb skal deltakerne f\u00e5 r\u00e5d om hvordan de kan videreutvikle kompetansen sin frem til fag- eller svennepr\u00f8ven f.eks. gjennom de andre modulene. Avslutningen av oppl\u00e6ringen i en modul er n\u00e5r den som har st\u00e5tt for hoveddelen av oppl\u00e6ringen vurderer at den voksne deltakeren har utviklet og vist tilstrekkelig kompetanse i modulen. Dette inneb\u00e6rer at deltakeren har rett p\u00e5 oppl\u00e6ring i den enkelte modulen frem til deltakeren har oppn\u00e5dd karakteren \u201cGodkjent\u201d. En deltaker som f\u00e5r oppl\u00e6ringen i bedrift, har inng\u00e5tt en kontrakt om oppl\u00e6ring hvor tidsperioden for oppl\u00e6ringen er satt. Dersom konktrakten utl\u00f8per f\u00f8r deltakeren er vurdert til \u00e5 ha vist tilstrekkelig kompetanse i en eller flere moduler, kan l\u00e6rebedriften og deltakeren avtale \u00e5 forlenge kontrakten. Deltakeren kan ogs\u00e5 henvende seg til fylkeskommunen for \u00e5 f\u00e5 oppl\u00e6ring i modulen/modulene som ikke er godkjent. Det vil derfor v\u00e6re f\u00e5 tilfeller der en deltaker gjennomf\u00f8rer oppl\u00e6ringen uten \u00e5 f\u00e5 karakteren \u00abGodkjent\u00bb. Dersom deltakeren likevel har gjennomf\u00f8rt oppl\u00e6ringen uten at hen blir vurdert til \u00e5 ha tilstrekkelig kompetanse, kan oppl\u00e6ringen avsluttes med karakteren \u00abIkke godkjent\u00bb. Deltakeren m\u00e5 ha avsluttet oppl\u00e6ringen med en karakter i alle modulene, uavhengig av om karakteren er \u00abGodkjent\u00bb/\u00bbIkke godkjent\u00bb, f\u00f8r l\u00e6rebedriften eller fylkeskommunen skal melde deltakeren opp til fag- eller svennepr\u00f8ve. Ettersom oppmeldingsfristen til eksamen er kun to ganger i \u00e5ret, har fylkeskommunen anledning til \u00e5 melde opp deltaker til eksamen f\u00f8r oppl\u00e6ringen er avsluttet i alle modulene. Eksamen kan imidlertid ikke gjennomf\u00f8res f\u00f8r deltakeren har f\u00e5tt karakter i alle modulene. Dialog om tidspunkt for midtveisvurderingen Det skal v\u00e6re dialog mellom den som skal gjennomf\u00f8re midtveisvurderingen og deltakeren om forventet tidspunkt for midtveisvurderingen, b\u00e5de underveis i og ved avslutningen av oppl\u00e6ringen Hvem gj\u00f8r midtveisvurderingen Side 5 av 8 Dersom oppl\u00e6ringen er gitt av flere personer, skal midtveisvurderingen gj\u00f8res av den som har st\u00e5tt for hoveddelen av oppl\u00e6ringen, i samr\u00e5d med de andre. Dette gjelder b\u00e5de underveis (uten karakter) og ved avslutningen av modulen (med karakter). Sluttvurdering Sluttvurdering skal gi informasjon om kompetansen til deltakeren ved avslutningen av oppl\u00e6ringen. Det er to sluttvurderinger i de modulstrukturerte l\u00e6replanene i videreg\u00e5ende oppl\u00e6ring for voksne. Det er en fag- eller svennepr\u00f8ve og en sentralt gitt skriftlig eksamen. Fag- og svennepr\u00f8vene er de samme uavhengig av om oppl\u00e6ringen har fulgt modulstrukturerte l\u00e6replaner eller ikke. Pr\u00f8vene tar utgangspunkt i den ordin\u00e6re l\u00e6replanen for vg3 i faget. Pr\u00f8ven kan ikke avlegges tidligere enn tre m\u00e5neder f\u00f8r l\u00e6retiden er over, og det er l\u00e6rebedriften eller fylkeskommunen som melder opp den voksne til pr\u00f8ven. Dette st\u00e5r i oppl\u00e6ringsforskriften \u00a7\u00a7 9-55 og 9-56. F\u00f8r oppmelding til fag- eller svennepr\u00f8ve m\u00e5 deltakeren best\u00e5 skriftlig eksamen. Eksamenen er laget ut fra den ordin\u00e6re l\u00e6replanen for vg3 i faget. Eksamenen blir utarbeidet sentralt og sensurert lokalt. Det er fylkeskommunen eller l\u00e6rebedriften som melder opp deltakeren til eksamen. Kompetansem\u00e5l som er tatt inn fra vg1 og vg2 i den modulstrukturerte l\u00e6replanen inng\u00e5r verken i fag- og svennepr\u00f8ven eller i eksamenen. Det er ingen sluttvurdering i den modulstrukturerte l\u00e6replanen for norsk og samfunnskunnskap, men den skal avsluttes med midtveisvurdering med karakter. Vitnem\u00e5l og kompetansebevis Les \u00abF\u00f8ring av vitnem\u00e5l og kompetansebevis for videreg\u00e5ende oppl\u00e6ring i Kunnskapsl\u00f8ftet \u2013 2025\u00bb punkt 13, hvordan dokumentasjonen skal f\u00f8res i modulstrukturert oppl\u00e6ring for voksne, inkludert f\u00f8ring av godkjent realkompetanse. Kombinasjonsl\u00f8p Kommunen og fylkeskommunen kan gi videreg\u00e5ende oppl\u00e6ring blant annet til voksne som ikke har fullf\u00f8rt grunnskoleoppl\u00e6ring eller tilsvarende jf. oppl\u00e6ringsloven \u00a7 9-7 og \u00a7 18-5. Det betyr at det \u00e5pnes for at voksne kan f\u00e5 oppl\u00e6ring b\u00e5de i moduler p\u00e5 videreg\u00e5ende niv\u00e5 og niv\u00e5et under videreg\u00e5ende niv\u00e5 Side 6 av 8 samtidig. Dette kalles kombinasjonsl\u00f8p. Med ny oppl\u00e6ringslov heter grunnskole for voksne n\u00e5 forberedende oppl\u00e6ring for voksne. \u00c5 kunne kombinere moduler fra niv\u00e5et under videreg\u00e5ende oppl\u00e6ring med oppl\u00e6ring i l\u00e6refag, kan gi kortere og mer effektive oppl\u00e6ringsl\u00f8p. Dette forutsetter samarbeid mellom fylkeskommunen og kommunen. Kombinasjonsl\u00f8pet er ingen egen oppl\u00e6ringsmodell, men oppl\u00e6ring i moduler fra l\u00e6replaner i videreg\u00e5ende oppl\u00e6ring for voksne og forberedende oppl\u00e6ring for voksne samtidig. Udir og HK-dir har det faglige ansvaret for innhold, informasjon, veiledning og utvikling av ressurser og st\u00f8ttemateriell for kombinasjonen av de to niv\u00e5ene. Utvidelse med flere l\u00e6refag Udir har oppdrag om \u00e5 utvide med flere modulstrukturerte l\u00e6refag. Innf\u00f8ring av flere l\u00e6refag vil skje i puljer. I samarbeid med de faglige r\u00e5dene har vi utviklet kriterier for \u00e5 modulstrukturere et l\u00e6refag arbeidslivets behov for kompetanse mangel p\u00e5 rekruttering (der det er stor tilgang p\u00e5 l\u00e6replasser, og samtidig enten mangler vg2-tilbud eller at vg2-tilbudet har f\u00e5 s\u00f8kere/elever) l\u00e6refag der andelen voksne som tar fag- og svennebrev er stor. At bransjen \u00f8nsker modulstrukturert oppl\u00e6ring Forberedende oppl\u00e6ring for voksne Forberedende oppl\u00e6ring for voksne (FOV) erstatter grunnskole for voksne fra 1. august 2024. Du finner informasjon om l\u00e6replanene for FOV p\u00e5 HK-dirs nettside. L\u00e6replanene betongfaget helsearbeiderfaget fiske og fangst logistikkfaget produksjonsteknikkfaget gjenvinningsfaget Side 7 av 8 snekkerfaget med fordypningsomr\u00e5de renholdsoperat\u00f8rfaget r\u00f8rleggerfaget maler- og overflateteknikkfaget salgsfaget kokkfaget ern\u00e6ringskokkfaget Oppl\u00e6ring i norsk og samfunnskunnskap gjelder alle fagene i listen og skal f\u00f8lge en av disse l\u00e6replanene: norsk og samfunnskunnskap norsk og samfunnskunnskap for spr\u00e5klige minoriteter Side 8 av 8 "
}