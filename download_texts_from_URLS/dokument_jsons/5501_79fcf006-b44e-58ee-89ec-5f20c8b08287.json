{
  "dokument_id": "79fcf006-b44e-58ee-89ec-5f20c8b08287",
  "doc_type": "case_presentation",
  "kommune": 5501,
  "tittel": "Gnr/bnr 200/1, 200/666 og 200/676 i Samuel Arnesens gate - klage over vedtak om midlertidig forbud mot tiltak\n",
  "url": "https://innsyn.tromso.kommune.no/application/getMoteDokument?dokid=2002021595",
  "tekst": "Arkivsak-dok. PLAN-25/00006-1 Saksbehandler Stian Eriksen Saksgang M\u00f8tedato Gnr/bnr 200/1, 200/666 og 200/676 i Samuel Arnesens gate - klage over vedtak om midlertidig forbud mot tiltak Kommunedirekt\u00f8rens innstilling: Klagen tas ikke til f\u00f8lge og oversendes til Statsforvalteren i Troms og Finnmark. Stig Tore Johnsen Mette Moh\u00e5g Kommunedirekt\u00f8r Direkt\u00f8r for bymilj\u00f8 Bes\u00f8ksadresse: R\u00e5dhusgata 2, 9008 Troms\u00f8 E-post: postmottak@tromso.kommune.no tromso.kommune.no Postadresse: Postboks 6900 Langnes, 9299 Troms\u00f8 Org.nr.: Foretaksregisteret NO 940 101 808 MVA Telefon: 77 79 00 00 1 Hva saken gjelder Saken gjelder klage over midlertidig forbud mot tiltak, vedtatt av kommune- og byutviklingsutvalget (KOBY) den 26.09.2024, sak 53/24. Forbudet gjelder tiltak i omr\u00e5de H/0 i plan 1517, detaljregulering Prostneset (m/havneterminal). Figur 1: Oversiktsbilde med gjeldende reguleringsplan. Aktuelt areal i lilla og r\u00f8dt omriss. Nordic Investment AS (heretter Nordic) har p\u00e5klaget vedtaket. I klagen er det anmodet om at kommunen vurderes saken p\u00e5 nytt og omgj\u00f8r vedtaket. Administrasjonen viser s\u00e6rlig til behovet for \u00e5 ivareta trafikkavvikling, herunder for \u00e5 sikre fremkommelighet og reguleringsplasser for bybussene, hensynet til \u00e5 sikre kvalitet p\u00e5 kaipromenaden og behovet for \u00e5 vurdere rammer for eventuell ny bebyggelse p\u00e5 omr\u00e5det. Etter en samlet vurdering anbefaler administrasjonen at klagen ikke tas til f\u00f8lge og at saken oversendes til Statsforvalteren i Troms og Finnmark. 2 Saksutredning 2.1 Sakens bakgrunn Nordic s\u00f8kte den 12.02.2024 om oppf\u00f8ring av hotellbygning p\u00e5 felt H/0 i plan 1517, detaljregulering Prostneset (m/ havneterminal). Administrasjonen har i brev av 14.06.2024 varslet at det vurderes \u00e5 nedlegge et midlertidig forbud mot tiltak. Troms\u00f8 havn og Advokatfirmaet Hjort AS, p\u00e5 vegne av Nordic Investment AS, har i brev av hhv. 24.06.2024 og 02.07.2024 gitt tilsvar til forh\u00e5ndsvarslet. 2 KOBY behandlet saken den 26.09.2024 og fattet f\u00f8lgende vedtak med hjemmel i plan- og bygningsloven (pbl.) \u00a7 13-1: Det iverksettes midlertidig forbud mot tiltak p\u00e5 omr\u00e5de H/0 i plan 1517, detaljregulering Prostneset (m/havneterminal). Arealet er i planen regulert til hotell/overnatting og ber\u00f8rer eiendommen gnr/bnr 200/1, 200/666 og 200/676 i Samuel Arnesens gate. Det kan ikke gjennomf\u00f8res tiltak etter plan- og bygningsloven \u00a7 1-6 p\u00e5 eiendommen som kan vanskeliggj\u00f8re planarbeidet f\u00f8r ny planlegging er gjennomf\u00f8rt. Vedtak om midlertidig forbud mot tiltak p\u00e5 nevnte eiendom blir gjort med hjemmel i plan- og bygningsloven \u00a7 13-1. 1. Det er \u00f8nsket at saken skal avgj\u00f8res raskt. Som begrunnelse for vedtaket om midlertidig forbud mot tiltak vises det s\u00e6rlig til utfordringene for kollektivtrafikken, slik de er beskrevet i saksfremlegget. Utvalget peker p\u00e5 at framkommelighet for bussene og reguleringsplasser vil v\u00e6re grunnleggende viktige ved endringer av planen. 2. En endring av planen eller ny plan skal ha omtrent samme h\u00f8yde p\u00e5 bygningsmassen. Det skal tas hensyn til bebyggelsesstruktur og kvaliteten p\u00e5 kaipromenaden. 3. Administrasjonen bes om \u00e5 gi en orientering om status senest i februar 2025. I orienteringen skal administrasjonen redegj\u00f8re a) for videre fremdrift. b) for hvorvidt det er mulig \u00e5 gj\u00f8re endringene i henhold til forenklet prosess i plan- og bygningsloven \u00a7 12-14 andre ledd. Kommunen orienterte om vedtaket og klagefrist p\u00e5 tre uker i brev av 04.10.2024. Advokatfirmaet Hjort AS har p\u00e5 vegne av Nordic den 21.10.2024 fremmet klage over vedtaket. 2.2 Klagers anf\u00f8rsler Kommunen la i vedtaket til grunn at s\u00f8knad av 12.02.2024 om oppf\u00f8ring av hotell var mangelfull ved at s\u00f8knaden var i strid med reguleringsplanens h\u00f8ydebestemmelse i punkt 5.2 bokstav b og at uteromsplanen som fulgte s\u00f8knaden var i strid med reguleringsplanens bindende uteromsplan. Det var ikke s\u00f8kt om dispensasjon fra disse kravene. Klager er ikke enig i at s\u00f8knaden var i strid med disse kravene og hevder at den opprinnelige s\u00f8knaden var komplett. Kommunen har dermed oversittet frist p\u00e5 12 uker i pbl. \u00a7 13-1 annet ledd for \u00e5 varsle midlertidig forbud mot tiltak og vedtaket er ugyldig. Videre hevder klager at KOBYs vedtak ikke er begrunnet i behov for \u00e5 vurdere om hotellet skal realiseres eller om arealet skal benyttes p\u00e5 annen m\u00e5te slik kommunedirekt\u00f8ren har gitt uttrykk for i saksframlegget. Klager hevder vedtaket er begrunnet hensynet til fremkommeligheten for busser, bebyggelsesstruktur og strandpromenaden. Dette kan ivaretas med andre virkemidler etter plan- og bygningsloven. Troms\u00f8 havn la i forkant av KOBYs behandling frem en rapport/trafikkanalyse og anmodet om at denne ble lagt til grunn ved behandlingen. Analysen er tydelig p\u00e5 at de trafikale forholdene vil bedres for g\u00e5ende og busser n\u00e5r de oms\u00f8kte tiltakene er gjennomf\u00f8rt. Situasjonen for buss er lik som i dag med reguleringsmulighet og kj\u00f8remulighet i Samuel Arnesens gate. Redusert personbiltrafikk og ryddigere kj\u00f8rem\u00f8nster i denne gaten kan gi bussen bedre fremkommelighet. KOBYs vedtak er dermed basert p\u00e5 uriktig faktisk grunnlag n\u00e5r trafikkanalysen ikke har blitt lagt til grunn i kommunens vurdering av saken. Det anmodes om at kommunen vurderer saken p\u00e5 nytt og omgj\u00f8r vedtaket om \u00e5 nedlegge midlertidig forbud mot tiltak p\u00e5 felt H/O. 2.3 Administrasjonens vurdering I punktene 2.3.1 og 2.3.2 nedenfor vurderes vilk\u00e5r for behandling av klage og frister for \u00e5 nedlegge forbud mot tiltak. Disse vurderingene er rettslige vurderinger. Det er begrensninger p\u00e5 hvilke kilder argumenter 3 kan hentes fra, og en b\u00f8r v\u00e6re oppmerksom p\u00e5 at disse vurderingene skiller seg fra politisk skj\u00f8nnsut\u00f8velse.1 2.3.1 Vilk\u00e5r for behandling av klage Forvaltningslovens regler for klage gjelder for vedtak etter plan- og bygningsloven, jf. \u00a7 1-9. If\u00f8lge s\u00f8knadsdokumentene har Troms\u00f8 havn besluttet \u00e5 feste ut oms\u00f8kte eiendommer som er ber\u00f8rt av det midlertidige forbudet til Nordic. KOBYs vedtak anses p\u00e5klaget av en \u00abpart eller annen med rettslig klageinteresse i saken\u00bb, jf. fvl. \u00a7 28. I f\u00f8lge fvl. \u00a7 29 er fristen for \u00e5 klage 3 uker etter underretning om vedtak er mottatt av vedkommende part. Administrasjonen sendte underretning om vedtak den 04.10.2024. Klagen er datert og mottatt av kommunen den 21.10.2024. Klagefristen er overholdt. 2.3.2 Formelle krav - frister for vedtak om midlertidig forbud mot tiltak Klager hevder at kommunen har oversittet frist for \u00e5 varsle midlertidig forbud mot tiltak ved at kommunen feilaktig har lagt til grunn at opprinnelig s\u00f8knad av 12.02.2024 ikke var \u00e5 anse som komplett. I saksframlegget til vedtak ble det redegjort n\u00e6rmere for fristen for \u00e5 varsle forbud mot tiltak. Dette m\u00e5 etter pbl. \u00a7 13-1 annet ledd, jf. \u00a7 21-7 f\u00f8rste ledd, gj\u00f8res innen 12 uker fra mottak av komplett s\u00f8knad. En s\u00f8knad anses ikke som komplett dersom den er i strid med plankart eller planbestemmelser for oms\u00f8kte eiendom. Sp\u00f8rsm\u00e5let er om opprinnelig s\u00f8knad var i strid med reguleringsplanens h\u00f8ydebestemmelse i punkt 5.2 bokstav b og om uteromsplanen som fulgte s\u00f8knaden var i strid med reguleringsplanens bindende uteromsplan. Reguleringsplanens h\u00f8ydebestemmelser Klager kan ikke se at punkt 5.2 bokstav b er uklar og fastholder at oms\u00f8kte tiltak ikke er betinget av dispensasjon fra h\u00f8ydebestemmelsen. Det vises til at ordlyden m\u00e5 oppfattes \u00e5 v\u00e6re klart p\u00e5 at \u00abdenne h\u00f8yden\u00bb i denne konkrete bestemmelsen peker tilbake p\u00e5 begge h\u00f8ydene som er fastsatt i setningen. Videre kan klager ikke se hvor kommunen henter intensjonen bak planbestemmelsen fra. Av reguleringsplanens punkt 5.2 bokstav b om tillatt h\u00f8yde: St\u00f8rste tillatte gesimsh\u00f8yde fastsettes til k + 18.5 m, st\u00f8rste tillatte m\u00f8neh\u00f8yde fastsettes til K +22.0. Tekniske installasjoner kan overstige denne h\u00f8yden med maksimalt 2.0 m og en maksimal utstrekning p\u00e5 10 % av takflaten. Administrasjonen er ikke enige med klager hva gjelder anf\u00f8rsel om at unntaksbestemmelsen knytter seg b\u00e5de til tillatt gesims- og m\u00f8neh\u00f8yde. Slik vi tolker bestemmelsen s\u00e5 er den ikke ment \u00e5 gjelde b\u00e5de for bestemmelse om tillatt gesimsh\u00f8yde og bestemmelse om tillatt m\u00f8neh\u00f8yde. Begrunnelsen for dette er at ordlyden i unntaksbestemmelsen, herunder \u00abdenne h\u00f8yden\u00bb, peker p\u00e5 \u00e9n h\u00f8yde og ikke flere h\u00f8yder. Som tidligere redegjort for tolker vi bestemmelsen slik at den er ment \u00e5 gi unntak fra bestemmelse om tillatt gesimsh\u00f8yde. Denne tolkningen er gjort p\u00e5 grunnlag av reguleringsplanen med tilh\u00f8rende plandokumenter, kommunens praksis, sammenholdt med byggteknisk forskrift. Vi er ogs\u00e5 av den vurdering av at det kan stilles sp\u00f8rsm\u00e5l ved unntaksbestemmelsens gyldighet. Gyldigheten av en planbestemmelse innenfor rammene som kan utledes av pbl. \u00a7 12-7 f\u00f8rste ledd nr. 10, vil v\u00e6re betinget av at den aktuelle bestemmelsen er tilstrekkelig klar og entydig til at rettsvirkninger kan utledes. Dette har sammenheng med begrensningene som f\u00f8lger av det alminnelige legalitetsprinsippet som fastsl\u00e5r at offentlige inngrep krever hjemmel i lov eller bestemmelser gitt med hjemmel i lov. For at bestemmelser skal kunne gi rettsvirkninger, m\u00e5 bestemmelsene f\u00f8lgelig v\u00e6re tilstrekkelig klar og entydig for \u00e5 v\u00e6re en gyldig planbestemmelse. Fordi ordlyden i unntaksbestemmelsen i seg selv ikke gir noe klart og entydig svar p\u00e5 hvilken h\u00f8ydebestemmelse den er ment \u00e5 gi unntak fra, herunder bestemmelse om tillatt m\u00f8ne- eller gesimsh\u00f8yde, s\u00e5 kan dette trekke i retning av at bestemmelsen ikke kan anses som en gyldig 1 Holth & Winge Politikerskolen s. 3 4 unntaksbestemmelse. Hvor bestemmelser ikke oppfyller legalitetsprinsippet, vil det medf\u00f8re at det vil v\u00e6re TEK17 \u00a7 6-2 som angir hvordan h\u00f8yden for tekniske takoppbygg skal beregnes i denne saken. Hva gjelder intensjonen bak planbestemmelsen, s\u00e5 har vi gjennomg\u00e5tt plandokumentene for \u00e5 belyse hvordan planbestemmelsen skal forst\u00e5s og praktiseres. Planbeskrivelsen vil eksempelvis v\u00e6re en viktig tolkningsfaktor ved plantolkning. Likes\u00e5 vil saksfremlegget v\u00e6re en relevant kilde ved tolkning av planen som en del av planens forarbeider. Et saksfremlegg vil imidlertid ha mindre vekt enn en planbeskrivelse. Av planbeskrivelsen og saksfremlegget til reguleringsplanen kan det utledes hvordan bygning p\u00e5 det aktuelle feltet er ment \u00e5 innpasse seg den eksisterende byggeh\u00f8yden i det konkrete omr\u00e5det. Utklipp fra saksfremlegget som viser alternativ 1 B fra planprogrammet hvor aktuelt bygg p\u00e5 felt H/O er betegnet som bygg C2 og har en angitt koteh\u00f8yde p\u00e5 K= +22 m: Figur 2: Utklipp fra saksfremlegg til plan 1517 s. 7 som viser alternativ 1 B fra planprogrammet hvor aktuelt bygg p\u00e5 felt H/O er betegnet som bygg C I beskrivelsen av bygg C fremg\u00e5r det at bygget \u00f8nskes plassert foran Kirkegata 1 og Skattens hus. Det tillates etablert med maks gesimsh\u00f8yde kote +18,5 meter og maks m\u00f8neh\u00f8yde kote + 22 meter. Dette tilsvarer h\u00f8yden p\u00e5 bakenforliggende bygninger. Det vil dermed kunne leses av saksfremlegget og planbeskrivelsen at intensjonen med h\u00f8ydebestemmelse tilknyttet felt H/O er at bygningen skal innpasses h\u00f8yden til bygningene p\u00e5 rekken bak. Bygningene bak har en st\u00f8rste h\u00f8yde p\u00e5 k + 21,82. Dette gir st\u00f8tte for at intensjonen med h\u00f8ydebestemmelsen, herunder fastsettelsen av gesims- og m\u00f8neh\u00f8yde, samt unntaksbestemmelsen for teknisk installasjon, har v\u00e6rt at ingen del av bygning p\u00e5 felt H/O skal overstige kote +22 meter, inkludert teknisk installasjon p\u00e5 tak. Ved \u00e5 s\u00f8ke om \u00e5 plassere teknisk installasjon p\u00e5 tak med en h\u00f8yde p\u00e5 k + 24,0, vil dette medf\u00f8re at over regulert m\u00f8neh\u00f8yde p\u00e5 k +22,0 meter overstiges med 2,0 meter. Dette i seg selv vil medf\u00f8re et klart brudd med planens intensjon om byggeh\u00f8yde og h\u00f8ydeplassering. Vi fastholder med dette v\u00e5r vurdering av at oms\u00f8kte tiltak var i strid med h\u00f8ydebestemmelsen i punkt 5.2 bokstav b. Takoppbygg for teknisk installasjoner beregnes som gesims og ikke m\u00f8ne. Maks h\u00f8yde for takoppbygget kan dermed v\u00e6re kote +20,5 i henhold til reguleringsplan 1517 punkt 5.2 bokstav b. Det var ikke s\u00f8kt om dispensasjon fra denne bestemmelsen, og en manglende dispensasjonss\u00f8knad er en st\u00f8rre mangel ved s\u00f8knaden som medf\u00f8rer at den lovbestemte saksbehandlingsfristen ikke er startet \u00e5 l\u00f8pe. Uteromsplan Klager mener at utomhusplanen tilstrekkelig f\u00f8lger opp prinsippene i den juridiske planen, og at avviket fra detaljer i planen ikke utl\u00f8ser krav om dispensasjonss\u00f8knad. 2 I innstilling til reguleringsplanvedtak fremg\u00e5r det at planforslaget legger til grunn utbyggingsalternativ 1B. 5 Av reguleringsplanen punkt 6.3.3 felt T3: Torg a) Plass T3 skal opparbeides med en kombinasjon av harde overflater (stein, betong, tre e.l.) og vegetasjonsdekte flater som vist p\u00e5 utomhusplan datert 03.04.13. Ordlyden \u00abskal\u00bb peker isolert sett p\u00e5 at det er et absolutt krav til hvor de harde overflater skal opparbeides og hvor det skal v\u00e6re vegetasjonsdekte flater. Av utomhusplanen med tegnforklaring, datert 03.04.13, fremg\u00e5r det tydelig hvilke areal p\u00e5 felt T3 som skal best\u00e5 av harde flater og hvilken del som skal v\u00e6re vegetasjonsdekte flater. Figur 3: Utsnitt utomhusplan av 03.04.2013 tilh\u00f8rende plan 1517, detaljreguerling Prostneset (m/havneterminal) Utomhusplan, vedlagt s\u00f8knad av 12.02.2024 med tilh\u00f8rende tegnforklaring, er ikke utformet i tr\u00e5d med dette. 6 Figur 4: Utsnitt utomhusplan av 09.02.2024 vedlagt s\u00f8knad om hotell 12.02.2024 Av innsendte utomhusplan fremst\u00e5r det som klart etter v\u00e5r vurdering at uteromsplanen ikke er utarbeidet i tr\u00e5d med den juridisk vedtatte uteromsplanen datert 03.04.13 og prinsippene som f\u00f8lger av denne. Vi viser til at det er et betydelig avvik mellom areal avsatt til gr\u00f8ntomr\u00e5de i den vedtatte utomhusplanen og hva som er oms\u00f8kt. Virkningen av at utomhusplan ikke er utformet i tr\u00e5d med den juridisk bindende planen er at oms\u00f8kte l\u00f8sning vil v\u00e6re dispensasjonsbetinget. En manglende s\u00f8knad om dispensasjon utgj\u00f8r en st\u00f8rre mangel, og medf\u00f8rer at saksbehandlingsfristen ikke starter \u00e5 l\u00f8pe. Vi fastholder v\u00e5r vurdering av at utomhusplanen av 12.02.2024 utl\u00f8ser et krav om dispensasjon da den er i strid med reguleringsplanen punkt 6.3.3 felt T3: Torg. Som f\u00f8lge av at opprinnelig s\u00f8knad av 12.02.2024 var avhengig av dispensasjoner var den ikke \u00e5 anse som komplett. Det ble levert revidert s\u00f8knad den 13.06.2024 og kommunen varslet forbud mot tiltak den 14.06.2024. Kommunen har dermed ikke oversittet fristen p\u00e5 12 uker for \u00e5 varsle midlertidig forbud mot tiltak. 2.3.3 B\u00f8r vedtaket om midlertidig forbud endres? Klager hevder at KOBYs vedtak ikke er begrunnet i behov for \u00e5 vurdere om hotellet skal realiseres eller om arealet skal benyttes p\u00e5 annen m\u00e5te slik saksframlegget til vedtak legger opp til. Klager hevder vedtaket er begrunnet i \u00f8nsket om \u00e5 forbedre fremkommelighet for busser, at det blir tatt bedre hensyn til bebyggelsesstruktur og kvaliteten p\u00e5 strandpromenaden. Det er ikke n\u00f8dvendig \u00e5 ta i bruk midlertidig forbud mot tiltak for dette, men kan i stedet l\u00f8se dette p\u00e5 annen m\u00e5te. Midlertidig forbud mot tiltak kan vedtas etter pbl. \u00a7 13-1 f\u00f8rste ledd som lyder slik: Finner kommunen eller vedkommende myndighet at et omr\u00e5de b\u00f8r undergis ny planlegging, kan den bestemme at oppretting og endring av eiendom eller tiltak etter \u00a7 1-6 og andre tiltak som kan vanskeliggj\u00f8re planarbeidet, ikke kan settes i gang f\u00f8r plansp\u00f8rsm\u00e5let er endelig avgjort. Bestemmelsen \u00e5pner for at det kan vedtas midlertidig forbud dersom det etter kommunens skj\u00f8nn er behov for \u00e5 utarbeide en ny eller endret arealplan for omr\u00e5det. Avgj\u00f8relsen beror p\u00e5 et s\u00e5kalt politisk skj\u00f8nn.3 Innledningsvis bemerker administrasjonen at det ikke er nedfelt et m\u00e5l om at hotelltomta skal reguleres til annet form\u00e5l enn byggeform\u00e5l. Behovet for ny eller endret regulering har blitt avveid mot \u00f8nske om \u00e5 bygge oms\u00f8kte hotell. For administrasjonens del har grunnene for \u00e5 ny eller endret plan veid tyngst og midlertidig forbud ble anbefalt. Det f\u00f8lger av fvl. \u00a7 33 annet ledd at kommunen i klagesak kan endre vedtaket og sp\u00f8rsm\u00e5let er om vedtaket om midlertidig forbud b\u00f8r endres eller oppheves. 3 Holth & Winge Politikerskolen s. 4 7 Trafikale forhold I klagen er det vist til \u00abTrafikale vurderinger Plan 1517, Prostneset\u00bb, datert 09.09.2024, utarbeidet av Asplan Viak. Dokumentet er omtalt som \u00abtrafikkanalyse\u00bb og inneholder vurdering av konsekvenser for trafikk p\u00e5 Prostneset i forbindelse med \u00e5 realisere reguleringsplanen (veisystemer, hotell, kaipromenade mm.) Klager viser til KOBYs tilleggspunkt 1 hvor KOBY begrunner vedtaket i utfordringene for kollektivtrafikken slik det var beskrevet i saksframlegget. Klager trekker frem at beskrivelsen av trafikkforholdene i saksframlegget og den muntlige redegj\u00f8relsen i KOBYs m\u00f8te ikke tok hensyn til det som fremkommer av trafikkanalysen. N\u00e5r dette ikke ble gjort mener klager at dette tyder p\u00e5 at vedtaket er gjort p\u00e5 mangelfullt grunnlag og at saken burde v\u00e6rt utsatt. Administrasjonen bemerker at vurderingene fra Asplan Viak ble mottatt etter merknadsfristen og etter at saken opprinnelig var ferdigstilt. Hovedkonklusjonen ble gjengitt i saksframlegget, men administrasjonen fant at analysen ikke kunne legges til grunn uten at kommunen hadde f\u00e5tt vurdert innholdet n\u00e6rmere. Trafikkanalysen vurderes i det f\u00f8lgende. Analysen baserer vurderingene p\u00e5 trafikktall som ble lagt til grunn for vedtak av plan 1517, detaljregulering Prostneset (m/havneterminal), vedtatt 05.06.2013. Dette planarbeidet startet opp i 2007 og tallene som er benyttet synes \u00e5 v\u00e6re opp mot 20-30 \u00e5r gamle. Videre forutsettes at det ikke har v\u00e6rt store endringer i trafikkmengden siden da. Administrasjonen finner dette som en svakhet ved analysen. Nye trafikktellinger burde v\u00e6rt gjort s\u00e6rlig med tanke p\u00e5 veksten i turismen de senere \u00e5r. I klagen er hovedkonklusjonen fra analysen gjengitt: For myke trafikanter blir den trafikale situasjonen bedre med lavere personbiltrafikk, fotgjengertilrettelegging og et ryddigere trafikkbilde. Den trafikale situasjonen for buss er lik som i dag med reguleringsmulighet og kj\u00f8remulighet i Samuel Arnesens gate, mens redusert personbiltrafikk og ryddigere kj\u00f8rem\u00f8nster i Samuel Arnesens gate kan gi bussen bedre fremkommelighet. Administrasjonen er enig i at den trafikale situasjonen kan bedres p\u00e5 enkelte punkter dersom reguleringsplanen realiseres. Imidlertid knytter det seg utfordringer til \u00e5 realisere i henhold til planen. Videre er v\u00e5r vurdering at analysen ikke f\u00f8lger opp reguleringsplanens intensjoner n\u00e5r det kommer til trafikale l\u00f8sninger. Analysen tar utgangspunkt i ca 100 parkeringsplasser som er etablert p\u00e5 Prostneset. For \u00e5 redusere trafikkmengden er det positivt at disse skal fjernes. Vi er ikke kjent med om n\u00f8dvendige tillatelser til parkering etter plan- og bygningsloven foreligger. Vi har foretatt noen enkle s\u00f8k uten \u00e5 finne tillatelser. Administrasjonen bemerker at parkeringene trolig er i strid med reguleringsplanen og det har ikke v\u00e6rt intensjonen \u00e5 \u00e5pne for parkeringsplasser i det omfang som er etablert. Vi legger til grunn at antallet parkeringsplasser kan reduseres uavhengig av oppf\u00f8ring av hotell. Vi kan dermed ikke se at fjerning av parkeringsplasser i forbindelse med oppf\u00f8ring av hotell er et tungtveiende argument for \u00e5 oppheve det midlertidige forbudet. 8 I analysen og s\u00f8knaden fra Nordic er det lagt opp til at trafikk knyttet til hotellet (varelevering, avfallsh\u00e5ndtering og taxi) skal skje fra \u00f8stre side av Samuel Arnesens gate ved hotellet. Samme gate skal ogs\u00e5 trafikkeres av bybysser. Figur 5: Utsnitt utomhusplan 09.02.2024 vedlagt s\u00f8knad om hotell med funksjoner p\u00e5f\u00f8rt av administrasjonen. Administrasjonen vurderer at dette ikke er i tr\u00e5d med intensjoner i reguleringsplanens utomhusplan og planbeskrivelse. Her er det lagt opp til at buss skal v\u00e6re langs kaipromenaden, taxi like ved Scandic ishavshotell og bybuss i Samuel Arnesens gate. Vi har ikke klart \u00e5 finne hvor varelevering og avfallsh\u00e5ndtering etter reguleringsplanen er ment \u00e5 v\u00e6re. Figur 6: Utsnitt utomhusplan av 03.04.2013 tilh\u00f8rende reguleringsplanen med funksjoner p\u00e5f\u00f8rt av administrasjonen. 9 Figur 7: Utsnitt av illustrasjon inntatt p\u00e5 side 118 i planbeskrivelsen til plan 1517. Trafikkanalysen fra Asplan Viak og s\u00f8knaden legger opp til andre l\u00f8sninger for trafikkavviklingen enn planens intensjon ved at varelevering, renovasjon, taxi og buss tilknyttet hotellvirksomheten skal skje via Samuel Arnesens gate. \u00c5rsaken til dette antas \u00e5 v\u00e6re at Troms\u00f8 havn har behov for st\u00f8rre kaiareal for tilrettelegging for landstr\u00f8m slik at ISPS-gjerdet m\u00e5 flyttes lenger mot vest inn p\u00e5 kaia enn det reguleringsplanen legger opp til. I tillegg legges det i analysen til grunn at eventuelt hotell (Kaigata 3-5) p\u00e5 vestsiden av Samuel Arnesens gate ogs\u00e5 kan benytte stopplomme langs gata. 10 \u00c5 flytte disse funksjonen er etter v\u00e5r vurdering problematisk. Dette vil \u00f8ke trafikken i gata, kunne v\u00e6re til hinder for bybyssenens fremkommelighet og ikke minst kunne komme i konflikt med behovet for regulering av bybusser. Trafikkanalysens konklusjon er at bybussens reguleringsmulighet vil v\u00e6re som i dag. Administrasjonen vurderer at dette er svakt begrunnet. Det er ikke vurdert tilstrekkelig om det er kapasitet til sambruken som det legges opp til. Det er oppgitt forventede antall vareleveringer til hotellet. Basert p\u00e5 erfaring stiller administrasjonen seg tvilende til anslaget. Det skal ogs\u00e5 v\u00e6re droppsone for taxi her. Reguleringsplasser er vesentlig infrastruktur for busstrafikken. Den omfattende sambruken som trafikkanalysen og s\u00f8knaden skisserer vil etter v\u00e5r vurdering med stor sannsynlighet resultere i at plassene langs gaten ofte vil v\u00e6re i bruk av annen trafikk slik at bybussene ikke vil kunne stoppe her. \u00c5 finne alternative plasseringer for bussregulering i sentrum vil bli sv\u00e6rt krevende. 11 P\u00e5 side 11-12 i analysen er det lagt opp til bussparkering \u00f8st for planlagt park p\u00e5 Prostneset. Slik vi forst\u00e5r, skal denne betjene busstrafikk knyttet til sightseeing for bes\u00f8kende med hurtigruten og andre cruiseskip. Figur 8: Figur 3.3. p\u00e5 side 11 i trafikkanalyse 09.09.2024 fra Asplan Viak med funksjoner p\u00e5f\u00f8rt av administrasjonen. Administrasjonen kan ikke se at reguleringsplanen \u00e5pner for dette eller har dette som intensjon. If\u00f8lge reguleringsplanens utomhusplan (inntatt nedenfor i figur 9) skal det blant annet v\u00e6re et gr\u00f8ntomr\u00e5de her. Figur 9: Utsnitt utomhusplan av 03.04.2013 tilh\u00f8rende reguleringsplanen. Omtrentlig omr\u00e5de for ny bussparkering markert i r\u00f8dt. 12 I planbestemmelse 6.8.2 i plan 1517 st\u00e5r det blant annet at omr\u00e5det skal tilrettelegges for byens befolkning hvor det skal etableres anlegg for lek og opphold, samtidig skal det tas hensyn til behov knyttet til skipstrafikk og drift av havna. Vi utelukker likevel ikke at bussparkering kan v\u00e6re en l\u00f8sning her, men dette er ogs\u00e5 et forhold hvor en ikke har oversikt over konsekvensene slik at det b\u00f8r gjennomf\u00f8res planlegging etter plan- og bygningsloven. Videre omdisponeres areal ment for byens befolkning noe som underbygger behovet for regulering. Reguleringsplanen og trafikkanalysen legger opp til enveiskj\u00f8ring nordover i Samuel Arnesens gate. Dette er en l\u00f8sning som har utfordringer ved at all trafikk ledes opp til Sm\u00f8rtorget som er et kritisk punkt for busstrafikken. Se figur 10. Dette vil ogs\u00e5 gj\u00f8re gaten utilgjengelig som reservetras\u00e8 for trafikk s\u00f8rover dersom Sj\u00f8gata er stengt, for eksempel ved graving. P\u00e5 grunn av bebyggelsen kan ikke Kaigata benyttes til busstrafikk. Dersom hotellet oppf\u00f8res som oms\u00f8kt vil gaten bli for smal for toveis trafikk med stopplomme for bussregulering, taxi og varelevering p\u00e5 \u00f8stsiden. Det b\u00f8r gj\u00f8res n\u00e6rmere vurderinger av disse forhold gjennom planlegging f\u00f8r det bygges p\u00e5 hotelltomta. Figur 10: Utsnitt regulerte omr\u00e5der Prostneset/sentrum Som redegjort for i saksframlegget til vedtak s. 15 flg. er utkj\u00f8ring for busser fra Havneterminalen etablert i s\u00f8r i strid med reguleringplanen. Dette medf\u00f8rer at regulert gatetun mellom fremtidig park p\u00e5 Prostneset og park Roald Amundsens plass har blitt en sentral bussvei. Gatetun som i f\u00f8rste rekke skal ivareta personer til fots har dermed f\u00e5tt en helt annen funksjon enn planens intensjon og kvaliteten p\u00e5 parkarealene reduseres. Busstrafikken har dermed ogs\u00e5 f\u00e5tt et annet kj\u00f8rem\u00f8nster enn planlagt som f\u00e5r 13 konsekvenser andre steder i omr\u00e5det. Disse forhold har uthulet planen som beslutningsgrunnlag. Administrasjonen vurderer det som uheldig \u00e5 fortsette utbygging i omr\u00e5det s\u00e6rlig n\u00e5r det samtidig flyttes p\u00e5 sentrale trafikkfunksjoner i strid med planens intensjoner. Slik vi ser det er det viktig at videreutvikling av omr\u00e5det gjennomf\u00f8res med et helhetlig fokus der ber\u00f8rte myndigheter kan ivareta sine interesser. Det er behov for en reguleringsprosess for ny eller endret reguleringsplan. Administrasjonens vurdering er at hensyn til trafikkavvikling, herunder for \u00e5 sikre bussfremkommelighet og mulighet for bussregulering i sentrum taler med stor tyngde for \u00e5 opprettholde det midligertidige forbudet. I tilleggspunkt 1 i KOBYs vedtak er det vist til utfordringene for kollektivtrafikken slik det var beskrevet i saksframlegget. Det er uttrykkelig vedtatt at \u00abfremkommelighet for bussene og reguleringsplasser vil v\u00e6re grunnleggende viktige ved endringer av planen\u00bb. Administrasjonen slutter seg til dette. Kan bebyggelsesstruktur, kaipromenaden mm. ivaretas p\u00e5 andre m\u00e5ter enn midlertidig forbud mot tiltak? Klager har videre trukket frem at KOBY i sitt vedtak har uttalt at det ved endring av planen eller ny plan skal tas hensyn til bebyggelsesstruktur og kvaliteten p\u00e5 kaipromenaden. Klager hevder at disse forhold kan ivaretas p\u00e5 andre m\u00e5ter enn midlertidig forbud mot tiltak, herunder gjennom andre bestemmelser i plan- og bygningsloven, dialog i byggesaksprosess, vilk\u00e5r i tilknytning til dispensasjon eller \u00abtrussel\u00bb om midlertidig forbud mot tiltak. Administrasjonens vurdering er at det kan v\u00e6re muligheter for \u00e5 oppn\u00e5 noe gjennom dialog og bruk av andre bestemmelser i loven, men dette fremst\u00e5r usikkert. Ved opphevelse av det midlertidige forbudet vil fristene for \u00e5 nedlegge nytt forbud v\u00e6re oversittet slik at \u00abtrussel\u00bb om dette ikke vil v\u00e6re aktuelt lenger for foreliggende s\u00f8knad. Det er videre levert revidert s\u00f8knad om hotell den 13.06.2024. Denne er vurdert som komplett. Dispensasjon med vilk\u00e5r er dermed ikke aktuelt. If\u00f8lge pbl. \u00a7 21-4 f\u00f8rste ledd skal kommunen gi tillatelse dersom tiltaket ikke er i strid med bestemmelser gitt i eller i medhold av denne loven. Tiltaket vil da ikke v\u00e6re avhengig av dispensasjon. Midlertidig forbud er i slike tilfeller ment som en sikkerhetsventil. Form\u00e5let bak et slikt forbud er \u00e5 sikre kommunen tid og anledning til \u00e5 revidere eksisterende planer ut fra foreliggende behov, uten at det iverksettes tiltak som kan vanskeliggj\u00f8re framtidig \u00f8nsket regulering, jf. Innjord Plan- og bygningsloven [lov av 2008] med kommentarer [2010] s. 376. Oppsummert viser administrasjonen s\u00e6rlig til hensynet til trafikkavvikling p\u00e5 Prostneset og tilst\u00f8tende omr\u00e5der, hensynet til \u00e5 sikre kvalitet p\u00e5 kaipromenaden og behovet for \u00e5 vurdere rammer for eventuell ny bebyggelse p\u00e5 hotelltomta. Vi viser ogs\u00e5 til vurdering av midlertidig forbud i saksframlegget til vedtak. Etter en samlet vurdering anbefaler administrasjonen at klagen ikke tas til f\u00f8lge og at vedtaket om midlertidig forbud ikke endres eller oppheves. 3 Konklusjon Administrasjonen anbefaler at klagen ikke tas til f\u00f8lge og oversendes til Statsforvalteren i Troms og Finnmark. 4 Vedtakskompetanse Kommune- og byutviklingsutvalget 5 Vedlegg Gnr/bnr 200/1, 200/666 og 200/676 i Samuel Arnesens gate - varsel om midlertidig forbud mot tiltak Vedr\u00f8rende varsel om midlertidig forbud p\u00e5 tiltak p\u00e5 omr\u00e5de H_O plan 1517 Uttalelse 14 Gnr/bnr 200/1, 200/666 og 200/676 i Samuel Arnesens gate - midlertidig forbud mot tiltak Vurdering av mangler og saksbehandlingsfrist, jf. pbl. 24_11648 Trafikkanalyse Prostneset Saksprotokoll KOBY sak 53/24, Gnr/bnr 200/1, 200/666 og 200/676 i Samuel Arnesens gate - midlertidig forbud mot tiltak, 26.09.2024 Klage Uteromsplan Prostneset 030413 BYGG-24_00344-1 Utomhusplan vedlagt bygges\u00f8knad 12.02.2024 15 "
}