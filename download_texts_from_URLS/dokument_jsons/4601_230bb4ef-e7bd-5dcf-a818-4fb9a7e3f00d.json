{
  "dokument_id": "230bb4ef-e7bd-5dcf-a818-4fb9a7e3f00d",
  "doc_type": "case_presentation",
  "kommune": 4601,
  "tittel": "Felles innsats mot ungdomskriminalitet",
  "url": "https://bergen.kommune.no/politikere-utvalg/api/fil/bk360/10353928/Framstilling-Felles-innsats-mot-ungdomskriminalitet",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/56008-2 Felles innsats mot ungdomskriminalitet Kva saka gjeld: Byr\u00e5det legger med dette fram ei sak om korleis kommunen skal m\u00f8te auka i kriminalitet utf\u00f8rt av barn- og unge i Bergen kommune. Saka i sin heilskap vert presentert under \u00abSaksframstilling\u00bb. Bergen kommune er ein trygg by, og det skal den halde fram med \u00e5 vere. Samtidig m\u00e5 det erkjennast at dette kan endre seg. Situasjonen i Sverige og Oslo tilseier at det er sv\u00e6rt viktig at kommune og politi er i forkant. Sj\u00f8lv om tala knytt til alvorleg barne- og ungdomskriminalitet er relativt sm\u00e5 i v\u00e5r eigen kommune, er det grunn til \u00e5 vere spesielt merksame p\u00e5 utviklinga og setje inn adekvate tiltak fr\u00e5 b\u00e5de politi og kommune for \u00e5 f\u00f8rebygge ei vidare uheldig utvikling. Den siste tida har det vore eit stort fokus b\u00e5de nasjonalt og lokalt p\u00e5 utviklinga i anmeldte straffbare forhold hos barn og unge. Rapportar fr\u00e5 b\u00e5de hjelpetenestene, politi og media teiknar eit bekymringsfullt bilete av barn og unge som utgjer ein risiko for seg sj\u00f8lv og andre. Politiet rapporterer om ei auke p\u00e5 40 % i 2023 i saker der mistenkte er under 18 \u00e5r. Dette tilsvarar om lag 500 saker i Vest politidistrikt. I tillegg vert det rapportert om stadig yngre barn som utf\u00f8rer alvorlege lovbrot, som ran, vald og truslar. Bak tala i statistikken ser vi at dei fleste barn og unge ikkje gjer lovbrot gjentekne gongar. Samtidig er mykje av den mest alvorlege og gjentakande kriminaliteten utf\u00f8rt av same gjerningspersonar, som utgjer ei relativt lita gruppe av alle. Det er difor viktig at kommunen og politiet samarbeider godt for \u00e5 kome i kontakt med denne gruppa tidleg for \u00e5 hindre eskalering. Barnevernet i Bergen ser ogs\u00e5 ei auke i meldingar knytt til rus, kriminalitet og \u00e5tferdsproblematikk. Fr\u00e5 perioden 2020 til 2023 er denne auka p\u00e5 65%. I tillegg melder oppvekstsektoren om meir \u00e5tferdsutfordringar, skulefr\u00e5ver og behov for individuelle tilpassingar i skulekvardagen. Samla sett viser dette ei utvikling som vi m\u00e5 ta p\u00e5 alvor, og som krev ein felles innsats fr\u00e5 fleire akt\u00f8rar \u2013 b\u00e5de internt i kommunen og saman med eksterne samarbeidspartar. Det har i arbeidet med denne saka vorte belyst ulike sider ved ungdomsmilj\u00f8et som utfordrar dei unge sj\u00f8lv, foreldra deira, skulane og hjelpetenestene sj\u00f8lv om det ikkje handlar om lovbrot. Dette gjeld i hovudsak utanforskap, konflikter, taushetskultur og bruk av sosiale media. Dette kan b\u00e5de vere drivarar for lovbrot og kjensler av \u00e5 vere utrygge, og krev merksemd fr\u00e5 kommunen og andre akt\u00f8rar som har oppg\u00e5ver inn mot barn og unge. Kriminalitet er eit omfangsrikt tema, og kan ikkje forst\u00e5ast isolert. Det er mange \u00e5rsaker til at barn og unge vert involvert i rus og kriminalitet, og det er ei rekke av risiko- og beskyttelsesfaktorar som spelar inn p\u00e5 om eit barn klarar seg godt i oppveksten eller ikkje. Det f\u00f8rebyggande perspektivet er difor sv\u00e6rt viktig for \u00e5 kunne handtere barne- og 1 ungdomskriminalitet p\u00e5 best mogeleg m\u00e5te. Samtidig vert ikkje dette omtala spesielt i denne saka. Dette er fordi Bergen kommune i nyleg vedtatt Strategi for oppvekst allereie har lagt strategiske f\u00f8ringar for korleis kommunen m\u00e5 utvikle seg for \u00e5 sikre barn og unge ein god oppvekst. Strategien har identifisert store delar av det same utfordringsbiletet som gjeld for rus og kriminalitet, og har dermed same m\u00e5l for ynskt utvikling i tenestene som ville ha blitt f\u00f8resl\u00e5tt i denne saka. F\u00f8rebels er det to handlingsplanar som er forankra i strategien, og desse handlingsplanane har fleire tiltak som vil bidra til den samla innsatsen mot kriminalitetsutviklinga vi ser. Denne saka inneheld b\u00e5de kunnskap som er innhenta om lovbrot, trendar og utvikling \u2013 samt unge sitt eige perspektiv p\u00e5 temaet. Det er ogs\u00e5 innhenta innspel fr\u00e5 interne og eksterne tenester og akt\u00f8rar. Saka er utarbeidd i tett samarbeid med kommunen sine SLT- koordinatorar og politiet. Vest politidistrikt har ei proaktiv haldning knytt til den store oppg\u00e5va vi har med \u00e5 f\u00f8rebygge og nedkjempe auka i ungdomskriminaliteten. Det er eit godt samarbeid mellom politi og kommune, og det er heilt vesentleg at den tette dialogen held fram. Tiltaka og satsingsomr\u00e5da som vert presentert avslutningsvis i saksframstillinga bygger p\u00e5 allereie eksisterande tilbod og skal ikkje erstatte dagens tilbod. \u00d8konomiske konsekvensar Tiltak og innsatsar som er skissert i saka skal anten s\u00f8kast finansiert eksternt, s\u00f8kast l\u00f8yst ved \u00e5 frigjere midlar innanfor etatane sine eigne budsjettrammer gjennom omprioriteringar eller gjennom justeringar i handlingsplan- og \u00f8konomiplan. Byr\u00e5dets vurdering og anbefaling/konklusjon Byr\u00e5det har stor merksemd p\u00e5 utviklinga i ungdomskriminaliteten. Bergen skal vere ein trygg stad \u00e5 vekse opp, bu og arbeide for alle. Med denne saka legg vi f\u00f8ringar for korleis kommunale tenester skal jobbe med denne tematikken framover. Bergen er ein stor by med dei same utfordringane andre storbyar har. Samtidig har Bergen kommune ein fordel av \u00e5 vere liten nok til \u00e5 ha god oversikt og mogelegheit til \u00e5 omstille seg raskt for \u00e5 finne l\u00f8ysingar saman med andre gode krefter som vi har mange av. Det har vore arbeidd kontinuerleg med tematikken fr\u00e5 byr\u00e5dets side fr\u00e5 vi tok over, og det har gjennom vinteren vore innhenta innsikt og kunnskap fr\u00e5 ulike akt\u00f8rar for \u00e5 kartlegge situasjonen best mogeleg. Det er sv\u00e6rt viktig for byr\u00e5det \u00e5 kunne legge fram tiltak for bystyret som set oss i stand til \u00e5 gjere noko med situasjonen. Byr\u00e5det ser det som bekymringsfullt \u00e5 vere vitne til utviklinga i barne- og ungdomskriminaliteten, b\u00e5de nasjonalt og i v\u00e5r eigen by. Det er viktig \u00e5 rette merksemda mot utfordringane vi ser slik at barna og ungdommane det gjeld f\u00e5r hjelp til \u00e5 bryte destruktive m\u00f8nster og f\u00e5 moglegheiter til \u00e5 leve eit liv som ikkje er prega av rus, kriminalitet og grensel\u00f8yse. Utfordringane med barne- og ungdomskriminalitet handlar b\u00e5de om dei som utf\u00f8rer lovbrot, men ogs\u00e5 om heile ungdomsmilj\u00f8et, samarbeidspartar og samfunnsstrukturar. F\u00f8rebygging og oppf\u00f8lging av desse utfordringane klarar ingen sektor \u00e5leine, og det m\u00e5 ein samla innsats til fr\u00e5 b\u00e5de kommune, stat, n\u00e6ringsliv og frivillig/ideell sektor. I Bergen har vi mykje kompetanse og engasjerte menneske, dette lovar godt for den vidare innsatsen for barn og unge. \u00c5 legge til rette for ein god barndom er eit av dei viktigaste grepa ein kommune kan gjere for \u00e5 f\u00f8rebygge b\u00e5de rus, kriminalitet og andre vanskar. Klosterhagen-erkl\u00e6ringa sl\u00e5r fast at byr\u00e5det ser den store verdien i tidleg innsats og f\u00f8rebygging. Samfunnet, familiar og enkeltmenneske tener stort p\u00e5 at helsemessige, \u00f8konomiske og sosiale problem vert 2 f\u00f8rebygd tidleg. Kriminalitet og rus er ei av utfordringane som kommunen i stor grad kan f\u00f8rebygge, og dette er eit ansvar vi tar p\u00e5 alvor. Gjennom vedtekne strategiar og tiltak som kommunen allereie har, kan vi dreie innsatsen mot meir f\u00f8rebygging og hindre at vanskar etablerer seg hos barn og foreldre. Det er viktig for byr\u00e5det \u00e5 signalisere behovet for tilstrekkelege ressursar i politiet. Sj\u00f8lv om kommunen har eit s\u00e6rleg ansvar for \u00e5 f\u00f8rebygge rus og kriminalitet, er det avgjerande at politiet ogs\u00e5 har ein s\u00e6rleg innsats med sine verkemiddel og kompetanse. Kriminaliteten skjer i alle aldrar, og her m\u00e5 kommune og politi fortsette \u00e5 spele p\u00e5 lag for \u00e5 stoppe rekruttering av barn og unge inn i kriminell aktivitet som eldre st\u00e5r bak. Det er viktig \u00e5 vidaref\u00f8re kunnskapsdeling og informasjon for \u00e5 klare \u00e5 vere dynamiske og m\u00e5lretta i oppf\u00f8lginga av tematikken. Det er ogs\u00e5 viktig \u00e5 mobilisere foreldre og f\u00f8resette. Kommunen m\u00e5 legge til rette for involvering, b\u00e5de ved \u00e5 informere godt og ha dialog. P\u00e5 denne m\u00e5ten kan foreldre f\u00e5 betre grunnlag for \u00e5 f\u00f8lgje med og ha reell innverknad i barnet sitt liv. Korleis involveringa skjer er viktig, og vi m\u00e5 sikre at alle foreldre f\u00e5r lik tilgang p\u00e5 informasjon og kunnskap \u2013 uavhengig av spr\u00e5k og kultur. Kommunen m\u00e5 ogs\u00e5 hjelpe, styrke og st\u00f8tte foreldre som allereie st\u00e5r i vanskelege situasjonar med barn som strevar med rus og kriminalitet. Vi m\u00e5 alts\u00e5 b\u00e5de bygge foreldre og st\u00f8tte foreldre \u2013 slik kan vi saman hjelpe ungdomen betre. Ny felles innsats mot ungdomskriminalitet Tiltak og innsatsar som vert presentert i denne saka er viktige for \u00e5 im\u00f8tekome utfordringane vi st\u00e5r ovanfor. Dersom vi som kommune ikkje agerer no, vil den negative utviklinga mest truleg fortsette \u2013 med dei omkostningane det har b\u00e5de for barn, unge, foreldre, hjelpesystem og samfunn. I denne saka presenterer vi ein innsatspakke med konkrete tiltak for styrke innsatsar for \u00e5 f\u00f8rebyggje og stanse ei negativ utvikling. Tiltaka handlar b\u00e5de om auka innsats rundt einskilde barn og ungdom i risiko for \u00e5 komme inn i kriminelle l\u00f8ypebaner og meir generelle tiltak. Byr\u00e5det er opptekne av at vi skal ha tiltak b\u00e5de for unge som enno ikkje har utf\u00f8rt kriminalitet men som er i faresona, for dei som har noko tyngre problematikk og for dei som strevar mest med kriminalitet og rus. Viktige innsatsar i denne pakka er: \u2022 Nytt tverrfagleg tilbod til barn, ungdom og deira foreldre ved alvorleg og gjentakande kriminalitet basert p\u00e5 erfaringar fr\u00e5 andre byar \u2022 Innf\u00f8ring av ei mentorordning knytt til barne- og ungdomskriminalitet \u2022 Fleire milj\u00f8rettleiarar i skulen \u2022 Styrke og koordinere den breie innsatsen i frivilligheita knytt til \u00e5 f\u00f8rebyggje utanforskap og ungdomskriminalitet \u2022 Tettare samarbeid med politiet p\u00e5 alle niv\u00e5 \u2022 Styrke SLT-innsatsen i kommunen og vidareutvikle arbeidet etter SLT-modellen \u2022 Utvikle rettleiar for arbeid med rus og kriminalitet \u2022 Eit tettare samarbeid med n\u00e6ringslivet for \u00e5 f\u00f8rebygge vinningskriminalitet og skape arbeid for ungdom \u2022 Gjennomf\u00f8re ein HKH (Hurtig Kartlegging og Handling) knytt til ungdomskriminalitet i Bergen \u2022 Utgreie eit deltidsarbeids-/lommepengeprosjekt for unge under 15 \u00e5r \u2022 Bergen kommune vert medlem i Nordic Safe Cities Grunngjeving for \u00e5 legge saka fram for bystyret: Bystyret skal handsame denne saka jf. Reglement for Bergen bystyre 2023-2027 vedtatt 18.10.2023 i sak 368-23, punkt 5.8.2 bokstav a. \u00abEnkeltsaker som inneb\u00e6rer prinsipielle avveininger som er av politisk interesse\u00bb. 3 Byr\u00e5det innstiller til bystyret \u00e5 fatte fylgjande vedtak: 1. Bystyret vedtek innsatspakka slik den framg\u00e5r av saksutgreiinga. 2. Nye tiltak og innsatsar skal s\u00f8kast finansiert eksternt, s\u00f8kast l\u00f8yst ved \u00e5 frigjere midlar innanfor etatane sine eigne budsjettrammer gjennom omprioriteringar, eller gjennom justeringar i handlings- og \u00f8konomiplan. 3. Bystyret ber byr\u00e5det legge fram statusmelding for innsatspakka i 2025. Dato: 21. mai 2024 Christine B. Meyer Charlotte Spurkeland Byr\u00e5dsleiar Byr\u00e5d for barnevern, sosiale tenester og mangfold Dokumentet er godkjent elektronisk. 4 Saksframstilling: Barne- og ungdomskriminaliteten er aukande i Bergen, til liks med utviklinga ein ser fleire stader i landet. Det er ei h\u00f8gt prioritert oppg\u00e5ve for byr\u00e5det \u00e5 kartlegge korleis utfordringane med barne- og ungdomskriminalitet ser ut i kommunen v\u00e5r, verknadane av dette og drivarane bak denne utviklinga. Arbeidet med denne saka er gjort med m\u00e5l om \u00e5 finne l\u00f8ysingar som kan bidra til at barn, unge, deira familiar og tenestene rundt f\u00e5r hjelp p\u00e5 ein adekvat m\u00e5te. I tillegg er det viktig at innbyggarar i kommunen opplever tryggleik b\u00e5de heime, p\u00e5 skule og jobb, og p\u00e5 fritida - b\u00e5de barn, unge og vaksne. Denne saka vil presentere konkrete tiltak for \u00e5 styrke innsatsen rundt barn og unge som er p\u00e5 veg inn i det som kan verte ei kriminell l\u00f8ypebane. Tiltaka vil ogs\u00e5 bidra til betre samhandling mellom relevante akt\u00f8rar og tenester som er i kontakt med desse barna og familiane deira. Avgrensingar og avklaringar Det er vanskeleg \u00e5 omtale barne- og ungdomskriminalitet isolert, sidan tematikken er vid og ikkje kan forst\u00e5ast i eit vakuum. Kriminalitetsutvikling handlar b\u00e5de om samfunnsstrukturar, oppvekstvilk\u00e5r og individuelle risikofaktorar. Det m\u00e5 ogs\u00e5 skiljast p\u00e5 kva det vil seie \u00e5 f\u00f8rebygge kriminalitet i utgangspunktet, og kva det vil seie \u00e5 handtere kriminalitetsutviklinga n\u00e5r lovbrot og grensel\u00f8yse er eit faktum. Det er difor behov for \u00e5 avgrense kva m\u00e5lgruppe denne saka rettar seg mot. Denne saka omtalar ikkje dei universelle innsatsane som gjeld for alle barn og unge, sj\u00f8lv om dette ogs\u00e5 er viktig for dei av barn og unge som gjer lovbrot eller har andre utfordringar som uroar oss. Grunnen til dette er mellom anna at Bergen kommune nyleg har vedtatt Strategi for oppvekst med to tilh\u00f8yrande handlingsplanar: \u00abSe meg, h\u00f8r oss!\u00bb Handlingsplan for tenester til barn, unge og deira familiar og Handlingsplan for barnevernet. B\u00e5de strategien og handlingsplanane bygger p\u00e5 mykje av det same utfordringsbiletet som er dokumentert gjennom arbeidet med denne saka; hjelpa kjem for seint, er fragmentert og lite koordinert, og for mange barn og unge fell i fr\u00e5 i skulen. I tillegg svarar dei ovannemnde planane lovkravet i barnevernlova \u00a7 15-1: \u00a7 15-1.Kommunens ansvar for \u00e5 forebygge omsorgssvikt Kommunen skal fremme gode oppvekstvilk\u00e5r gjennom tiltak for \u00e5 forebygge at barn og unge utsettes for omsorgssvikt eller utvikler atferdsproblemer. Kommunen skal s\u00f8rge for \u00e5 samordne sitt tjenestetilbud til barn og familier. Kommunestyret selv skal vedta en plan for kommunens forebyggende arbeid etter f\u00f8rste ledd. Planen skal beskrive hva som er m\u00e5lene for arbeidet, hvordan arbeidet skal organiseres og fordeles mellom etatene i kommunen, og hvordan etatene skal samarbeide. Rus og kriminalitet blant barn og unge vert ofte forst\u00e5tt, definert og handtert som \u00e5tferdsvanskar. \u00c5tferdsvanskar er ogs\u00e5 ein diagnose innanfor psykisk helse. Dette er barn som kan ha uoppdaga eller ubehandla psykiske lidingar, og kan ha rettar etter dette lovverket, oppl\u00e6ringslovverket og barnevernlova. Tiltaka og innsatsane som er vedtatt i dei nemnde planane vil bidra sterkt til \u00e5 f\u00f8rebygge denne utviklinga som kommunen er vitne til, og er eit viktig grunnlag for byr\u00e5det \u00e5 satse vidare p\u00e5 n\u00e5r det gjeld det kriminalitetsf\u00f8rebyggande arbeidet. 5 M\u00e5lgruppa for denne saka er barn og ungdom som allereie er i risiko for \u00e5 utf\u00f8re gjentatt og alvorleg kriminalitet, og som allereie har samansette utfordringar med rus og kriminalitet. Dette er ei gruppe med barn og unge som treng meir enn universelle og f\u00f8rebyggande tiltak. Tenestene rundt desse barna treng ogs\u00e5 at tilbodet knytt til m\u00e5lgruppa vert tydelegare og meir presist. Samtidig er det nokre universelle og f\u00f8rebyggande tiltak som likevel er viktigare enn andre for barn og unge med risiko knytt til rus og kriminalitet. Kriminalitetsutviklinga og status generelt i ungdomsmilj\u00f8et har innverknad p\u00e5 ei rekke av b\u00e5de kommunen sine tenester og eksterne tenester og akt\u00f8rar. Det vil ikkje i denne saka verte g\u00e5tt i detalj p\u00e5 korleis dette er for dei enkelte tenestene. Medverknad og kunnskapsgrunnlag Saka er utarbeidd i tett samarbeid med kommunen sine SLT-koordinatorar og politiet. Det er gjennomf\u00f8rt m\u00f8ter med representantar fr\u00e5 oppvekstsektoren, omr\u00e5desatsinga, konfliktr\u00e5det og frivillig sektor, i tillegg til workshop med tenester fr\u00e5 kommunen og politiet og eit innspelsm\u00f8te med eksterne akt\u00f8rar, inkludert statleg barnevern. Det er gjennomf\u00f8rt kunnskapsinnhenting fr\u00e5 K\u00f8benhavn kommune, Oslo kommune og G\u00f8teborg Stad for \u00e5 l\u00e6re om korleis desse kommunane arbeider med tematikken. Barn og unge har medverka gjennom eit samarbeid med Forandringsfabrikken, der det b\u00e5de er innhenta skriftlege innspel fr\u00e5 barn og unge i m\u00e5lgruppa fr\u00e5 Bergen og gjennomf\u00f8rt digitalt innspelsm\u00f8te. Saka er ogs\u00e5 dr\u00f8fta saman med Ungdomsr\u00e5det, som i tillegg har levert skriftleg innspel. Utfordringsbilete Statistikk fr\u00e5 politiet i perioden 1998-2022 syner at sj\u00f8lv om det er ein nedgang i kriminalitet blant barn og unge i perioden, er det ei auke i lovbrot utf\u00f8rt av barn under 15 \u00e5r. I tillegg syner statistikken at lovbrota er av meir alvorleg karakter, som vald, ran og b\u00e6ring av kniv. Politiet i Nordland politidistrikt skriv i sin kunnskapsrapport om ungdomskriminalitet at det kan sj\u00e5 ut til at den gruppa som utf\u00f8rer flest kriminelle handlingar har l\u00e5gare debutalder enn andre. \u00c5 gjere lovbrot av alvorleg karakter i tidleg alder aukar sannsynet for at personen vil utf\u00f8re kriminelle handlingar seinare i livet. Kombinasjonen av yngre barn og meir alvorlege lovbrot gjev difor grunnlag for bekymring, og krev at kommunen og andre akt\u00f8rar klarar \u00e5 f\u00f8rebygge ei slik utvikling tidleg i barn og unge sitt liv. Utviklinga i ungdomskriminaliteten kan ein sj\u00e5 nasjonalt, og er difor ikkje unik for Bergen. Nasjonale myndigheiter og kommunar over heile landet tek del i arbeidet med \u00e5 finne forklaringar og l\u00f8ysingar p\u00e5 denne utfordringa. Det er ogs\u00e5 ei auke i meldingar til barnevernet i Bergen knytt til rus, kriminalitet og \u00e5tferd. Fr\u00e5 2020 til 2023 har meldingar i desse kategoriane auka med 65%, mens totalt antal meldingar auka med ca 10%. Dette kan indikere at barnevernet m\u00e5 handtere meir av desse utfordringane enn tidlegare. Jamt over er politi og skule nokon av dei instansane som melder oftast til barnevernet. Det er viktig \u00e5 p\u00e5peike at statistikk m\u00e5 lesast med varsemd. B\u00e5de politiet og barnevernet sine statistikkar m\u00e5 setjast i kontekst, t.d. er det ikkje ei signifikant auke i antal barn i barnevernet sj\u00f8lv om det er ei auke i meldingar. I politiet sine statistikkar kan fleire av lovbrota vere utf\u00f8rt av same ungdom. Dette kan tyde p\u00e5 at det ikkje er ei generell auke av utfordringar hos barn og unge, og er viktig kunnskap for \u00e5 handtere situasjonen mest mogeleg riktig b\u00e5de internt og eksternt. Dette er ogs\u00e5 viktig med tanke p\u00e5 at befolkninga f\u00e5r presentert eit nyansert bilete av situasjonen. Det er ogs\u00e5 slik at gjentatt kriminalitet ikkje treng \u00e5 vere alvorleg kriminalitet, til d\u00f8mes kan eit barn stele p\u00e5 butikk gjentekne gongar. P\u00e5 den andre sida kan f\u00f8rstegangskriminalitet vere alvorleg sj\u00f8lv om gjerningspersonen aldri gjer det igjen. 6 Ut fr\u00e5 b\u00e5de statistikkar og kvalitativ kunnskap kan ein sj\u00e5 eit mangfald av \u00e5rsaksforhold som b\u00e5de gjeld samfunnet, forhold hos ungdomen og forhold som ungdomen lev i \u2013 b\u00e5de i heimen og i milj\u00f8et sitt. Barn og unge som strevar mest har ofte omfattande utfordringar. Dei p\u00e5dreg seg mange straffesaker, og er ofte utsett for kriminalitet sj\u00f8lv. Dei fleste av desse barna er i kontakt med fleire hjelpeinstansar, med til dels omfattande hjelpetiltak. Nokre av ungdomane har ogs\u00e5 opphald p\u00e5 barneverninstitusjon. Mange av desse barna strevar med skulegangen sin, b\u00e5de i form av h\u00f8gt fr\u00e5ver og strev med \u00e5 meistre fagleg innhald og sosiale relasjonar. Fleire av barna har skilde foreldre, d\u00e5rleg \u00f8konomi og lite nettverk. Samtidig er det ogs\u00e5 nokre barn og unge med ulike utfordringar som kjem fr\u00e5 familiar utan store belastingar. Den h\u00f8ge kompleksiteten som ofte er gjeldande i saker der barn og unge strevar mest viser seg fram hos eit fleirtal av tenestene som er i kontakt med barnet. B\u00e5de kommunale og statlege tenester strevar med \u00e5 ha gode nok l\u00f8ysingar og tiltak for barn og unge med dei st\u00f8rste utfordringane. Tenestene veit ogs\u00e5 for lite om kvarandre, om statlege tenester og tilbod i frivilligheita. Politiet har knappe ressursar og statleg barnevern klarar ikkje \u00e5 tilby riktige tiltak for fleire av ungdommane som treng behandling og oppf\u00f8lging i institusjon. Fleire ungdomar utf\u00f8rer kriminalitet i p\u00e5vente av behandling, eller er i fare for \u00e5 skade seg sj\u00f8lv. Regelverk og tersklar kan ogs\u00e5 verke utydelege. Dette er gjer det vanskeleg \u00e5 opps\u00f8ke rettleiing og hjelp. Auken i b\u00e5de kriminalitetsstatistikken og barnevernsstatistikken kan teikne eit bilete av totalbelastinga for tenestene rundt barna som har det vanskeleg. Det er ogs\u00e5 eit press p\u00e5 psykiske helsetenester til barn og unge. Dette er eit viktig kunnskapsgrunnlag for kommunen n\u00e5r det kjem til korleis vi skal klare \u00e5 l\u00f8yse felles utfordringar p\u00e5 ein berekraftig m\u00e5te. Gjennom arbeidet med denne saka er det kome fram at mange av barn og unge som utf\u00f8rer gjentatt kriminalitet har vore kjent for hjelpesystemet over tid utan at det har bidratt til \u00e5 redusere utfordringane barna st\u00e5r i \u2013 og dermed redusere kriminaliteten. Til saman er det ei stor utfordring for kommunen sine tenester \u00e5 halde tritt med ei auke i krav og behov, samtidig med knappe ressursar. Utfordringsbiletet er ogs\u00e5 knytt til nasjonale f\u00f8ringar om at kommunane m\u00e5 dreie innsatsen fr\u00e5 tunge, kostnadskrevande tiltak til f\u00f8rebygging og tidleg innsats. Dette er gode m\u00e5l, men krev mykje av kommunen i form av \u00e5 bygge opp f\u00f8rebyggande innsatsar samtidig som kommunen m\u00e5 ha kapasitet til \u00e5 handtere situasjonen slik den er her og no. Vi m\u00e5 ha tiltak b\u00e5de for dei som allereie strevar, og tiltak som bidrar til \u00e5 f\u00f8rebygge at barn og unge vert involvert i kriminalitet i utgangspunktet. Kva ser vi i Bergen? I det fylgjande vert kunnskap presentert som er innhenta fr\u00e5 Vest politidistrikt, SLT- koordinatorar, frivillige- og ideelle organisasjonar, interne og eksterne samarbeidspartar, samt barn og unge. Lovbrot Vinning Det er ei stor auke i vinningskriminalitet blant unge. I perioden 2018-2023 er auka blant barn og unge mellom 10-14 \u00e5r p\u00e5 175%, og for unge mellom 15-18 \u00e5r er auka 122%. Dette handlar i hovudsak om tyveri fr\u00e5 forretning. Mange barn og unge i denne kategorien har som oftast ikkje utf\u00f8rt lovbrot tidlegare, og dei gjer det ikkje igjen etter at dei vert tatt og f\u00e5r ein reaksjon. Barna kjem fr\u00e5 alle samfunnslag, og det er ikkje eit m\u00f8nster i kven dei er. Det er difor heller ikkje ei enkel forklaring p\u00e5 kvifor barn og unge stel, n\u00e5r vi veit at mange er fr\u00e5 familiar som har gjennomsnittleg til god \u00f8konomi. 7 Ran er ein form for vinningskriminalitet som er alvorleg. Dei siste \u00e5ra har politiet rapportert ei auke i ran utf\u00f8rt av mindre\u00e5rige i Bergen. Det er varierande kva type ran det er snakk om. Det gjeld alt fr\u00e5 \u00e5 l\u00e5ne klede og gjenstandar utan \u00e5 levere tilbake, til \u00e5 bruke vald og truslar for \u00e5 f\u00e5 pengar eller dyre gjenstandar. Vald og truslar Noko av det mest urovekkande er auke i vald og truslar blant barn og unge. For barn og unge mellom 10-14 \u00e5r er auka 147% fr\u00e5 2018 til 2023, og for unge mellom 15-18 \u00e5r er auka 39% for same periode. Politiet registrerer grove valdsepisodar, der det er slag og spark mot hovud og overkropp. Dei registrerer at det ogs\u00e5 ofte vert utf\u00f8rt av barn og unge som opptrer i gjengar, der mykje vert tatt opp p\u00e5 video og delt vidare i ungdomsmilj\u00f8et. Unge som utf\u00f8rer vald er i fleire tilfelle ogs\u00e5 offer for vald. Det \u00e5 vere utsett for valdelege og truande hendingar kan f\u00f8re til at barn og unge ynskjer \u00e5 hevne seg, anten sj\u00f8lv eller ved hjelp av andre. Det er difor viktig \u00e5 ogs\u00e5 ha merksemda retta mot dei som vert utsett for vald for \u00e5 f\u00f8rebygge eskalering av situasjonen. Vald kan ogs\u00e5 vere av seksuell karakter. Ein forskingsrapport utf\u00f8rt av Oslo Met, \u00abVold og overgrep blant barn og unge\u00bb, syner ei auke i seksuell vald mellom barn og unge, omtrent ei dobling fr\u00e5 2015 til 2023. Seksuell vald kan omhandle b\u00e5de u\u00f8nskt bef\u00f8ling og overgrep. Det kan vere vanskeleg \u00e5 forst\u00e5 grenser og normalitet i ei ungdomstid med mykje eksponering fr\u00e5 sosiale media. Det er eit stort potensiale for \u00e5 f\u00f8rebygge seksualisert vald ved \u00e5 tematisere seksualitet og grenser fr\u00e5 tidleg alder. Vald og truslar som vert spreidd p\u00e5 video bidrar ogs\u00e5 til at mange barn og unge som ikkje har kjennskap til dei involverte likevel vert prega av det som skjer. Spreiing av slike videoar kan f\u00f8re til frykt og eit behov for \u00e5 beskytte seg sj\u00f8lv. Dette kan vere ein del av forklaringa av kvifor mange barn og unge, samt deira foreldre, vegrar seg for \u00e5 seie i fr\u00e5 om negative hendingar og situasjonar \u2013 som omtalt under. B\u00e6ring og bruk av kniv Politiet opplyser at dei f\u00e5r vekentlege rapportar om b\u00e6ring og bruk av kniv. Som oftast vert ikkje kniv brukt, men barn og unge har det med seg fordi det opplevast utrygt i milj\u00f8et. B\u00e6ring av kniv har eit stort skadepotensiale, og mange barn og unge kan utsetje seg sj\u00f8lv eller andre for fare ved \u00e5 b\u00e6re v\u00e5pen. Det er registrert fleire alvorlege episodar der det er gjort stor skade ved bruk av kniv. Det er difor eit stort potensiale i \u00e5 aktivt motarbeide dette fenomenet. Narkotika Etter f\u00f8ringar fr\u00e5 Riksadvokaten har andelen anmeldte forhold knytt til narkotika vorte sterkt redusert. Politiet meiner dei ikkje lenger har moglegheit til \u00e5 straffeforf\u00f8lge bruk og oppbevaring av narkotika slik som tidlegare. Det er ogs\u00e5 bekymringsfullt at barn vert brukt til \u00e5 frakte narkotika p\u00e5 vegne av eldre ungdommar og vaksne, fordi dei er under den kriminelle l\u00e5galderen. Nokre ungdommar tener s\u00e5 mykje pengar p\u00e5 \u00e5 selje narkotika at det er vanskeleg \u00e5 bidra med alternativ som er attraktive, og \u00e5 sikre barna tilgang p\u00e5 andre arbeidsmoglegheiter tidleg nok. Ein studie utf\u00f8rt av Harald Kanestr\u00f8m ved Institutt for psykisk helse ved NTNU viser at om lag 40% av barn og unge med alvorleg kriminell \u00e5tferd slit med rusavhengighet. Bergen kommune v/Utekontakten gjennomf\u00f8rte i 2023 ein Hurtig Kartlegging og Handling(HKH) om temaet bekymringsfull rusmiddelbruk hos barn og unge i Bergen. Det vert her beskrive korleis f\u00f8ringane fr\u00e5 Riksadvokaten betyr at kommunen m\u00e5 ta eit st\u00f8rre ansvar for f\u00f8rebygging av rusmiddelbruk blant barn og unge. Det er ogs\u00e5 skissert ei rekke tiltak og innsatsar for korleis kommunen skal ta dette ansvaret. 8 Trendar og utvikling Taushetskultur Fr\u00e5 b\u00e5de ungdom, skular, Utekontakten, frivillige organisasjonar og politiet vert det rapportert om ein kultur i ungdomsmilj\u00f8et som medf\u00f8rer at barn og unge ikkje v\u00e5gar \u00e5 sei i fr\u00e5 om vanskelege opplevingar. P\u00e5 den eine sida kan dette handle om frykt for represaliar og utestenging, p\u00e5 den andre sida ei l\u00e5g tillit til at dei vaksne vil klare \u00e5 hjelpe dei med opplevingane sine. Dette gjeld heller ikkje berre dei unge, men ogs\u00e5 dei vaksne rundt barna. B\u00e5de foreldre og tilsette i skular vegrar seg for \u00e5 melde fr\u00e5 om uheldige situasjonar eller lovbrot i frykt for at det vil f\u00e5 konsekvensar for barnet det gjeld. Ogs\u00e5 dei vaksne opplever l\u00e5g tillit til at hjelpesystemet og politiet kan bidra med effektive tiltak n\u00e5r det vert bedt om hjelp. Ei uformell unders\u00f8king med svar fr\u00e5 omtrent 600 elevar fr\u00e5 ulike ungdomsskular i Fana og Ytrebygda ungdomsskule syner at det \u00e5 sei fr\u00e5 til vaksne generer s\u00e5 mykje \u00abdrama\u00bb at det er lettast \u00e5 la ver \u00e5 gje beskjed. Ikkje berre fordi det er fare for at dei vaksne ikkje forst\u00e5r, men heile 66,9% svarar at dei ikkje gir beskjed i frykt for \u00e5 bli utestengt. I ungdomstida er det sv\u00e6rt viktig for mange \u00e5 h\u00f8yre til \u2013 vere ein del av flokken \u2013 og ein stor trussel for dette er \u00e5 verte hengt ut som ein \u00absnitch\u00bb. B\u00e5de Ungdomsr\u00e5det og Forandringsfabrikken har spelt inn at det ikkje n\u00f8dvendigvis alltid handlar om frykt for kva som skjer mellom dei unge som er eit hinder for \u00e5 sei fr\u00e5. Det er ogs\u00e5 frykt for kva dei vaksne gjer med informasjonen dei f\u00e5r, og manglande involvering av barna i kva som skjer med informasjonen. Dette kan f\u00f8re til at mange ikkje gir beskjed om vanskar og utfordringar, fordi det kan bli meldt til barnevernet eller dei har ei oppleving av \u00e5 miste kontrollen over opplysingane sine. Konflikter Konflikter i barne- og ungdomsmilj\u00f8a utfordrar b\u00e5de oppvekstsektoren, foreldra og ulike tenester som jobbar med barn og unge. Konflikter kan eskalere til truslar og vald, og p\u00e5verke mange barn og unge samtidig. I nokre tilfelle er foreldre involvert i konfliktene sj\u00f8lv, og kan bidra til ei ytterlage polarisering mellom partane. Innspel fr\u00e5 b\u00e5de oppvekstsektor og Konfliktr\u00e5det syner at mange av konfliktene som eskalerer p\u00e5 ungdomstrinnet gjerne stammar fr\u00e5 konflikter i barnehagen, og at det difor er viktig \u00e5 handtere sj\u00f8lv dei minste av konflikter som oppst\u00e5r. N\u00e5r det gjeld dei av barn og unge som utf\u00f8rer vald, ser ein at rivalisering og konflikt er ein vesentleg faktor. Mange av desse ungdomane kan vere offer ein dag, og sikta den neste. Det fins tilfelle av unge som er truande og aggressive som sj\u00f8lv m\u00e5 ha valdsalarm. Sj\u00f8lv om konflikter, mobbing og utestenging ikkje er lovbrot, er det alvorlege hendingar for dei det gjeld. Fleire av ungdomane med erfaring fr\u00e5 rus og kriminalitet som har gitt innspel til denne saka fortel at det \u00e5 vere utanfor er ein risiko for \u00e5 hamne i eit milj\u00f8 med rus og kriminalitet. Fleire fortel at dette milj\u00f8et er sv\u00e6rt inkluderande, og det er enkelt \u00e5 finne tilh\u00f8yrsle der. Sosiale media Eit gjennomg\u00e5ande tema i arbeidet med denne saka er sosiale media og rolla dette har i uheldige trendar i ungdomsmilj\u00f8et. Sosiale media er b\u00e5de ein fasilitator for lovbrot, og ein kanal som bidrar til \u00e5 spreie frykt og legge til rette for at unge menneske ikkje v\u00e5gar \u00e5 be om hjelp. Det kan ogs\u00e5 ha samanheng med auke i psykiske vanskar og lidingar hos barn og unge. Via sosiale media som Snapchat, Instagram, TikTok, Telegram osv., har barn og unge tilgang til ei verd som foreldre og hjelpesystem ikkje klarar \u00e5 fylgje med p\u00e5. P\u00e5 sosiale media vert det gjennomf\u00f8rt kj\u00f8p og sal av narkotika, kj\u00f8p og sal av nakenbileter og seksuelle handlingar, planlegging av ran og spreiing av bilete og videoar som ikkje skal delast. Det er 9 ogs\u00e5 ein arena der hatprat og hets kan f\u00e5 fritt spelerom, og danne grunnlag for polarisering og konflikteskalering. Sosiale media har potensiale til \u00e5 n\u00e5 ut til veldig mange, og dette ser tenestene rundt barna - \u00abDet som trendar p\u00e5 TikTok om morgonen gjer alle p\u00e5 ettermiddagen\u00bb. Dette gjeld ogs\u00e5 spreiing av bilete, film og anna informasjon som ikkje skal delast. Barn og unge vert ikkje skjerma fr\u00e5 at alle plutseleg kan vite om deg, noko du er utsett for eller noko du helst ville ha hatt for deg sj\u00f8lv. Grenser for kva som er normalitet vert utydelege n\u00e5r det er stor eksponering mot barn og unge knytt til for eksempel rus, seksualisert innhald og vald. Sosiale media har ei stor rolle i utviklinga av tausheitskulturen. Grov vald vert filma og spreidd ut i ungdomsmilj\u00f8et. Barn og unge som ikkje er involvert i hendinga, f\u00e5r innsyn i ei verd som bidrar til at dei vert redde. I tillegg vert informasjon om involverte i ulike kriminelle hendingar selt som videoar, og slik kan ein spreie frykt og samtidig tene pengar p\u00e5 det. Nokre barn og unge f\u00e5r gjennom dette opparbeida seg ein form for \u00abfryktkapital\u00bb som gir dei status i enkelte milj\u00f8. Dette er sterke drivkrefter og viktig at spesielt foreldre er \u00e5rvakne for. Mobilitet i ungdomsmilj\u00f8a Det er enkelt for barn og unge \u00e5 reise p\u00e5 kryss og tvers i kommunen og utanfor kommunen sine grenser. For barn og unge som er p\u00e5 veg inn i, eller er i, eit kriminelt milj\u00f8 kan enkelt bevege seg rundt og sette sitt preg p\u00e5 ulike byomr\u00e5de, kj\u00f8pesenter eller andre arenaer. Politiet ser ogs\u00e5 at ungdomar som dei fylgjer ekstra opp, har kjenningar p\u00e5 kryss og tvers p\u00e5 ulike m\u00e5tar. Dette kan ogs\u00e5 utfordre hjelpeinstansar som kan ha ulike tiltak inn mot enkeltbarn utan \u00e5 vite om barnet sine koplingar til barn i andre byomr\u00e5de. Foreldrerolla Ei ekstra utfordring foreldre st\u00e5r i i dag er den hurtige utviklinga i den digitale verda, og mange rapporterer om at foreldre verkar avkopla i h\u00f8ve dette. Foreldre anar ikkje kva barna driv med p\u00e5 sosiale media, noko som gjev eit handlingsrom for barn og unge til \u00e5 bruke desse plattformene til u\u00f8nskt \u00e5tferd. Det gjev ogs\u00e5 vaksne eit fritt spelerom til \u00e5 rekruttere barn og unge til ulovlege handlingar. Alle instansar som har bidratt til kunnskap i denne saka understrekar viktigheita av \u00e5 styrke foreldrene. Dei ser foreldre som strevar med grensesetjing og involvering i barnets kvardag. Pedagogisk psykologisk teneste melder om auke i \u00e5tferdsvanskar allereie i barnehagen. Foreldre er usikre og kan verte utydelege for barna, spesielt dersom barnet har s\u00e5rbarheiter. Samtidig vert det ogs\u00e5 rapportert om foreldre som krev mykje av barnehage, skule og andre tenester b\u00e5de i form av oppf\u00f8lging og tilrettelegging for barna sine sj\u00f8lv om barna ikkje har utfordringar som utl\u00f8yser lovfesta tilrettelegging og tiltak. Mange foreldre pr\u00f8ver sj\u00f8lv \u00e5 handtere det dei opplever som ei negativ og skremmande utvikling i ungdomsmilj\u00f8a eller ved sin eigen ungdom. Det kan opplevast vanskeleg som foreldre \u00e5 orientere seg om kven som kan hjelpe, spesielt n\u00e5r kreftene er n\u00e6r ved \u00e5 ta slutt. Nokre foreldre har sj\u00f8lv eigenvanskar eller har ein utfordrande livssituasjon, noko som gjer det enno meir vanskeleg \u00e5 handtere ein ungdom i opposisjon. Det er viktig at kommune, politiet og andre eksterne akt\u00f8rar har gode strukturar og praksis for \u00e5 involvere foreldre. Foreldra er i utgangspunktet barn og unge sin viktigaste ressurs i oppveksten, og kommunen m\u00e5 syte for at foreldre er opplyst og tek ansvar for foreldrerolla si. Ein stor og aukande andel av foreldra i Bergen har bakgrunn fr\u00e5 andre land. Dette betyr at kommunen og andre akt\u00f8rar m\u00e5 ha god forst\u00e5ing for kulturforskjellar og ulike behov for korleis involvering kan og skal skje. 10 Risikofaktorar for gjentatt kriminalitet Dei som utf\u00f8rer gjentatt kriminalitet, har ofte ulike s\u00e5rbarheitsfaktorar. Kunnskap som er innhenta gjennom denne saka syner at dette mellom anna er: - L\u00e5g meistring i skulen og l\u00e5g skuledeltaking - Ulike utfordringar i familielivet med konflikter, \u00e5 bu trangt, d\u00e5rleg \u00f8konomi - Mangel p\u00e5 trygge vaksne b\u00e5de heime, i nettverket og i milj\u00f8et - L\u00e5g deltaking i organiserte fritidsaktivitetar, l\u00e5g sosial meistring - Diagnostiserte og udiagnostiserte psykiske vanskar - Mange har eller har hatt tiltak fr\u00e5 barnevernet Det er likevel ogs\u00e5 viktig \u00e5 ha med seg at nokre barn og unge kan verte forf\u00f8rt av kriminalitet, kapitalen den gir deg og moglegheitene for \u00e5 tene pengar \u2013 utan \u00e5 tilsynelatande ha mange risikofaktorar knytt til seg. Kva seier barn og unge sj\u00f8lv? Tematikken i denne saka er dr\u00f8fta med Ungdomsr\u00e5det og Forandringsfabrikken. I tillegg har Forandringsfabrikken samla innspel fr\u00e5 barn og unge i Bergen og oversendt skriftleg. B\u00e5de Ungdomsr\u00e5det og Forandringsfabrikken stiller sp\u00f8rsm\u00e5l til om kriminaliteten og grensel\u00f8ysa som vert skildra av politi og media er ein reell endring eller eit resultat av meir fokus, avdekking og innrapportering/melding til politi og andre instansar. Proffar fr\u00e5 Forandringsfabrikken med eigenerfaring fr\u00e5 rus- og kriminalitetsmilj\u00f8et i Bergen fortel at dei ikkje opplever at utfordringane er st\u00f8rre no \u2013 men at det er meir s\u00f8kelys p\u00e5 det og at det difor viser att p\u00e5 ulike m\u00e5tar i statistikkar og mediebiletet. Ingen av dei som har vorte snakka med opplever at det er meir utrygt i milj\u00f8et no enn tidlegare \u2013 det har alltid vore slik, p\u00e5 godt og vondt. Forandringsfabrikken meiner at det offentlege ordskiftet om ungdomskriminalitet bidrar til negativ p\u00e5verknad for ungdom generelt og dei det gjeld spesielt. Nokre unge f\u00e5r \u00abkred\u00bb for \u00e5 hamne i avisene med sine handlingar, medan andre opplever det nedlatande \u00e5 verte omtala som kriminell og \u00abgjengangar\u00bb. Det skapar misn\u00f8ye i ungdomsmilj\u00f8et at alt som kjem i media er fr\u00e5 dei vaksne sitt perspektiv, utan tanke for kva ringverknader dette har for barn og unge. Uheldig omtale i media kan bidra til \u00e5 forsterke eit narrativ om \u00aboss mot dei\u00bb, og verke mot si hensikt. P\u00e5 sp\u00f8rsm\u00e5l om kva som skal til for barn og unge n\u00e5r det gjeld \u00e5 f\u00f8rebygge rus- og kriminalitetsutvikling ser det ut til \u00e5 vere ei unison tilbakemelding om at universell f\u00f8rebygging er noko av den viktigaste innsatsen kommunen kan bidra med. Forandringsfabrikken sine proffar ynskjer at barn og unge f\u00e5r hjelp til \u00e5 forst\u00e5 \u2013 og snakke om \u2013 kjensler, slik at dei ikkje tyr til uheldige strategiar for \u00e5 handtere vanskelege kjensler dei ikkje klarar \u00e5 forst\u00e5 eller formidle. Proffane fortel om mange barn og unge som kan fortelje om at rus- og kriminalitet gir dei \u00abadrenalin\u00bb og at det er \u00abt\u00f8ft\u00bb, medan det som eigentleg er tilfelle er at dei har det vondt og vanskeleg og ynskjer ut av det. For \u00e5 lukkast med universelle innsatsar vert skulen l\u00f8fta fram som den beste arenaen. Her kan det byggast fellesskap p\u00e5 ein m\u00e5te som reduserer risikoen for \u00e5 hamne utanfor, og proffane ynskjer at det vert systematisk sett av tid til \u00e5 bygge fellesskap og hjelpe barn og unge til \u00e5 handtere kjensler i skuletida. Skulen er generelt ein arena som er viktig for barn og unge. Samtidig f\u00f8ler mange at dei ikkje passar inn der. Det er viktig for det kriminalitetsf\u00f8rebyggande arbeidet at vi har ein skule som fleire kan passe inn p\u00e5, med fokus p\u00e5 tryggleik og gode klassemilj\u00f8. Ungdomsr\u00e5det l\u00f8ftar ogs\u00e5 fram viktigheita av meiningsfulle aktivitetar for barn og unge, og ynskjer s\u00e6rleg arbeid for ungdom som ein viktig innsats. Det \u00e5 f\u00e5 jobbe bidrar til \u00e5 skape meining i kvardagen og sysselsette ungdom som elles ville kunne gjort lovbrot i mangel p\u00e5 alternativ. Det bidrar ogs\u00e5 til \u00e5 gje ungdom ein \u00f8konomisk fordel utan at dei m\u00e5 stele eller rane andre for \u00e5 f\u00e5 tilgang p\u00e5 pengar. 11 Gode og trygge fritidsarenaer er ogs\u00e5 l\u00f8fta fram som viktig av b\u00e5de Ungdomsr\u00e5det og Forandringsfabrikken. Det \u00e5 ha ein stad \u00e5 \u00abhenge\u00bb, med kjekke aktivitetar og trygge vaksne, bidrar b\u00e5de til fellesskap og positiv aktivitet. I tillegg er det ynskjeleg at det i Bergen vert opna eit tilbod som er tilgjengeleg store delar av d\u00f8gnet, der unge sj\u00f8lv kan ta kontakt for \u00e5 snakke med ein vaksne. Forandringsfabrikken spelar inn at dei vaksne som jobbar der ikkje skal kunne formidle vidare det ungdommane har fortalt dei utan \u00e5 avtale dette med ungdomen det gjeld. Teieplikt og meldeplikt er ogs\u00e5 tematisert av Ungdomsr\u00e5det og Forandringsfabrikken. For mange unge er meldeplikta diffus og bidrar til at mange vegrar seg for \u00e5 ta opp utfordringar i frykt for at dei vaksne melder vidare utan \u00e5 gjere det i samarbeid med dei unge. Forandringsfabrikken formidlar at mange av barn og unge som brukar rusmiddel og er involvert i kriminalitet ynskjer \u00e5 slutte med det. Fleire innspel fr\u00e5 barn og unge med rus- og kriminalitetserfaring l\u00f8ftar fram Utekontakten og tiltaket DUE (Der ungdom er) som gode tiltak i Bergen. Noko av suksesskriteria er at dei tilsette klarar \u00e5 bygge relasjon og tillit til ungdomen. Dette vert ogs\u00e5 l\u00f8fta fram som viktige kriterier for at ungdom i det heile skal klare \u00e5 ta i mot hjelp. Det er sv\u00e6rt viktig at hjelpa tilpassast det enkelte barn, i samarbeid med barnet. Reell involvering er viktig for at barn og unge skal oppleve tryggleik og v\u00e5ge \u00e5 opne opp for kva som eigentleg er b\u00e5de problemet og behovet. Spesielt n\u00e5r det gjeld rus og kriminalitet er det viktig for dei unge at dei f\u00e5r hjelp med det som er \u00e5rsakene til kriminalitet og rus. Forandringsfabrikken har ogs\u00e5 spelt inn ynskje om at det b\u00f8r tilsetjast milj\u00f8arbeidarar med eigenerfaring p\u00e5 skulane. Det kan vere enklare for elevane \u00e5 opne seg til vaksne dersom dei sj\u00f8lv har strevd med dei same utfordringane. Til slutt er det viktig for ungdomane som Forandringsfabrikken har henta innspel fr\u00e5, at dei ikkje vert m\u00f8tt med straff og konsekvensar for ting dei gjer. Dette kan bidra til kjensler av at dei vaksne ikkje forst\u00e5r, og skape ei polarisering \u2013 \u00aboss mot dei\u00bb. Ungdom l\u00e6rer seg raskt \u00e5 tilpasse seg straff og konsekvensar, som t.d. \u00e5 manipulere urinpr\u00f8ver, og straff bidrar ikkje til \u00e5 f\u00e5 tilgang til dei bakanforliggande \u00e5rsakene til lovbrota. Samarbeid kring barn og unge i risiko Som tidlegare nemnt er det avgjerande at samarbeid kring barn og unge er samordna og m\u00e5lretta. Samtidig er det fr\u00e5 tidlegare kartleggingsarbeid i samband med \u00abStrategi for oppvekst\u00bb, \u00abSe meg, h\u00f8r oss!\u00bb og \u00abHandlingsplan for barnevernet\u00bb avdekka at tenestene internt og eksternt har utfordringar med \u00e5 samarbeide og samordne tilbodet sitt. Dette er eit alvorleg problem n\u00e5r det kjem til \u00e5 skulle klare \u00e5 hindre ei vidare negativ utvikling i barne- og ungdomskriminaliteten. Hjelp for denne m\u00e5lgruppa er ikkje ein \u00abone-size-fits-all\u00bb. Det krev eit skreddarsydd hjelpetilbod, noko som utfordrar tenestene ekstra mykje n\u00e5r det kjem til samarbeid og fleksibilitet. Hjelp m\u00e5 vere tilpassa det einskilde barn sine hjelpebehov. Det er ogs\u00e5 ei utfordring at ulike tenester har ulike ansvar og mandat, noko som ofte kan p\u00e5verke i kva grad risiko vert oppdaga, vurdert og handtert. Til d\u00f8mes vil noko som i skulen vert opplevd som alvorleg, kanskje ikkje verte vurdert som like alvorleg av barnevern og politi \u2013 og p\u00e5verkar kva hjelp b\u00e5de skule og barn opplever \u00e5 f\u00e5. Dette viser at tenestene som skal samarbeide kring tematikken barne- og ungdomskriminalitet m\u00e5 bruke tid p\u00e5 \u00e5 f\u00e5 eit felles grunnlag og forst\u00e5ing om korleis risikofaktorar og innsatsar skal oppfattast og handterast, og at det er kunnskap om tilgjengelege tilbod som kan nyttast. Kort om kommunen sitt kriminalitetsf\u00f8rebyggande arbeid Bergen kommune arbeider etter SLT-metodikk. SLT st\u00e5r for Samordning av Lokale rus- og kriminalitetsforebyggende Tiltak. Modellen skal sikre at ressursane i kommunen og politiet 12 vert meir samk\u00f8yrt og m\u00e5lretta. SLT-arbeidet handlar ogs\u00e5 om \u00e5 gjere innsatsen for betre oppvekstvilk\u00e5r meir effektiv ved \u00e5 samordne kreftene i kommunen. SLT-arbeidet er forankra i sentralt politir\u00e5d der \u00f8verste leiarar i kommune og politi samt politikarar deltek. Det er i tillegg fire lokale politir\u00e5d i byomr\u00e5da som m\u00f8tast jamleg, med relevante deltakarar fr\u00e5 kommune og n\u00e6ringsliv. Ut over dette er det etablert ulike samarbeidsforum og fokusgrupper for utvalde tema \u2013 som mellom anna barn og unge som oppheld seg i sentrum og samarbeid for aktive unge. Kommunen har ogs\u00e5 nyleg signert samarbeidsavtale med Politiet, Bufetat, Helse Bergen og Betanien som skal bidra til betre forst\u00e5ing av etatane sitt arbeid med barn og unge, rammene for dette, koordinert innsats og eit godt samarbeid p\u00e5 tvers av etatane til beste for barn, unge, familiane deira og samfunnet elles. Samarbeidet er delt inn i styringsgruppe, koordinerande arbeidsgruppe og operativt arbeid. Fokusomr\u00e5de er dei mest krevjande situasjonane der barn og unge har store hjelpebehov fr\u00e5 fleire instansar. Gjennom dette samarbeidet kan partane samarbeide b\u00e5de strategisk og operativt, og p\u00e5 den m\u00e5ten l\u00f8fte problemstillingar til nasjonale myndigheiter og samtidig l\u00f8yse konkrete utfordringar barn, unge og hjelpetenestene st\u00e5r i n\u00e5r det trengs. F\u00f8rste arbeidsgruppem\u00f8te i dette nyoppretta samarbeidet er gjennomf\u00f8rt, og samarbeidet lovar godt for vidare innsats. Ut over dette har kommunen fleire tilbod innanfor b\u00e5de oppvekstfeltet og hjelpetenestene som treff m\u00e5lgruppa for saka. Det er likevel behov for, og ynskje om, \u00e5 vidareutvikle tenestene og samhandlinga for \u00e5 klare \u00e5 m\u00f8te utfordringane vi st\u00e5r ovanfor. Kvar m\u00e5 vi rette innsatsen framover? Byr\u00e5det st\u00f8ttar politiet sine m\u00e5l for arbeidet mot ungdomskriminalitet: \u2022 Nedgang i antal barn og ungdommar som beg\u00e5r straffbare forhold \u2022 Nedgang i antal straffbare forhold utf\u00f8rt av dei som strevar \u2022 Nedgang i antal barn og ungdommar som vert utsett for straffbare forhold \u2022 Auka kjensle av tryggleik i ungdomsmilj\u00f8et \u2022 Redusert risiko for at mindre\u00e5rige vert rekruttert inn i kriminelle milj\u00f8 I og med at \u00e5rsaksforholda til kriminalitet er komplekse, er det ikkje er enkelt \u00e5 vite p\u00e5 eit tidleg stadie kva utfordringar som kan resultere i rus og kriminalitet. Det kan vere krevjande \u00e5 vite n\u00e5r og korleis ein kan f\u00f8rebygge desse fenomena. Det er difor viktig at kommunen har tiltak og innsatsar p\u00e5 fleire niv\u00e5, fr\u00e5 universelle tiltak til indikative tiltak. Gjennom ulike planverk, strategiar og tiltak har Bergen kommune fleire gode universelle tiltak som n\u00e5r alle barn og unge i kommunen. God universell f\u00f8rebygging er mellom anna gode barnehagar, skular og fritidsklubbar. Til d\u00f8mes har Bergen tre Fysak-hallar som er eit l\u00e5gterskel-tilbod til barn og unge og Helsestasjon for ungdom i kvart byomr\u00e5de. Kommunen gjev ogs\u00e5 st\u00f8tte til ei lang rekkje med kulturaktivitetar og til frivillige organisasjonar som V13, R\u00f8de kors Forandringshuset og Spelhuset. Det er ogs\u00e5 f\u00f8rebyggande at Utekontakten har feltarbeidarar som opps\u00f8ker barn og unge b\u00e5de fysisk og digitalt, og er tilgjengelege for alle. Tverrfagleg samarbeid og kompetanseutvikling er ogs\u00e5 d\u00f8me p\u00e5 tiltak som kjem alle barn til gode. I tillegg har Bergen kommune Omr\u00e5desatsinga som er eit viktig bidrag i arbeidet med \u00e5 skape meir velferd og utjamne levek\u00e5rsskilnader i kommunen. I denne saka er det arbeidd med tiltak og innsatsar \u2013 ut over det vi allereie har - som skal treffe barn og unge som er i risiko og som har behov for s\u00e6rleg koordinert og heilskapleg hjelp. 13 Innsatspakke for arbeidet mot ungdomskriminalitet Bergen kommune har valt \u00e5 samle tiltak og innsatsar relatert til arbeidet mot kriminalitet i ein \u00abinnsatspakke\u00bb. Nokre av desse tiltaka kan iverksettast umiddelbart, andre treng meir kartlegging og vurdering. Koordinering og oppf\u00f8lging av barn og unge som har gjentatt kontakt med politiet I arbeidet med denne tiltakspakka har vi henta erfaringar fr\u00e5 andre kommunar, s\u00e6rleg Oslo kommune, G\u00f8teborg Stad og K\u00f8benhavn kommune. Det som g\u00e5r igjen, er at samordna tiltak rundt einskilde barn i risikosona er eit utruleg viktig tiltak. \u00abAktive Drenge\u00bb i K\u00f8benhavn er eit prosjekt med systematisk oppf\u00f8lging og aktivitetar gjennom fleire \u00e5r for unge gutar med s\u00e6rleg h\u00f8g risiko for \u00e5 utf\u00f8re kriminalitet, med gode resultat for b\u00e5de deltakarane, deira familiar og n\u00e6rmilj\u00f8. I tillegg syner erfaringar fr\u00e5 tiltak i G\u00f8teborg og Nordrhein-Westfalen gode prognosar for barn og unge som f\u00e5r tilbod om tett individuell oppf\u00f8lging. Det vil difor vere eit av byr\u00e5dets hovudgrep mot kriminalitetsutviklinga \u00e5 iverksette liknande tiltak i kommunen v\u00e5r. For \u00e5 styrke innsatsen rundt barn og unge som er i gjentatt kontakt med politiet, etablerast det eit tverrfagleg og individuelt tilrettelagt tilbod. Dette er eit tilbod med to intervensjonar og gjeld i hovudsak barn og unge opp til 15/16 \u00e5r \u2013 og har ingen nedre aldersgrense. Intervensjonane skal bidra til \u00e5 kome tidleg inn n\u00e5r det er uro for barn, og samtidig ha kompetanse og handlekraft for barn og unge som allereie har etablerte vanskar. Denne innsatsen vert i f\u00f8rste omgang prosjektorganisert og ansvaret er lagt til Etat for barn og familie. 1) Tilbod som baserast i hovudsak p\u00e5 eksisterande, men styrka innsats i Utekontakten til barn og unge a. Intensivt tilbod b. Skal tilby breiare og styrka tilbod samanlikna med i dag, mellom anna i form av foreldreoppf\u00f8lging og auka fokus p\u00e5 psykisk helse c. Oppretting av mentorordning som ogs\u00e5 kan verte gitt i etterkant av tilbodet 2) Tilbod til barn, ungdom og deira foreldre ved alvorleg og gjentakande kriminalitet a. Baserast p\u00e5 modellen \u00abR\u00e4tt Kurva1\u00bb som har gode resultat i Tyskland og Sverige b. Langvarig og koordinert oppf\u00f8lging og hjelp for b\u00e5de barn og foreldre c. Utstrekt samarbeid med andre tenester Tilbodet er i f\u00f8rste omgang ein pilot, og det er s\u00f8kt om tilskotsmidlar til utpr\u00f8vinga. I pilotperioden er det politiet som er inngangsporten til tilboda, p\u00e5 lik linje som modellen \u00abR\u00e4tt kurva\u00bb. Dette kan utvidast dersom evalueringa tilseier at tilbodet fungerer etter hensikta. Prosjektet skal svare p\u00e5 behovet for \u00e5 kome raskt i gang med oppf\u00f8lging av barn og unge, eit slags \u00abhurtigspor\u00bb i kommunen. Dette tilbodet skal ikkje erstatte \u00e5 melde saker til barnevernet. Det er viktig at kommunen kan ha eit tilbod som er i \u00abgr\u00e5sona\u00bb mellom dei ulike tenestene, som varetek familiane utan at det er behov for barnevernvedtak. N\u00e5r det gjeld mentorordninga ynskjer Bergen kommune \u00e5 samarbeide med relevante akt\u00f8rar om ei mentoroppl\u00e6ring knytt til barne- og ungdomskriminalitet. 1 Modellen fylgjer opp barn i risiko for \u00e5 verte etablert i kriminelle milj\u00f8, i aldersgruppa 8-15 \u00e5r. Metoden baserar seg p\u00e5 heilskapleg, ressursfokusert og tverrfagleg oppf\u00f8lging av heile familien, og fokuserer mellom anna p\u00e5 skulegang, arbeidsliv, spr\u00e5k, bustad og inkludering. 14 Tiltaket svarar ogs\u00e5 p\u00e5 mange av innspela som er komne inn til kommunen i perioden denne saka er utarbeidd, som til d\u00f8mes betre koordinering og breiare samarbeid med interne og eksterne akt\u00f8rar, tettare individuell oppf\u00f8lging b\u00e5de via mentor og fagpersonar, samt \u00e5 kome tidleg i kontakt med ungdommar som politiet er uroa for. Tiltaket vil ogs\u00e5 kunne bidra til barnevernreforma sitt m\u00e5l om tidlegare innsats og rett hjelp til rett tid. \u2022 Gjennomf\u00f8rast av Etat for barn og familie. Hurtig Kartlegging og Handling (HKH) om ungdomskriminalitet i Bergen Bergen kommune ynskjer ei grundig kartlegging av ungdomskriminalitet, med spesielt fokus p\u00e5 barn som ranar barn. Utekontakten leverte i 2023 ein rapport etter ein HKH om bekymringsfull rusbruk hos barn og unge. Dette har gitt nyttig innsikt i temaet og generert tiltak for vidareutvikling av tenestene for \u00e5 m\u00f8te utfordringane med rus hos unge p\u00e5 ein god m\u00e5te. Det er ynskjeleg \u00e5 f\u00e5 det same kunnskapsgrunnlaget n\u00e5r det gjeld kriminalitet. HKH\u2019en kan bidra med kunnskap om kva som kjenneteikner ran i ungdomsmilj\u00f8a, kven som er m\u00e5lgruppa, kor utbreidd fenomenet er, kva tiltak som allereie fins og korleis vi som kommune kan m\u00f8te utfordringane p\u00e5 best mogeleg m\u00e5te. Rapporten er planlagt ferdigstilt mot slutten av 2024. \u2022 Gjennomf\u00f8rast av Etat for barn og familie ved Utekontakten. Samle og systematisere relevant kunnskap for \u00e5 m\u00e5lrette innsats Nokre av suksesskritera for \u00e5 kunne styre ressursar og innsats er \u00e5 ha gode verkt\u00f8y for \u00e5 vite kvar innsatsen skal rettast. Dagens situasjon er at tilsette f\u00e5r tilgang p\u00e5 kunnskap fr\u00e5 fleire hald, utan at desse n\u00f8dvendigvis er systematisert eller koordinert. Kommunen skal arbeide klokt med ressursane v\u00e5re. Eit godt kunnskapsgrunnlag bidrar til gode avgjersler og moglegheiter for \u00e5 raskt kunne omstille aktivitet og innsats. Det er fleire relevante kunnskapskjelder kan sj\u00e5ast i samanheng for \u00e5 gje kommunen og samarbeidsakt\u00f8rar eit godt grunnlag for b\u00e5de samarbeid, felles forst\u00e5ing og innsats. Dette kan vere til d\u00f8mes \u00e5 sj\u00e5 funn fr\u00e5 Ungdata, folkehelsestatistikk, levek\u00e5rsstatistikk, politiet og barnevernet sine statistikkar i samanheng. Dette vil bidra til \u00e5 f\u00e5 analyser av ulike forhold som er viktige for vidareutvikling av innsats. Kunnskapsgrunnlaget kan verte brukt i alt fr\u00e5 f\u00f8rebyggingsarbeid, SLT-arbeid og til byplanlegging. For ei m\u00e5lgruppe som er i rask endring b\u00f8r kunnskapsgrunnlaget oppdaterast minimum ein gong \u00e5rleg. Det m\u00e5 avklarast om dette skal oppsummerast i ein rapport, eller om det skal utviklast eit digitalt verkt\u00f8y for b\u00e5de kommune og politi. \u2022 Ansvaret for \u00e5 iverksette arbeidet med dette skal ligge hos byr\u00e5dsavdeling for barnevern, sosiale tjenester og mangfold \u2013 men vidare drift av utviklinga m\u00e5 skje i samarbeid med relevante byr\u00e5dsavdelingar og andre akt\u00f8rar b\u00e5de internt og eksternt. Arbeid til unge - Lommepengeprosjekt Arbeid til unge er l\u00f8fta fram i fleire samanhengar i arbeidet med denne saka. I Oslo melder politiet at dei ser ein nedgang i kriminell aktivitet n\u00e5r unge er sysselsett. Politiet i Bergen fortel at fleire av ungdomane dei er s\u00e6rleg uroa for har formidla ynskje om arbeid, fleire av dei er under 15 \u00e5r. Ungdomsr\u00e5det er ogs\u00e5 spesielt opptekne av dette som eit viktig verkemiddel for b\u00e5de meistring, meining og \u00f8konomi. Bergen kommune har fleire gode tiltak knytt til arbeid og aktivitet for unge. Samtidig er det ein mangel p\u00e5 tilbod til barn under 15/16 \u00e5r. Det er viktig \u00e5 kome i kontakt med barn tidleg, slik at dei f\u00e5r m\u00e5tar \u00e5 tene pengar p\u00e5 som reduserer risikoen for \u00e5 til d\u00f8mes tene pengar p\u00e5 sal av illegale rusmidlar. 15 Dette er ikkje meint som eit tradisjonelt arbeidsinkluderingstiltak, men skal vere eit tiltak som bidrar til meining og aktivitet for unge, gjerne i samarbeid med ulike akt\u00f8rar som til d\u00f8mes n\u00e6ringslivet. Gjennom \u00e5 legge til rette for arbeidsaktivitetar og arbeidsformidling, kan barn og unge som fell utanfor kriteria for andre arbeidstiltak i kommunen b\u00e5de f\u00e5 gjere ein aktivitet med meining og samtidig f\u00e5 l\u00f8n/honorar. Fleire barn og unge har trekt fram behovet for \u00e5 vere betydningsfull for andre og sett p\u00e5 som ein ressurs. Dette tiltaket kan bidra til det. Det skal kartleggast korleis ei slik ordning kan sj\u00e5 ut, organisering, korleis kommune, n\u00e6ringsliv og frivilligheita kan samarbeide om tiltaket og kven som skal vere m\u00e5lgruppa for tiltaket. \u2022 Byr\u00e5dsavdeling for barnevern, sosiale tjenester og mangfold arbeider vidare med dette saman med SLT-koordinatorar, og inviterer n\u00e6ringslivet og frivilligheita inn i samarbeidet. Milj\u00f8rettleiarar i skulen \u2013 nettverk og struktur Bergen kommune skal fortsette satsinga p\u00e5 milj\u00f8rettleiarar i Bergensskulen. I 2024 vert det tilsett 11 milj\u00f8rettleiarar. Milj\u00f8rettleiarar i skulen er eit viktig grep b\u00e5de for elevane sin trivsel og tryggleik, men ogs\u00e5 for \u00e5 avlaste l\u00e6rarar og bidra til tverrfaglegheit i skulen. Skulane har eit omfattande ansvar n\u00e5r det gjeld barn og unge si l\u00e6ring. Samtidig er skulen ogs\u00e5 ein viktig arena for sosial tilh\u00f8yrsle, meistring og utvikling. Innspel fr\u00e5 ungdom og andre akt\u00f8rar i denne saka, tilseier at det er eit stort ynskje og behov for milj\u00f8rettleiarar i oppvekstfeltet. Det vert viktig framover \u00e5 sikre at milj\u00f8rettleiarane har god kompetanse og tilgang p\u00e5 fagleg rettleiing og utvikling. Det b\u00f8r leggast til rette for \u00e5 etablere eit fagnettverk p\u00e5 tvers av byomr\u00e5da for milj\u00f8rettleiarar i skulen. \u2022 Innsatsen vert fylgd opp av Byr\u00e5dsavdeling for barnehage og skule \u2022 SLT-koordinatorane fylgjer opp tiltak i HKH om bekymringsfullt rusbruk blant barn og unge i Bergen: G\u00e5 i dialog med Etat for skole knytt til \u00e5 unders\u00f8ke moglegheita for samarbeid i fagnettverk. Gode fritidstilbod i bydelane og samarbeid med frivillige- og ideelle organisasjonar B\u00e5de barn, unge og andre akt\u00f8rar spelar inn gode fritidstilbod som sv\u00e6rt viktig for barne- og ungdomsmilj\u00f8a. I Bergen kommune har vi eit mangfald av ulike tilbod, utvikla og drifta b\u00e5de av interne krefter, eksterne akt\u00f8rar og av foreldre. Fleire unge som har klart \u00e5 kome seg ut av kriminalitet fortel om korleis ulike fritidstilbod har vore ei stor hjelp for \u00e5 klare dette. Det er viktig for kommunen at det er fritidstilbod som er variert og tilpassa ulike interesser. Gjennom Barne- og familiepanelet sit kommunen p\u00e5 mykje data som kan brukast til \u00e5 f\u00e5 ein oversikt over kvar det fins manglar i tilbodet, b\u00e5de n\u00e5r det gjeld geografiske variablar og sosiale variablar. Mange unge som er involvert i kriminelle milj\u00f8 f\u00f8ler seg inkludert i desse milj\u00f8a, ofte fordi dei ikkje f\u00f8ler tilh\u00f8yrsle p\u00e5 dei andre arenaene som eksisterer. Dette kan ogs\u00e5 p\u00e5verke i kva grad dei ynskjer \u00e5 opps\u00f8ke ulike fritidstilbod. \u00c5 utvikle tilbod i samarbeid med ungdom som fortel kva dei treng er ein viktig suksessfaktor. Bergen kommune vil prioritere \u00e5 arbeide med f\u00f8rebygging av utanforskap og ungdomskriminalitet dei neste \u00e5ra. Vi ynskjer at fleire frivillige organisasjonar skal tilby aktivitetar som gjev ungdommar alternative meistringsarenaer. Dette kan vere sosial samv\u00e6r, konflikthandtering og meir spesifikk hjelp til \u00e5 takle rus eller psykiske belastingar. 16 \u2022 SLT organiserer allereie ulike arbeidsgrupper i kommunen, der innsatsen mellom anna handlar om \u00e5 samle n\u00e6rmilj\u00f8et, koordinere og bidra til at tilbod til barn og unge heng saman. Det vert sett til desse for \u00e5 vurdere vidareutvikling av dette arbeidet. Eit godt samarbeid med ulike organisasjonar vil bidra til \u00e5 skape eit variert tilbod for fleire m\u00e5lgrupper i kommunen, og det er eit stort og godt engasjement i alle bydelane. Det er viktig \u00e5 halde p\u00e5 gode initiativ og krefter, og \u00e5 samarbeide tett kring felles ynskjer og m\u00e5l. Bergen kommune vil l\u00f8fte fram innsatsen frivillige og ideelle organisasjonar gjer for \u00e5 f\u00f8rebyggje kriminalitet og utanforskap. Kommunen forvaltar tilskotsordningar b\u00e5de fr\u00e5 bybudsjettet og i samarbeid med statlege etatar. Det er viktig \u00e5 ha eit sterkt fokus p\u00e5 tematikken som denne saka handlar om i handsaminga av desse tilskota. \u2022 Bergen kommune skal til hausten 2024 invitere til ei samling for frivilligheita i Bergen for \u00e5 styrke den samordna innsatsen om ungdomskriminalitet. I denne samlinga vil vi leggje til rette for at frivilligheita i Bergen vert betre kjende med kvarandre gjennom til d\u00f8mes \u00abspeed dates\u00bb. I samband med dette vert det sett ned ei arbeidsgruppe med medlem fr\u00e5 b\u00e5de kommune og frivilligheita. \u2022 Bergen kommune fasiliterer jamlege treffpunkt med frivillige og ideelle organisasjonar. Dette vil bidra til betre kjennskap til kvarandre, samskaping og betre flyt i samarbeidet b\u00e5de mellom kommunen og akt\u00f8rane, og mellom akt\u00f8rane sj\u00f8lv. \u2022 Byr\u00e5dsavdeling for barnevern, sosiale tjenester og mangfold samarbeider med relevante byr\u00e5dsavdelingar om \u00e5 engasjere foreldre til \u00e5 drive natteravns- /dagravnsarbeid. Gjennom dette vert det tatt felles ansvar mellom kommune og foreldre til \u00e5 skape ein trygg by. SLT-arbeidet \u2013 vidareutvikling og oppf\u00f8lging av innsatsar SLT-arbeidet i kommunen er eit viktig verkt\u00f8y for det kriminalitetsf\u00f8rebyggande arbeidet. I dette samarbeidet er det etablert gode strukturar for informasjonsflyt, samarbeid og koordinering. SLT-sekretariatet i Bergen kommune er i dag organisert i Etat for barn og familie, men jobbar p\u00e5 tvers i kommunen med forgreiningar ut i frivilligheita. SLT har mellom anna ansvar for dei viktige lokale politir\u00e5dsm\u00f8ta og eit eige m\u00f8te mellom sentrale akt\u00f8rar i Bergen sentrum. Bergen kommune ynskjer \u00e5 styrke dette arbeidet ved \u00e5 vidareutvikle korleis vi jobbar etter SLT-modellen, og legge til rette for eit tettare samarbeid med politiet p\u00e5 alle niv\u00e5. SLT- modellen krev eit samarbeid p\u00e5 tvers og mellom niv\u00e5. Vi ser for oss at det er eit stort og uutnytta potensiale for \u00e5 f\u00e5 p\u00e5 plass eksternt finansierte prosjekt i bydelane gjennom SLT. Samarbeidet vert sv\u00e6rt viktig for \u00e5 samordne prosjekt og styrke samhandling i byomr\u00e5da. Det er viktig \u00e5 presisere at SLT er ein metode som ikkje er avgrensa til personar, og det er eit m\u00e5l at heile kommunen skal arbeide etter denne metodikken. SLT m\u00e5 vere b\u00e5de eit strategisk arbeid og eit tenesten\u00e6rt arbeid for \u00e5 n\u00e5 m\u00e5la om \u00e5 ha ein raud tr\u00e5d fr\u00e5 innbyggarar, tenester og til politisk og administrativt niv\u00e5. SLT-koordinatorane skal fylgje opp desse omr\u00e5da vidare: Trygghets-programmet Tilbod til barn og unge som er utsett for kriminelle handlingar er viktig for offeret. Det er samtidig ogs\u00e5 for \u00e5 hindre eskalering av konflikter og vidare kriminelle handlingar. \u00c5 verte utsett for krenkingar og lovbrot kan skape kjensler av utryggheit og uhelse. Det kan ogs\u00e5 f\u00f8re til \u00f8nske om hevn, som kan bidra til at offeret sj\u00f8lv vert lovbrytar. Bergen kommune ynskjer \u00e5 kartlegge korleis bruk av Trygghetsprogrammet kan sj\u00e5 ut i v\u00e5r kommune. SLT f\u00e5r i oppdrag \u00e5 inng\u00e5 eit samarbeid med politiet om dette. 17 Auke bruk av gjenopprettande prosessar i skular og fritidsarenaer Mykje av utfordringane i ungdomsmilj\u00f8et spelar seg ut p\u00e5 skular og fritidsarenaer. Sj\u00f8lv om hendingar kan skje utanfor skuletid, p\u00e5verkar det ofte skulekvardagen. Det er viktig \u00e5 handtere ulike typar for konfliktskapande situasjonar som t.d. sjalusi og ueinigheiter for \u00e5 f\u00f8rebygge at det utartar seg til vald, truslar og redsel i milj\u00f8et. Konfliktr\u00e5det, Bergen kompetansesenter for L\u00e6ringsmilj\u00f8 (BKL) og Gatemekling v/ R\u00f8de kors har gode verkt\u00f8y, modellar og kompetanse som kan spelast p\u00e5 for \u00e5 utvikle eit godt og verksamt tilbod. SLT har initiert eit samarbeid med desse akt\u00f8rane knytt til dette, og vil f\u00f8lgje opp det vidare arbeidet knytt til dette. I samband med dette er det ogs\u00e5 viktig at det er trygge vaksne som er tett p\u00e5 ungdomsmilj\u00f8a som kan avdekke og f\u00f8lgje opp konflikter og andre utfordringar. Kommunen har fleire ressursar \u00e5 spele p\u00e5 knytt til dette. Mellom anna har Utekontakten stor tillit blant barn og unge i Bergen, og f\u00e5r via sitt feltarbeid god innsikt i ungdomsmilj\u00f8et. Barn og unge etterlyser trygge vaksne som er tilstade der dei er. Konflikter blant barn og unge kan bidra til at fritidstilbod ikkje vert brukt grunna utryggleik, eller bidra til at uheldige situasjonar oppst\u00e5r og eskalerer. Det er viktig at vaksne er til stade for \u00e5 trygge, men ogs\u00e5 for \u00e5 avdekke konflikter slik at ungdomen kan f\u00e5 kvalifisert hjelp til \u00e5 handtere det konstruktivt. Utvikle ein rettleiar for samhandling kring rus og kriminalitet SLT utarbeider ein rettleiar for samhandling kring rus og kriminalitet, etter modell fr\u00e5 \u00abVeileder \u2013 Forebygging av radikalisering og voldelig ekstremisme\u00bb. Utvikle ein rettleiar for teieplikt og informasjonsflyt Fleire av samarbeidsakt\u00f8rane kring barn og unge opplever teieplikt og meldeplikt som utfordrande, b\u00e5de generelt i oppf\u00f8lging av barn, unge og foreldre og knytt til utfordingar med konflikter, rus og kriminalitet. Bergen kommune ynskjer \u00e5 utvikle ein rettleiar etter inspirasjon fr\u00e5 Oslo kommune sin rettleiar \u00abUtenfor boksen \u2013 innenfor lovverket\u00bb. SLT-koordinatorane i kommunen f\u00e5r i oppdrag \u00e5 utvikle denne. Det b\u00f8r ogs\u00e5 vurderast \u00e5 utvikle informasjon til barn og unge knytt til meldeplikt i og med at dette er meldt inn som eit hinder for tillit og trygge relasjonar n\u00e5r unge har det vanskeleg. Tiltak for \u00e5 f\u00f8rebygge f\u00f8rstegangskriminalitet SLT inng\u00e5r eit samarbeid med relevante akt\u00f8rar knytt til ulike tiltak for \u00e5 f\u00f8rebygge f\u00f8rstegangskriminalitet. Dette kan vere ulike informasjonskampanjar eller undervisingsopplegg som akt\u00f8rane bidrar med inn i skulen. Relevante akt\u00f8rar \u00e5 samarbeide med er n\u00e6ringslivet, politiet, BKL og Etat for skole. Digitalt opps\u00f8kande arbeid og SoMe-kompetanse for tilsette og foreldre Barn og unge lev liva sine i stor grad p\u00e5 sosiale media, og vert eksponert for b\u00e5de positivt og negativt innhald. I tillegg er sosiale media og digitale plattformer ein viktig arena for kommunen \u00e5 treffe barn og unge. Bergen kommune har i Utekontakten etablert digitalt opps\u00f8kande arbeid, der kompetente vaksne m\u00f8ter barn og unge p\u00e5 deira premiss. Dette bidrar til at vi treffer ei st\u00f8rre gruppe av unge som vi elles ikkje n\u00e5r, og kan bygge relasjonar, avdekke hjelpebehov og tilby oppf\u00f8lging. Det er ynskjeleg \u00e5 vidareutvikle dette tilbodet, og det m\u00e5 vidare kartleggast korleis kommunen kan styrke tilbodet anten ved \u00e5 omdisponere ressursar, s\u00f8ke tilskot eller utvide tilbodet med ekstra finansiering. Dette er ogs\u00e5 eit tiltak som kan bidra til \u00e5 avdekke hatprat og u\u00f8nska trendar og utvikling i ungdomsmilj\u00f8et. Foreldre har ogs\u00e5 avgrensa kunnskap om kva som skjer p\u00e5 sosiale media. Kommunen, i samarbeid med politiet, m\u00e5 samarbeide om \u00e5 gje foreldre informasjon om korleis landskapet ser ut knytt til bruken av sosiale media. Dette er viktig for \u00e5 gje foreldre moglegheit til \u00e5 f\u00f8lgje med p\u00e5 kva barnet eller ungdomen vert eksponert for, eller deltek i. Det er ogs\u00e5 viktig \u00e5 rette 18 merksemd mot seksualisert vald og nettovergrep, og det vil framover verte arbeidd med tiltak for \u00e5 motvirke dette. Dette kan vere relevant \u00e5 bidra med inn i undervisingsopplegg p\u00e5 skulane. \u2022 Utekontakten vidareutviklar digitalt opps\u00f8kande arbeid, gjerne i samarbeid relevante akt\u00f8rar som til d\u00f8mes Spillhuset. Bergen kommune vert medlem av Nordic Safe Cities Nordic Safe Cities er ein allianse som best\u00e5r av 20 byar i Norden. Gjennom dette samarbeidet vert det utveksla kunnskap og erfaringar knytt til kriminalitetsf\u00f8rebyggande arbeid, og lagt til rette for utvikling av innsatsar for \u00e5 skape eit tryggare samfunn. Medlemslanda samarbeider med myndigheiter, frivillige- og ideelle organisasjonar og stiftelsar, ungdomsorganisasjonar og sivilsamfunnet. Bergen kommune ynskjer \u00e5 bidra inn i dette samarbeidet og hauste effektar av gode intervensjonar og kunnskapsdeling. Organisasjonen har ei samarbeidsavtale med Gjensidigestiftelsen som bidreg med \u00e5 finansiere gode tiltak. \u2022 Byr\u00e5dsavdeling for barnevern, sosiale tjenester og mangfold fylgjer opp samarbeidet, og deltek p\u00e5 fellessamling i slutten av mai 2024. \u2022 Medlemsskapet i denne organisasjonen kostar 75 000 kroner i \u00e5ret og vert dekt innafor vedteke budsjett. Som medlem av organisasjonen vil vi kunne f\u00e5 tilskotsmidlar til relevante tiltak. 19 "
}