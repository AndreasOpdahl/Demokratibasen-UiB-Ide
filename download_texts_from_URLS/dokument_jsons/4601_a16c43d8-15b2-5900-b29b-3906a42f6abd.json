{
  "dokument_id": "a16c43d8-15b2-5900-b29b-3906a42f6abd",
  "doc_type": "case_presentation",
  "kommune": 4601,
  "tittel": "H\u00f8ringsuttalelse til h\u00f8ring av NOU 2024:14 Med lov skal data deles",
  "url": "https://bergen.kommune.no/politikere-utvalg/api/fil/bk360/11382693/Framstilling-Horingsuttalelse-til-horing-av-NOU-2024-14-Med-lov-skal-data-deles",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/144391-2 H\u00f8ringsuttalelse til h\u00f8ring av NOU 2024:14 Med lov skal data deles Hva saken gjelder: Digitaliserings- og forvaltningsdepartementet sendte 19.09.24 p\u00e5 h\u00f8ring NOU 2024:14 Med lov skal data deles. Viderebruksutvalget ble oppnevnt av dav\u00e6rende Kommunal og moderniseringsdepartementet 6. oktober 2021, for \u00e5 foresl\u00e5 en mer helhetlig regulering av viderebruk av offentlig informasjon (data). Det framg\u00e5r av utvalgets mandat at forslaget skal ta utgangspunkt i offentleglova med forskrift, \u00e5pne data-direktivet (EU) 2019/1024), gjennomf\u00f8ringsrettsakten om datasett med h\u00f8y verdi (EU) 2023/138) og dataforvaltningsforordningen (EU) 2022/868). Departementet mottok den endelige utredningen 26. juni i \u00e5r. Departementet ber om h\u00f8ringsinstansenes syn p\u00e5 utvalgets vurderinger og forslag. Departementet ber spesielt om innspill til organisering av tilsyn etter utvalgets forslag til dataforvaltningslov \u00a7\u00a7 4 og 5. Departementet ber ogs\u00e5 om innspill til enkelte av de deler av utvalgets forslag som g\u00e5r lenger enn minimumskravene i \u00e5pne data-direktivet. Dette gjelder s\u00e6rlig forslaget til datadelingslov \u00a7\u00a7 5 fjerde ledd, 6 og 14. H\u00f8ringsfrist: Departementets h\u00f8ringsfrist er 9. desember 2024. Bergen kommune har f\u00e5tt innvilget utsatt h\u00f8ringsfrist til 19. desember. I NOU 2024:14 Med lov skal data deles foresl\u00e5r utvalget ny lovgivning som skal gj\u00f8re det enklere \u00e5 finne og bruke offentlige data til \u00e5 lage nye produkter og tjenester. Forslaget vil gi felles regler for hvordan offentlige virksomheter skal gj\u00f8re data tilgjengelig p\u00e5 en m\u00e5te som skaper verdi og bidrar til et \u00e5pent og demokratisk samfunn. Utvalget foresl\u00e5r \u00e5 dele lovgivningen for viderebruk av offentlig informasjon i to separate lover: lov om datadeling (datadelingsloven) og lov om dataforvaltning (dataforvaltningsloven). Datadelingsloven vil gjennomf\u00f8re \u00e5pne data-direktivet fra EU og regulere tilgang til og bruk av \u00e5pne data, det vil si data som kan gj\u00f8res allment tilgjengelig og brukes fritt. Dataforvaltningsloven skal p\u00e5 sin side gjennomf\u00f8re EUs dataforvaltningsforordning og regulere deling av beskyttede data, det vil si data som er underlagt begrensinger for viderebruk. Deling av data som inneholder personopplysninger vil fortsatt reguleres av personvernregelverket. I tillegg til de to lovene, foresl\u00e5r utvalget en forskrift til datadelingsloven som blant annet skal regulere hvilke datasett som offentlig sektor har plikt til \u00e5 tilgjengeliggj\u00f8re etter EUs gjennomf\u00f8ringsrettsakt om datasett med h\u00f8y verdi. Forskriften skal ogs\u00e5 innholde detaljer om betaling for tilgang til data, og kriterier, vilk\u00e5r og avtalelengder for enerettsavtaler. 1 Et av hovedgrepene i den nye lovreguleringen er \u00e5 flytte bestemmelser om viderebruk av offentlige data ut av offentleghetlova og inn i den nye datadelingsloven. Dette gj\u00f8res for \u00e5 tydeliggj\u00f8re at viderebruk av offentlig informasjon er et eget rettsomr\u00e5de, og for \u00e5 gj\u00f8re reglene mer tilgjengelige for brukerne. Byr\u00e5dets vurdering og forslag til h\u00f8ringsuttalelse: Den nye datadelingsloven vil ha flere viktige konsekvenser for Bergen kommune. Kommunen vil gjennom det nye lovverket bli p\u00e5lagt \u00e5 gj\u00f8re datasett med h\u00f8y verdi allment tilgjengelig i nasjonal datakatalog. Hvilke datasett dette gjelder er forel\u00f8pig usikkert, men det kan omfatte viktige datasett for kommunen som for eksempel detaljerte kartdata. Innstramminger i kommunens muligheter til \u00e5 ta gebyrer for tilgang til data, vil utfordre dagens finansieringsmodell for vedlikehold og videreutvikling av kart- og eiendomsdata. I tillegg vil det v\u00e6re kostnader forbundet med \u00e5 gj\u00f8re data fra kommunens systemer tilgjengelige for deling. Loven vil stille strengere krav til at kommunen har god oversikt over v\u00e5re egne data, og at vi legger til rette for deling og viderebruk. Bergen kommune har over lengre tid arbeidet med datadeling og dataforvaltning, fordi kontroll p\u00e5 dataene v\u00e5re er en forutsetning for \u00e5 kunne utnytte det potensialet som ligger i nye teknologier og kunstig intelligens til \u00e5 levere v\u00e5re tjenester p\u00e5 nye m\u00e5ter i fremtiden. Likevel vil de forsterkede kravene kreve \u00f8kt kompetanse og mer ressurser innenfor informasjonsforvaltning for at kommunen skal kunne etterleve dem. Sett i lys av den allerede sv\u00e6rt krevende \u00f8konomiske situasjonen kommunen st\u00e5r i, er det sentralt hvordan innstrammingen i reglene vil p\u00e5virke kommunens \u00f8konomi n\u00e5r nytt lovverk trer i kraft, og hvordan eventuelle tapte inntekter skal kompenseres. H\u00f8ringsuttalelse fra Bergen kommune: Vi viser til h\u00f8ringsnotat om NOU 2024:14 \"Med lov skal data deles\" og takker for muligheten til \u00e5 gi h\u00f8ringssvar. Bergen kommune er positiv til at det legges til rette for \u00f8kt deling og viderebruk av offentlige data. For offentlig sektor kan deling av data kan bidra til \u00e5penhet, effektivisering og innovasjon, noe som kan skape verdier for offentlig sektor, n\u00e6ringsliv og samfunnet ellers. Kommunen har over flere \u00e5r prioritert arbeidet med dataforvaltning og -deling, og mener at felles rammer og strukturer, og fellesl\u00f8sninger som muliggj\u00f8r datadeling, er n\u00f8dvendig for at offentlig sektor skal utnytte data effektivt. Bergen kommune var initiativtaker til utredningen Deling av data i kommunal sektor1, som PwC gjennomf\u00f8rte p\u00e5 oppdrag fra KS Program for storbyrettet forskning. Utredningen viser at kommunene fortsatt st\u00e5r ovenfor flere barrierer som hindrer evnen til \u00e5 dele data, og at graden av modenhet p\u00e5 omr\u00e5det varierer mellom tjenesteomr\u00e5der. En konklusjon i etterkant av prosjektet er at en felles og sentralisert innsats er n\u00f8dvendig for \u00e5 lykkes p\u00e5 dette feltet. Det er positivt at utvalgets anbefalinger tydeliggj\u00f8r noen av disse felles rammene. Bergen kommune mener at utvalgets forslag til lov om datadeling vil v\u00e6re et viktig supplement til offentlighetsloven, og at den vil bidra til \u00e5 fremme offentlighet og \u00e5penhet i forvaltningen. Loven vil underst\u00f8tte og presisere bestemmelsen i offentlighetslovens \u00a79 om retten til \u00e5 kreve innsyn i en sammenstilling av databaser, som til n\u00e5 har v\u00e6rt krevende \u00e5 praktisere b\u00e5de for offentlighet og organer som omfattes av lovens virkeomr\u00e5de. Lovutkastet m\u00e5 ogs\u00e5 sees i sammenheng med krav i arkivloven om \u00e5 tilgjengeliggj\u00f8re arkivmateriale fra arkivdepot (arkivforskrifta \u00a724). Sammen med offentlighetsloven \u00a79 legger dette lovutkastet 1 Deling av data i kommunal sektor, FoU-rapport utarbeidet av PwC p\u00e5 oppdrag fra KS Program for storbyrettet forskning 2 til rette for omfattende konsekvenser for hvordan offentlig forvaltning forvalter, deler og gir innsyn i sine data. Bergen kommune er bekymret for de \u00f8konomiske og administrative konsekvensene lovforslaget kan ha for kommunesektoren. Med tanke p\u00e5 den krevende \u00f8konomiske situasjonen Bergen og andre kommuner st\u00e5r i, er det avgj\u00f8rende at ikke kommunene p\u00e5legges meroppgaver knyttet til \u00e5 oppfylle de nye lovkravene, uten at kostnadene ved dette kompenseres i sin helhet. Hvis ikke vil dette g\u00e5 ut over kommunens muligheter til \u00e5 finansiere lovp\u00e5lagte og andre viktige og prioriterte tjenester. Det er derfor avgj\u00f8rende at det nye lovverket utformes p\u00e5 en m\u00e5te som ivaretar kommunenes interesser, og at departementet vurderer hvilke supplerende tiltak som er n\u00f8dvendige for \u00e5 sette kommunene i stand til \u00e5 oppfylle de nye lovkravene. Dette inneb\u00e6rer ogs\u00e5 en n\u00f8ktern tiln\u00e6rming til hvilke datasett som skal defineres som h\u00f8yverdige og som skal omfattes av plikten til aktiv tilgjengeliggj\u00f8ring. Kommunen mener det er viktig med en grundigere utredning av disse konsekvensene, med s\u00e6rlig fokus p\u00e5 kommunenes rolle som dataforvalter, f\u00f8r loven implementeres. Spesielt gjelder dette plikten til aktiv tilgjengeliggj\u00f8ring og hva denne plikten faktisk inneb\u00e6rer. Sentrale problemstillinger for kommunen Bergen kommune \u00f8nsker i dette h\u00f8ringssvaret \u00e5 fremheve f\u00f8lgende sentrale problemstillinger knyttet til NOU 2024:14. \u00d8konomiske konsekvenser Som nevnt innledningsvis, mener Bergen kommune at det er avgj\u00f8rende at kommunene kompenseres for nye oppgaver som de p\u00e5legges etter ny lov. Videre er vi bekymret for potensielt tap av inntekter fra salg av datasett som kan defineres som \"datasett med h\u00f8y verdi\". Kommunen har, i likhet med andre storkommuner, betydelige inntekter fra salg av kartdata og eiendomsinformasjon. Disse inntektene er avgj\u00f8rende for \u00e5 finansiere den l\u00f8pende driften knyttet til innsamling, bearbeiding og videreutvikling av kartdata. \u00c5 fjerne denne inntektskilden uten \u00e5 etablere kompenserende ordninger vil kunne g\u00e5 utover kvaliteten p\u00e5 dataene og dermed tjenester som er avhengige av disse. Administrative byrder og ressursbehov Plikt til aktiv tilgjengeliggj\u00f8ring av bestemte data fra offentlig virksomhet kan f\u00e5 betydelige budsjettmessige kostnader for kommunene. Det er vanskelig \u00e5 f\u00e5 full oversikt over hva lovforslaget vil bety for Bergen kommune, da det gjenst\u00e5r \u00e5 utarbeide utfyllende forskrifter til datadelingsloven og dataforvaltningsloven f\u00f8r lovene kan tre i kraft, ma. forskrifter som konkretiserer kravene til tilgjengeliggj\u00f8ring av data, bruk av standardlisenser, og gebyrer. Med tanke p\u00e5 status og modenhet knyttet til datadeling i kommunal sektor generelt, er det likevel grunn til \u00e5 tro at lovforslaget krever en modenhet og kapasitet for dataforvaltning langt utover hva som er tilfelle i dag. De \u00f8konomiske konsekvenser for Bergen kommune og kommunal sektor er betydelige p\u00e5 grunn av bredden i tjenestetilbud og mengden data og datakilder kommunen behandler. Det er sannsynlig at implementeringen av direktivet/lovforslaget vil kreve store investeringer i b\u00e5de teknologi og kompetanse for \u00e5 sikre at data gj\u00f8res tilgjengelige i henhold til de nye kravene til datadeling. Kostnadene vil v\u00e6re knyttet til \u00f8kt behov for ressurser og kompetanse om dataforvaltning, arbeid med metadata og harmonisering av begreper, etablering og forvaltning av digital infrastruktur og teknologiske l\u00f8sninger som m\u00f8ter de nye kravene for datadeling, for eksempel sikre behandlingsmilj\u00f8er, teknisk utvikling av programmeringsgrensesnitt (API-er) for tilgjengeliggj\u00f8ring av data, kontroll-mekanismer og andre vurderinger som er n\u00f8dvendige for \u00e5 tilrettelegge og tilgjengeliggj\u00f8re data p\u00e5 en trygg og effektiv m\u00e5te. 3 For kommunen er det ogs\u00e5 viktig \u00e5 beskytte de data som b\u00f8r beskyttes, og v\u00e6re oppmerksom p\u00e5 den \u00f8kte risikoen med viderebruk av offentlige data som f\u00f8lger av den raske utviklingen til kunstig intelligens og muligheter til \u00e5 sammenstille data p\u00e5 nye og hittil ukjente m\u00e5ter. Den geopolitiske situasjonen gj\u00f8r ogs\u00e5 at vi m\u00e5 sikre at det ikke medf\u00f8rer sikkerhetsutfordringer \u00e5 gj\u00f8re kommunale data allment tilgjengelig. Dette vil kreve gode rutiner og system for vurdering av data. P\u00e5 generelt grunnlag kan vi si at kommunene vil trenge en teknisk rigg og \u00f8kt kompetanse innen teknologi, dataforvaltning, IT-sikkerhet, og juridiske aspekter m.m. knyttet til datadeling og personvern. Uklar definisjon av \"datasett med h\u00f8y verdi\" EU-kommisjonen har definert hvilke datasett som faller inn under HVD-kategorien. Selv om offentlig sektor har begrenset handlingsrom med hensyn til hvilke data som skal gj\u00f8res tilgjengelig, er det vanskelig \u00e5 p\u00e5 n\u00e5v\u00e6rende tidspunkt se hvordan det foresl\u00e5tte lovverket vil treffe kommunen. Mangelen p\u00e5 en tydelig og operasjonaliserbar definisjon/ oversetting av hvilke datasett som skal tilgjengeliggj\u00f8res skaper usikkerhet og vanskeliggj\u00f8r en forsvarlig vurdering av de \u00f8konomiske konsekvensene for kommunen. En presis definisjon av hvilke datasett som regnes som h\u00f8yverdige er n\u00f8dvendig for \u00e5 sikre forutsigbarhet og likebehandling mellom kommuner og mellom forvaltningsniv\u00e5er. Den foresl\u00e5tte plikten til \u00e5 publisere oversikter over tilgjengeliggjorte data med tilh\u00f8rende metadata i nasjonal datakatalog p\u00e5 data.norge.no, vil ogs\u00e5 kreve ressurser. Det er en forutsetning for etterlevelse av publiseringsplikten at det utf\u00f8res enten en forh\u00e5ndsvurdering eller en bearbeiding av datasettene i forkant. Det nye lovverket vil derfor kreve at kommunene ser egen dataforvaltning i sammenheng med arkivforvaltningen. Det er derfor grunnleggende at de kravene som stilles i forslaget til ny datadelingslov ses i sammenheng med utformingen av ny arkivlov, og at ny arkivlov behandles og vedtas slik at en forvaltning av \u00e5pne standarder og formater som ogs\u00e5 kan benyttes innen feltet datadeling og viderebruk kan gjenopprettes. Utvalget anbefaler at nasjonale myndigheter skal ha tilgang til \u00e5 fastsette en plikt til aktiv tilgjengeliggj\u00f8ring av bestemte data fra offentlig sektor ut over det som f\u00f8lger av gjennomf\u00f8ringsrettsakten om datasett med h\u00f8y verdi. Det vil potensielt gi store konsekvenser for kommunen om det \u00e5pnes for \u00e5 stille krav om aktiv tilgjengeliggj\u00f8ring av flere data enn de datasettene med h\u00f8y verdi som framg\u00e5r av reglene i HVD-forordningen. Bergen kommune synes det er positivt at utvalget har hatt som ambisjon \u00e5 forenkle og tydeliggj\u00f8re regelverket p\u00e5 omr\u00e5det, og \u00f8nsker \u00e5 understreke behovet for \u00e5 sikre sammenheng mellom lovverk. Det er viktig at definisjonene og begrepene som foresl\u00e5s i dette nye lovverket henger sammen med b\u00e5de annet nasjonalt lovverk og EUs lovgivning, dette gjelder b\u00e5de eksisterende regulering og ny regulering som er p\u00e5 vei. Interkommunalt samarbeid og fellesl\u00f8sninger Det vil bli vanskelig for den enkelte kommune \u00e5 m\u00f8te de nye kravene alene, og det er et stort behov for veiledning og sentralisert innsats n\u00e5r det gjelder \u00e5 f\u00e5 opp datadelingskapasitetet i kommunal sektor, noe som krever b\u00e5de finansiering og plan for praktisk gjennomf\u00f8ring. Bergen kommune etterlyser derfor en grundig kartlegging av ressursbehovet og mulige kompenserende tiltak for \u00e5 sikre at kommunene har kapasitet til \u00e5 h\u00e5ndtere de nye oppgavene. I rapporten Datadeling i offentlig sektor belyses de systematiske utfordringene st\u00f8rre kommuner m\u00f8ter i datadeling, inkludert utilstrekkelige systematiske tiltak, mangel p\u00e5 tilgang til egne data og uklar styring av roller i datadeling. Disse barrierene krever konkrete handlingsplaner for \u00e5 prioritere og strukturere datadelingsinitiativer effektivt. Funnene anbefaler en strukturert tiln\u00e6rming til datadeling i kommunene, med vekt p\u00e5 behovet for semantisk, organisatorisk og juridisk samarbeid. Den foresl\u00e5tte strategien 4 inkluderer opprettelse av en tverrkommunal samarbeidsplattform og en teknisk infrastruktur for \u00e5 st\u00f8tte dataenes synlighet, forst\u00e5elighet og tilgjengelighet. Dette strategiske rammeverket tar sikte p\u00e5 \u00e5 tilpasse kommunale datadelingsaktiviteter med bredere digitaliseringsm\u00e5l, og dermed fremme b\u00e6rekraftig utvikling og forbedre offentlig tjenestelevering gjennom informert databruk. Anbefalinger Bergen kommune oppfordrer departementet til \u00e5 ta hensyn til f\u00f8lgende anbefalinger i det videre arbeidet med lovforslaget: Grundig konsekvensutredning for kommunene Det m\u00e5 gjennomf\u00f8res en utredning av de \u00f8konomiske og administrative konsekvensene for kommunene. Utredningen m\u00e5 ta h\u00f8yde for de s\u00e6rskilte utfordringene kommunesektoren st\u00e5r ovenfor, for eksempel knyttet til finansiering av viktige datasett. Sammensetning av nasjonalt prioriteringsr\u00e5d Det vil v\u00e6re avgj\u00f8rende at kommunale interesser er godt representert i det nasjonale prioriteringsr\u00e5det som skal prioritere og gi r\u00e5d om hvilke datasett (utover minimumskravene) som skal vurderes som datasett av h\u00f8y verdi i Norge og dermed utl\u00f8se en plikt til aktiv tilgjengeliggj\u00f8ring. Kommunal sektor b\u00f8r involveres i b\u00e5de vurderinger, utforming og innretning av dette r\u00e5det knyttet til aktiv tilgjengeliggj\u00f8ring og deling av offentlige data. Definisjon av \"datasett med h\u00f8y verdi\" Definisjonen m\u00e5 v\u00e6re konkret og operasjonaliserbar. I prioriteringen av hvilke datasett som defineres som h\u00f8yverdige og derfor omfattes av plikten allmenn tilgjengeliggj\u00f8ring, er det viktig at kommunenes interesser vektes h\u00f8yt, med tanke p\u00e5 hvilke konsekvenser tilgjengeliggj\u00f8ringsplikten vil f\u00e5 for kommunal sektor. Kompensasjonsordninger for tapte inntekter Det m\u00e5 etableres kompensasjonsordninger for \u00e5 sikre at kommunene ikke mister viktige inntektskilder som f\u00f8lge av gratis tilgjengeliggj\u00f8ring av h\u00f8yverdige datasett. \u00d8remerkede midler til implementering Kommunene m\u00e5 gis tilstrekkelige ressurser til \u00e5 implementere det nye lovverket, herunder \u00f8remerkede midler til systemutvikling, kompetanseheving, og administrative oppgaver knyttet til datadeling. St\u00f8rre fokus p\u00e5 brukervennlighet og veiledning Til tross for at utvalget har lagt vekt p\u00e5 hensynet til tydeliggj\u00f8ring i sin anbefaling til innretning av nye lover og forskrifter, er lovgivningen p\u00e5 omr\u00e5det kompleks og krever i flere tilfeller h\u00f8y grad av tolkningskompetanse. Slik ansvaret for oppf\u00f8lging av de ulike lovene er plassert i dag, kan det bidra til en fragmentert oppf\u00f8lging av etterlevelsen av det samlede lovverket som regulerer data- og informasjonsforvaltning. Bergen kommune synes det er positivt at utvalget anbefaler en helhetlig gjennomgang av tilsynsorganene p\u00e5 det digitale omr\u00e5det, som kan hjelpe til \u00e5 tydeliggj\u00f8re sammenhenger og tolkning. Lovverket b\u00f8r legge til rette for brukervennlige l\u00f8sninger for datadeling, og det m\u00e5 utarbeides tydelig veiledningsmateriale for kommunene. Styrket samarbeid mellom data- og arkivforvaltning Kommunen ser behovet for et tettere samarbeid mellom dataforvaltning og arkivforvaltning for \u00e5 sikre en helhetlig og effektiv tilrettelegging av data for deling. Dette inkluderer \u00e5 utnytte arkivkompetanse i st\u00f8rre grad. Samarbeid b\u00f8r organiseres gjennom allerede etablerte kanaler og organer. 5 Ivaretakelse av personvern og sikkerhet Ved \u00e5 dele reguleringen av \u00e5pne og beskyttede data i to ulike lover, fors\u00f8ker utvalget \u00e5 tydeliggj\u00f8re hvilket lovverk som kommer til anvendelse n\u00e5r. Det m\u00e5 sikres at personopplysninger i datasett er tilstrekkelig beskyttet i tr\u00e5d med personvernlovgivningen, og at det er etablert robuste sikkerhetstiltak for \u00e5 forhindre uautorisert tilgang og misbruk av data. Avsluttende kommentarer Bergen kommune st\u00f8tter intensjonen bak NOU 2024:14, men mener det er avgj\u00f8rende at lovverket utformes p\u00e5 en m\u00e5te som ivaretar kommunenes interesser. S\u00e6rlig viktig er det at kommunenes interesser og konsekvenser for sektoren ivaretas i utformingen av forskrifter og i definering av hvilke datasett som skal v\u00e6re h\u00f8yverdige. Bergen kommune ser frem til \u00e5 delta i det videre arbeidet med \u00e5 utforme et nytt lovverk om datadeling som bidrar til \u00e5penhet og verdiskapning, samtidig som det sikrer en b\u00e6rekraftig dataforvaltning i kommunene. Begrunnelse for framleggelse til bystyret: Byr\u00e5dets fullmakter \u00a7 6, vedtatt av bystyret 16. desember 2020 i sak 378/20: H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. Saken anses \u00e5 v\u00e6re prinsipiell og inneb\u00e6re politiske avveininger. Forretningsutvalget har i m\u00f8tet 1.10.2024 i sak 321/24 fattet f\u00f8lgende vedtak: 3. Utvalg for finans, kultur og n\u00e6ring innstiller til bystyret som avgir h\u00f8ringssvar til \u00abH\u00f8ring av NOU 2024:14 Med lov skal data deles\u00bb p\u00e5 vegne av Bergen kommune. Byr\u00e5det innstiller til bystyret \u00e5 fatte f\u00f8lgende vedtak: Bergen kommune avgir h\u00f8ringsuttalelse til H\u00f8ring av NOU 2024:14 Med lov skal data deles slik den fremkommer av byr\u00e5dets forslag. Dato: 12. november 2024 Christine B. Meyer Jacob M\u00e6hle Byr\u00e5dsleder Byr\u00e5d for finans Dokumentet er godkjent elektronisk. Vedlegg: H\u00f8ringsbrev fra departementet 6 "
}