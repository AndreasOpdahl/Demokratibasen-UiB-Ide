{
  "dokument_id": "6e2431e7-a2a9-5c7b-9023-90a5407e4553",
  "doc_type": "case_presentation",
  "kommune": 4601,
  "tittel": "Status og fremdrift i arbeidet med \u00e5 redusere vold og trusler i bergensskolen",
  "url": "https://bergen.kommune.no/politikere-utvalg/api/fil/bk360/9250772/Framstilling-Status-og-fremdrift-i-arbeidet-med-a-redusere-vold-og-trusler-i-bergensskolen",
  "tekst": " BYR\u00c5DET Byr\u00e5dssak /23 Saksframstilling V\u00e5r referanse: 2023/256680-1 Status og fremdrift i arbeidet med \u00e5 redusere vold og trusler i bergensskolen Hva saken gjelder: I forbindelse med behandling av interpellasjon nr. 35 fra Marte Leirv\u00e5g (H) om vold og trusler i bergensskolen ble det vedtatt at byr\u00e5det skulle fremme en sak om status og fremdrift vedr\u00f8rende temaet innen utgangen av 2023. H\u00f8sten 2019 startet byr\u00e5dsavdeling for barnehage, skole og idrett1 opp et arbeid for \u00e5 redusere vold og trusler mot ansatte i byr\u00e5dsavdelingen. Satsingsomr\u00e5det \u00abReduksjon av vold og trusler mot ansatte i BBSI\u00bb ble vedtatt av arbeidsmilj\u00f8utvalget i BBS, og omfatter styrking av kompetanse og det systematiske HMS-arbeidet p\u00e5 enhetene knyttet til forebygging, h\u00e5ndtering og oppf\u00f8lging av volds- og trusselhendelser. Satsingen hadde oppstart i 2020, og avsluttes ved utgangen av 2023. Saken som n\u00e5 fremmes inneholder oppdaterte tall p\u00e5 meldinger om vold og trusler fra ansatte i bergensskolen. I tillegg omfatter saken en gjennomgang av planer, styrende dokument og tiltak som er iverksatt for \u00e5 forebygge, h\u00e5ndtere og f\u00f8lge opp volds- og trusselhendelser i skolen. Arbeidet for \u00e5 forebygge og h\u00e5ndtere vold og trusler omfatter alle niv\u00e5er i byr\u00e5dsavdeling for barnehage og skole, fra overordnede f\u00f8ringer til konkrete tiltaksplaner ved den enkelte skole. Byr\u00e5dsavdeling for barnehage og skole vil fortsette \u00e5 jobbe for \u00e5 redusere volds- og trusselhendelser i skolen. Byr\u00e5det er opptatt av at alle elever og ansatte i bergensskolen skal ha et trygt og godt skolemilj\u00f8, og at ingen skal bli utsatt for vold eller trusler i sin skole- eller arbeidshverdag. Oversikt over innrapporterte avvik og u\u00f8nskede hendelser Etat for skole har oversikt over avviksmeldinger og oppf\u00f8lging av avvik p\u00e5 skolene i Bergen, gjennom kommunes kvalitetssystem BkKvalitet. Innrapporterte avvik i BkKvalitet: \u00c5rstall Fysisk vold Trusler/trakassering Sum 2023 (til og med 13.11) 3893 765 4658 2022 3363 529 3892 2021 1599 330 1929 20202 1143 173 1316 1 Det som i 2019 var byr\u00e5dsavdeling for barnehage, skole og idrett (BBSI) er i dag byr\u00e5dsavdeling for barnehage og skole (BBS). 2 Det er gjort st\u00f8rre endringer i skjema ved starten av 2020 og 2021, som gj\u00f8r at kategoriene er ulik i 2019 og 2020. Tallene disse \u00e5rene er derfor ikke direkte sammenlignbare med resten. 1 2019 1589 175 1764 Tabellen over gir en oversikt over antall innrapporterte avvik i Bergen kommunes meldesystem BkKvalitet, delt inn i kategoriene \u00abfysisk vold\u00bb og \u00abtrusler og trakassering\u00bb. Oversikten viser at antall innrapporterte avvik har \u00f8kt siden 2019. Trolig har informasjon om meldesystemet og et aktivt fokus p\u00e5 god meldekultur i forbindelse med HMS- satsingsomr\u00e5det medf\u00f8rt en sterk \u00f8kning i antall meldinger. Det er viktig \u00e5 p\u00e5peke at tabellen oppgir antall meldinger, og at flere avviksmeldinger kan knyttes til samme elev. Avvikssystemet i BkKvalitet var nytt i 2019, og i forbindelse med HMS-satsingsomr\u00e5det har byr\u00e5dsavdelingen hatt et fokus p\u00e5 at u\u00f8nskede hendelser skal rapporteres. Det er derfor sannsynlig at \u00f8kningen i antall meldinger om vold og trusler handler om at det b\u00e5de er flere hendelser, og at flere av avvikene rapporteres. Etat for skole har halv\u00e5rlige gjennomganger av de avvik som er meldt, hvilke avvik som ikke er lukket, og hvilke skoler som ikke har avvik p\u00e5 sin enhet. Gjennom dette arbeidet f\u00f8lger Etat for skole opp skolene, med tiltak for \u00e5 redusere underrapportering og s\u00f8rge for at avvik behandles i tr\u00e5d med prosedyrer. Avvik blir ogs\u00e5 rapportert til arbeidsmilj\u00f8utvalget (AMU) i BBS hvert kvartal. Alle arbeidsmilj\u00f8gruppene (AMG) ved skolene skal jevnlig f\u00f8lge opp utviklingen i avviksmeldinger p\u00e5 egen enhet. Det er forskjeller mellom skolene i hvor mange avvik som meldes, men skolene s\u00f8rger for at alle ansatte har kjennskap til hvordan meldingsmodulen i BkKvalitet fungerer, og har etablert rutiner for \u00e5 melde p\u00e5 vegne av medarbeidere som ikke har tilstrekkelig tilgang til PC eller digital kompetanse. Skolene oppfordrer ansatte til \u00e5 melde avvik, og verneombudet har en sentral rolle i dette arbeidet p\u00e5 mange av skolene. Det jobbes fortsatt aktivt med meldekulturen i skolene, men vi ser allerede tydelige resultater av dette arbeidet. Selv om antall avviksmeldinger har \u00f8kt siden satsingen startet opp, ser vi at kvaliteten p\u00e5 avviksmeldingene har blitt bedre. Ansatte har blitt flinkere til \u00e5 beskrive hva som har skjedd, og foresl\u00e5 tiltak for hvordan situasjoner kan h\u00e5ndteres og l\u00f8ses. Dette gj\u00f8r ogs\u00e5 at oppf\u00f8lgingsarbeidet etter u\u00f8nskede hendelser blir lettere, og det \u00f8ker sjansene for \u00e5 f\u00e5 til forbedring ved at ledelsen f\u00e5r mulighet til \u00e5 f\u00f8lge opp p\u00e5 en god m\u00e5te. Det jobbes aktivt med \u00e5 forebygge hendelser og \u00e5 h\u00e5ndtere de meldingene som kommer inn i byr\u00e5dsavdelingen, gjennom overordnede prosedyrer og veiledere, og kursing og oppl\u00e6ringstiltak for ledere og ansatte i skolene. Dette arbeidet redegj\u00f8res for under. Planer, prosedyrer og veiledere: En viktig del av arbeidet med \u00e5 forebygge, h\u00e5ndtere og f\u00f8lge opp vold og trusler har v\u00e6rt \u00e5 utarbeide styrende dokumenter innenfor temaet, og s\u00f8rge for at resultatsenhetsleder og leder med personalansvar er kjent med dokumentene dersom de har ansatte som blir eller har blitt utsatt for vold eller trusler om vold. F\u00f8lgende prosedyre og veiledere er utarbeidet i BkKvalitet: BK - Prosedyre i vold og trusler: forebygging, h\u00e5ndtering og oppf\u00f8lging BK \u2013 Veileder i forebygging av vold og trusler BK \u2013 Veileder i h\u00e5ndtering av vold og trusler BK \u2013 Veileder i oppf\u00f8lging av vold og trusler EFS \u2013 Praktisk veileder i forebygging, h\u00e5ndtering og oppf\u00f8lging av vold og trusler mot ansatte i skolen Prosedyren og veilederne over er prim\u00e6rt laget for resultatsenhetsledere og ledere med personalansvar, som skal bruke dokumentene til \u00e5 lage planer og iverksette tiltak for \u00e5 forebygge, h\u00e5ndtere og f\u00f8lge opp volds- og trusselhendelser. 2 Hensikten med \u00abProsedyre i vold og trusler: forebygging, h\u00e5ndtering og oppf\u00f8lging\u00bb er \u00e5 sikre at ansatte i Bergen kommune s\u00e5 langt det er mulig beskyttes mot vold og trusler i sitt arbeid, samt \u00e5 sikre at enhetene i kommunen har kunnskap om og rutiner for forebygging, h\u00e5ndtering og oppf\u00f8lging av volds- og trusselhendelser i skolen. Prosedyren inneholder sentrale definisjoner og begreper, en avklaring av roller og ansvar, samt en beskrivelse av sentrale aktiviteter. De tre veilederne sees i sammenheng med prosedyren, og er strukturert i en naturlig rekkef\u00f8lge: forebygging av vold og trusler, h\u00e5ndtering av volds- og trusselsituasjoner som kan oppst\u00e5 og oppf\u00f8lging av ansatte som har blitt utsatt for vold eller trusler. I veilederne legges det f\u00f8ringer for hvordan ledere og ansatte kan gjennomf\u00f8re kartlegging og risikovurdering av ulike faktorer som kan bidra til \u00e5 forebygge volds- og trusselsituasjoner. Det stilles krav til n\u00f8dvendig oppl\u00e6ring og \u00f8velse i h\u00e5ndtering av vold og trusler som blant annet skal gi klarhet i risikofaktorer i arbeidsmilj\u00f8et, hvor en finner prosedyrer, veiledere og sikkerhetsutstyr, roller og ansvar samt hvordan tilkalle hjelp. Videre gir veileder for oppf\u00f8lging av ansatte en oversikt over ulike reaksjoner som kan oppst\u00e5 etter en hendelse, hvilke konsekvenser volds- og trusselhendelser kan ha, samt hvordan leder skal f\u00f8lge opp de ansatte. I \u00abpraktisk veileder i forebygging, h\u00e5ndtering og oppf\u00f8lging av vold og trusler mot ansatte i skolen\u00bb gis ledere og ansatte i skolen praktiske verkt\u00f8y n\u00e5r det gjelder \u00e5 forebygge, h\u00e5ndtere og f\u00f8lge opp volds- og trusselsituasjoner. \u00d8velse for de ansatte skal inneb\u00e6re b\u00e5de trening i konfliktdempende kommunikasjon, samt fysisk h\u00e5ndtering av situasjoner. Oppl\u00e6ring for de ansatte vil v\u00e6re avhengig av hvilke situasjoner de m\u00e5 h\u00e5ndtere. Etat for skole har utarbeidet prosedyre for det systematiske skolemilj\u00f8arbeidet som skolene skal f\u00f8lge i arbeidet med egne m\u00e5l og planer. Alle skoler i Bergen har utarbeidet egne planer for det forebyggende skolemilj\u00f8arbeidet, basert p\u00e5 overordnede f\u00f8ringer fra Etat for skole. Skolene gjennomf\u00f8rer \u00e5rlige egenvurderinger av sin egen praksis n\u00e5r det gjelder skolemilj\u00f8. Etat for skole samler inn svarene, og f\u00f8lger opp enkeltskoler med videre veiledning ved behov. Kursing og kompetanseheving: Det er laget en bred oppl\u00e6ringspakke rettet mot vold og trusler for ansatte i bergensskolen. Denne tar for seg ulike utfordringer skolene st\u00e5r i. Alle kursene er derimot ikke like relevante for alle skolene, siden de har ulike utfordringer de skal h\u00e5ndtere. Det er lagt opp til at skolene skal kunne plukke og mikse fra oppl\u00e6ringspakken basert p\u00e5 skolens egen situasjon og behov for \u00f8kt kompetanse. Ansatte skal, gjennom kursing og oppl\u00e6ring, kunne trene p\u00e5 konfliktdempende kommunikasjon og fysisk h\u00e5ndtering av ulike situasjoner. Gjennom satsingsomr\u00e5det \u00abReduksjon av vold og trusler mot ansatte i BBSI\u00bb har arbeidsmilj\u00f8gruppen ved alle skoler f\u00e5tt informasjon og kursing i hvordan volds- og trusselhendelser skal h\u00e5ndteres. Ved alvorlige hendelser involveres omr\u00e5deleder, som f\u00f8lger opp skolen og sikrer etterf\u00f8lgelse av gjeldende prosedyrer. Alle skoler har ogs\u00e5 f\u00e5tt oppl\u00e6ring i risiko- og s\u00e5rbarhetsanalyse (ROS-analyse), og gjort ROS-vurderinger knyttet til vold og trusler i skolen. ROS-arbeidet i skolene er i prosess med \u00e5 forbedres, gjennom nye maler for risikovurdering av ansattes arbeidsmilj\u00f8, som snart vil rulles ut til skolene. Skolene har i l\u00f8pet av h\u00f8sten 2023 f\u00e5tt tilbud om kurs i bruk av risikoverkt\u00f8yet i BkStyring. Oppf\u00f8lging av ansatte etter volds- og trusselhendelser er en del av oppl\u00e6ring i kurspakken til \u00abVold og trusler BBSI\u00bb. Hendelser og involverte ansatte f\u00f8lges opp av skolens ledelse og 3 verneombud. I tillegg kan det i alvorlige situasjoner v\u00e6re aktuelt med oppf\u00f8lging fra bedriftshelsetjenesten eller andre eksterne akt\u00f8rer. Det arbeides med \u00e5 f\u00e5 p\u00e5 plass en ordning med psykologbistand til ansatte som har v\u00e6rt utsatt for en voldsepisode, alvorlige trusler om vold og andre sterkt traumatiske hendelser. I hovedarbeidsmilj\u00f8utvalget i mai orienterte byr\u00e5d for finans, n\u00e6ring og eiendom om at det er sendt ut en bestilling for \u00e5 f\u00e5 p\u00e5 plass en rammeplan for psykologbistand til ansatte. Bestillingen har nylig v\u00e6re ute p\u00e5 anbud. Oppl\u00e6ring i behandling av avvik har v\u00e6rt en viktig del av satsingsomr\u00e5det i byr\u00e5dsavdelingen. Gjennom Etat for skole sitt system for kompetanseheving, Oppl\u00f8ft, har det blitt holdt flere kurs i satsingsperioden med fokus p\u00e5 teknisk bruk av meldingssystemet BkKvalitet. Etat for skole f\u00f8lger opp skolene via sine omr\u00e5deledere for \u00e5 sikre at alle avvik behandles i tr\u00e5d med prosedyrer i BkKvalitet. Det ligger sentrale kurs ute i KS l\u00e6ring, som ledere kan ta for oppl\u00e6ring i avviksh\u00e5ndtering. I l\u00f8pet av januar 2024 blir det tilgjengeliggjort et e-l\u00e6ringskurs som omhandler forebygging og h\u00e5ndtering av vold og trusler i skolen. Kurset er spisset mot hvordan ansatte kan jobbe inn mot elever med aggresjonsproblematikk. Det kommer en del 2 av kurset, som vil ta for seg hvordan skolen kan arbeide systematisk og forebyggende, og f\u00f8lge opp ansatte etter volds- og trusselhendelser. Etat for skole samarbeider med Etat for spesialpedagogiske tjenester og Bergen kompetansesenter for l\u00e6ringsmilj\u00f8 (BKL) om \u00e5 lage et mer omfattende oppl\u00e6ringstilbud til skoler med behov for det. BKL har gitt slik oppl\u00e6ring til 9 skoler i 2023. Etatene og BKL planlegger n\u00e5 hvordan alle skolene som har behov for mer omfattende oppl\u00e6ring skal f\u00e5 det. Det er utviklet et eget kurs knyttet til barn med nevroutviklingsforstyrrelser. Tre skoler har gjennomf\u00f8rt kurset h\u00f8sten 2023, det er et p\u00e5g\u00e5ende arbeid som gj\u00f8res p\u00e5 bakgrunn av bestilling fra skoler med spesifikke behov. \u00d8konomiske konsekvenser: Saken har i utgangspunktet ingen \u00f8konomiske konsekvenser. Byr\u00e5dets vurdering og anbefaling/konklusjon: De siste \u00e5rene har det v\u00e6rt et stort fokus p\u00e5 reduksjon av vold og trusler i skolen. Gjennom satsingsomr\u00e5det \u00abReduksjon av vold og trusler mot ansatte\u00bb i byr\u00e5dsavdeling for barnehage og skole er det gjennomf\u00f8rt en rekke tiltak som har bidratt til \u00e5 rette s\u00f8kelys mot problematikken og viktigheten av \u00e5 melde avvik. Byr\u00e5det er sv\u00e6rt opptatt av \u00e5 redusere vold og trusler i skolen, og vil jobbe m\u00e5lrettet for \u00e5 s\u00f8rge for at alle elever og ansatte f\u00e5r et trygt og godt skole- og arbeidsmilj\u00f8. Det jobbes aktivt med forebygging, h\u00e5ndtering og oppf\u00f8lging av vold og trusler i skolen. L\u00e6rere rapporterer til Etat for skole at de er forn\u00f8yde med oppl\u00e6ringen de f\u00e5r, og vi ser at det har blitt et st\u00f8rre fokus p\u00e5 HMS-arbeid og god meldekultur i skolene. Reduksjon av vold og trusler i skolen er likevel et omfattende arbeid som tar tid. Det er derfor viktig at det gode arbeidet f\u00e5r fortsette, og at vi lar de tiltakene som allerede er iverksatt f\u00e5 tid til \u00e5 virke. Samtidig er det tydelig at antall avviksmeldinger har fortsatt \u00e5 \u00f8ke, ogs\u00e5 i 2023. Dette tyder p\u00e5 at det er et behov for nye tiltak og fremgangsm\u00e5ter i arbeidet med \u00e5 bekjempe vold og trusler i skolen. Den nye byr\u00e5dsplattformen, Klosterhagenerkl\u00e6ringen, er tydelig p\u00e5 at vi skal ha nulltoleranse for vold og trusler mot elever og ansatte i skolen. For \u00e5 sikre dette er det viktig at u\u00f8nskede hendelser tas p\u00e5 alvor. 4 Byr\u00e5det vil, slik det st\u00e5r i Klosterhagenerkl\u00e6ringen, styrke innsatsen mot de stadig \u00f8kende tilfellene av vold, trusler og trakassering i skolen. Derfor vil byr\u00e5det jobbe med \u00e5 sikre n\u00f8dvendig oppl\u00e6ring for ansatte i hvordan vold og trusler kan forebygges og h\u00e5ndteres, samt sikre tilstrekkelige ressurser og kapasitet i skolene for \u00e5 ivareta ansatte som har blitt utsatt for u\u00f8nskede hendelser. Skolene i Bergen opplever ulike utfordringer knyttet til vold og trusler, og derfor har ikke alle det samme behovet for st\u00f8tte til enhver tid. Byr\u00e5det \u00f8nsker derfor \u00e5 s\u00f8rge for at skoler med vedvarende utfordringer p\u00e5 dette omr\u00e5det f\u00e5r tilstrekkelig med ressurser til \u00e5 h\u00e5ndtere problematikken. I byr\u00e5dets budsjettforslag foresl\u00e5r byr\u00e5det \u00e5 \u00f8ke andelen milj\u00f8arbeidere i skolen. Dette er et viktig tiltak som vil bidra til \u00e5 gi hjelp og st\u00f8tte til elever med \u00e5 h\u00e5ndtere ulike utfordringer i hverdagen. Skolene sitter p\u00e5 mye god kunnskap og erfaring n\u00e5r det gjelder \u00e5 sikre et trygt og godt skolemilj\u00f8 for elever og ansatte. Vold og trusler i skolen er likevel et komplekst og omfattende omr\u00e5de, og skolene har derfor behov for st\u00f8tte til \u00e5 h\u00e5ndtere denne problematikken. Byr\u00e5det er derfor opptatt av \u00e5 sikre et godt forebyggende arbeid i samarbeid med akt\u00f8rer som politiet og utekontakten. I tr\u00e5d med Klosterhagenerkl\u00e6ringen \u00f8nsker byr\u00e5det p\u00e5 sikt \u00e5 gi rektorer mulighet til \u00e5 anmelde grove tilfeller av vold og trusler mot sine ansatte. Dette krever et godt forarbeid, slik at vi sikrer en lik praksis mellom skolene. Begrunnelse for framleggelse til bystyret: I forbindelse med behandling av interpellasjon nr. 35 fra Marte Leirv\u00e5g (H) om vold og trusler i bergensskolen, vedtok bystyret f\u00f8lgende: Bystyret ber om at byr\u00e5det fremmer en sak om status og fremdrift vedr\u00f8rende temaet innen utgangen av 2023. Byr\u00e5det innstiller til bystyret \u00e5 fatte f\u00f8lgende vedtak: Bystyret tar redegj\u00f8relsen vedr\u00f8rende status og fremdrift i arbeidet med \u00e5 redusere vold og trusler i bergensskolen, til orientering. Dato: 20. desember 2023 Christine B. Meyer Daniel C. E. H\u00e4gglund Byr\u00e5dsleder Byr\u00e5d for barnehage og skole Dokumentet er godkjent elektronisk. 5 "
}