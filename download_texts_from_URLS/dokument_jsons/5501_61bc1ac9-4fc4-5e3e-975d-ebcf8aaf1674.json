{
  "dokument_id": "61bc1ac9-4fc4-5e3e-975d-ebcf8aaf1674",
  "doc_type": "case_attachment",
  "kommune": 5501,
  "tittel": "Endelig forslag til forskrift om skolefritidsordningen",
  "url": "https://innsyn.tromso.kommune.no/application/getMoteDokument?dokid=2001727165",
  "tekst": "Endelig forslag til forskrift om skolefritidsordningen (SFO), Troms\u00f8 kommune \u00a7 1 Hjemmel og virkeomr\u00e5de Skolefritidsordningen (SFO) i Troms\u00f8 kommune drives med hjemmel i lov 09.06.2023 nr. 30 om grunnskoleoppl\u00e6ringen og den videreg\u00e5ende oppl\u00e6ringen (oppl\u00e6ringsloven) \u00a7 4-5, og til enhver tid gjeldende forskrift. Herunder ligger ogs\u00e5 vedtatt nasjonal rammeplan for SFO. Forskriften gjelder for SFO-tilbud som eies og drives av Troms\u00f8 kommune. Forhold som er regulert i oppl\u00e6ringsloven med gjeldende forskrift, er ikke tatt med i vedtektene. Dette gjelder bl.a. elevenes skolemilj\u00f8 (oppl\u00e6ringsloven kapittel 12), krav om politiattest (oppl\u00e6ringsloven \u00a7 17-11) og regler om taushetsplikt (oppl\u00e6ringsloven \u00a7 22-4, jf. forvaltningsloven \u00a7 13 og \u00a7 13 a-f). \u00a7 2 Form\u00e5l SFO er et frivillig omsorgs-, tilsyns- og fritidstilbud f\u00f8r og etter undervisningstiden for elever p\u00e5 1. - 4. trinn. N\u00e5r det er f\u00e6rre enn tre barn som s\u00f8ker om SFO plass p\u00e5 en skole kan det gj\u00f8res en vurdering om det skal gis et SFO tilbud. For elever med sammensatte behov p\u00e5 5. - 7. trinn, kan det innvilges plass p\u00e5 s\u00e6rskilt grunnlag. SFO skal bidra til et helhetlig fokus som st\u00f8tter opp under elevenes l\u00e6ringsprosesser. Innhold og virksomhet skal preges av barns behov for omsorg, lek, aktiviteter og sosial kompetanse. SFO skal drives etter retningslinjer og forskrift som er politisk vedtatt og baserer seg p\u00e5 lov og forskrifter. \u00a7 3 Eierforhold Troms\u00f8 kommune st\u00e5r som eier av de kommunale skolefritidsordningene. Skolen/ SFO er administrativt underlagt avdeling for oppvekst, utdanning og kultur i Troms\u00f8 kommune. \u00a7 4 Bemanning og ledelse Rektor er administrativ og faglig leder av skolefritidsordningen. SFO-leder har det daglige ansvaret for SFO og er en del av skolens lederteam. P\u00e5 skoler med f\u00e5 barn ivaretas rollen som SFO- leder av rektor. SFO-leder skal ha pedagogisk utdanning. Dimensjonering av ledelsesressursen og oppbygging av bemanningsstrukturen i SFO gj\u00f8res lokalt p\u00e5 den enkelte skole. Bemanningsnormen tar utgangspunkt i 100 % plasser og er gjennomsnittlig 18 barn pr voksen. Barn med s\u00e6rskilt elevtildeling i skolen har ogs\u00e5 dette p\u00e5 SFO. Saker som ang\u00e5r SFO skal behandles i skolens skolemilj\u00f8utvalg og samarbeidsutvalg. Skolens foreldreutvalg (FAU) fungerer ogs\u00e5 som foreldrer\u00e5d for SFO. \u00a7 5 Opptaksmyndighet Opptak av barn p\u00e5 SFO er delegert til den enkelte skole. S\u00f8knaden sendes digitalt via Troms\u00f8 kommunes hjemmeside. Vedtak om SFO-plass er \u00e5 regne som et enkeltvedtak etter forvaltningsloven. \u00a7 6 Opptakskriterier SFO er et tilbud for alle barn p\u00e5 1. - 4. trinn, jf. forskriftens \u00a7 2. I utgangspunktet skal barnet g\u00e5 p\u00e5 SFO ved skolen der barnet er elev. SFO plassen tildeles ut fjerde trinn, og skal sies opp dersom barnet slutter tidligere eller skifter skole. SFO plass for barn med s\u00e6rlige behov, kan innvilges fra 5 - 7. trinn. S\u00f8knad om plass sendes til den enkelte skole. Plassene tildeles etter en sakkyndig vurdering fra Pedagogisk Psykologisk tjeneste (PPT). SFO plass for barn med s\u00e6rlige behov er et kostnadsfritt tilbud. \u00a7 7 Opptaksperiode og oppsigelse av plass For elever som starter i 1.klasse er s\u00f8knadsfristen p\u00e5 SFO 1. desember. Tildeling av SFO plass er betinget av at s\u00f8keren ikke har en uoppgjort foreldrebetaling til SFO. Det er mulig \u00e5 s\u00f8ke og f\u00e5 plass etter fristen. SFO skal innen 1.februar sende et tilbudsbrev til foresatte. Startdato for nye elever p\u00e5 1.trinn er f\u00f8rste \u00e5pningsdag for SFO etter 31. juli. Plassen kan bare endres f\u00f8r den f\u00f8rste i hver m\u00e5ned og inntil to ganger per skole\u00e5r. Endringen vil v\u00e6re gjeldende fra den f\u00f8rste i m\u00e5neden etter. Oppsigelsestiden for en SFO plass er en m\u00e5ned, og plassen kan ikke sies opp eller reduseres mellom 1.april-1.juli. Fristen for oppsigelse og endring av plass er en m\u00e5ned regnet fra den 1. i p\u00e5f\u00f8lgende m\u00e5ned. Det kreves betaling ut v\u00e5rhalv\u00e5ret for barn som slutter etter 1. mai \u00a7 8 Finansiering og foreldrebetaling SFO-tilbudet i skolene finansieres hovedsakelig gjennom foreldrebetaling. For elever p\u00e5 1.og 2. trinn er det 12 timer gratis SFO, dette tilsvarer 50 % plass. Det gis s\u00f8skenmoderasjon for familier med barn i barnehage og p\u00e5 SFO. De gjeldende betalingssatser for SFO, moderasjonsordninger og gebyrer ved for sen henting av barn p\u00e5 SFO fastsettes \u00e5rlig av kommunestyret i forbindelse med behandling av \u00f8konomiplan. Oppdaterte satser legges ut p\u00e5 Troms\u00f8 kommunes hjemmesider. Juli m\u00e5ned er unntatt betaling ettersom SFO er stengt. Foresatte st\u00e5r ansvarlig for at barna blir hentet i henhold til \u00e5pningstiden og etter gjeldende avtale dersom barnet har deltidsplass. Foresatte som henter barnet etter gjeldende \u00e5pningstid og avtale, m\u00e5 betale et fastsatt gebyr for hvert p\u00e5begynt kvarter. SFO- plassen skal betales hver m\u00e5ned p\u00e5 egen tilsendt faktura. Dersom faktura ikke er mottatt innen 1 - en - m\u00e5ned etter at barnet har begynt i SFO, m\u00e5 det gis melding om dette til skolen. Ved for sen innbetaling beregnes forsinkelsesrente fra forfallsdato. I tillegg beregnes purregebyr. Ved manglende betaling vil SFO- plassen bli sagt opp. N\u00e5r SFO er stengt p\u00e5 grunn av uforutsette hendelser som bemanningsutfordringer, str\u00f8mbrudd, vannbrudd eller andre uforutsette hendelser, gir dette fritak for betaling. Betalingsfritak gjelder hvis SFO m\u00e5 stenge mer enn \u00e9n dag med virkning fra f\u00f8rste hele dag. \u00a7 9 Leke og oppholdsareal Skolefritidsordningen utnytter skolens totale areal til sin virksomhet. \u00a710 \u00c5pningstid og oppholdstid SFO er \u00e5pent fra kl. 0715 \u2013 1645. I romjulen er \u00e5pningstiden kl. 0830 - 1430 og onsdag i p\u00e5skeuka er \u00e5pningstiden kl. 0730 - 1230. SFO er \u00e5pent p\u00e5 skolefridager med unntak av: \u2022 fem fagdager i l\u00f8pet av \u00e5ret \u2022 fire uker i juli m\u00e5ned \u2022 julaften og nytt\u00e5rsaften P\u00e5 SFO gis det tilbud om 100 % plass og 50 % plass. I distriktskolene tilbys det ogs\u00e5 30 % plass. Ved heldags\u00e5pen SFO har en 100 % plass et SFO tilbud i hele \u00e5pningstiden pr dag, en 50 % plass har et SFO tilbud i 50 % av \u00e5pningstiden pr. dag, mens en 30 % plass et SFO tilbud i 30 % av \u00e5pningstiden pr. dag. En deltidsplass p\u00e5 SFO skal i utgangspunktet brukes f\u00f8r- og etter skoletid. Den enkelte skole kan likevel selv avgj\u00f8re hvordan deltidsplassen skal brukes for \u00e5 sikre en forsvarlig organisering av SFO. Avtale om bruk av deltidsplass gj\u00f8res skriftlig. Avtalen skal utarbeides for et SFO- \u00e5r og skal endres dersom det skjer en varig endring i bruk av SFO- plassen. P\u00e5 skolefridager skal det gj\u00f8res en egen avtale med SFO om hvordan plassen skal disponeres. \u00a711 Ikrafttreden Forskriften trer i kraft fra 01.08.2024. "
}