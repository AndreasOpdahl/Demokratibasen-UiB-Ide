{
  "dokument_id": "eb9ccf1a-0c9a-5074-a51e-f0d386230122",
  "doc_type": "case_presentation",
  "kommune": 4601,
  "tittel": "Anskaffelse av m\u00f8teadministrasjonssystem for politiske utvalg - status og videre prosess",
  "url": "https://bergen.kommune.no/politikere-utvalg/api/fil/bk360/9807796/Framstilling-Anskaffelse-av-moteadministrasjonssystem-for-politiske-utvalg-status-og-videre-prosess",
  "tekst": " Forretningsutvalget Saksframstilling V\u00e5r referanse: 2022/39338-10 Saksbehandler: \u00d8ivind Hauge St\u00f8le Anskaffelse av m\u00f8teadministrasjonssystem for politiske utvalg - status og videre prosess Hva saken gjelder: Bystyret vedtok 24. mai 2022 (sak 143/22) at det skulle gjennomf\u00f8res en anskaffelsesprosess for nytt digitalt m\u00f8teadministrasjonssystem for politiske utvalg. Slik praksis er i dag, kreves det mange manuelle operasjoner for \u00e5 sende ut saker, legge inn forslag og merknader, lage voteringsark, skrive protokoll, etc. Dette er lite effektivt og gir risiko for feil p\u00e5 mange steder i prosessen. Anskaffelsen av nytt m\u00f8teadministrasjonssystem skal gi et verkt\u00f8y som sikrer en mest mulig s\u00f8ml\u00f8s gjennomf\u00f8ring av m\u00f8ter i de folkevalgte organene. Nytt system skal effektivisere og forenkle forberedelsen, gjennomf\u00f8ring og oppf\u00f8lgingen av politiske m\u00f8ter, b\u00e5de for de folkevalgte og for administrasjonen. Et viktig form\u00e5l er ogs\u00e5 \u00e5 gi publikum enklere tilgang til saker og beslutningsprosesser. L\u00f8sningen skal erstatte manuelle prosesser og redusere risiko for feil som f\u00f8lge av disse, samt sikre at alle lovp\u00e5lagte krav f\u00f8lges (kommunelov, offentlighetslov m.v.). I sum skal anskaffelsen legge til rette for h\u00f8yere kvalitet i gjennomf\u00f8ringen av politiske m\u00f8ter i Bergen kommune. Status, organisering og fremdriftsplan Innledningsvis kartla bystyrets kontor erfaringer fra andre kommuner, krav til anskaffelsesprosess og startet utarbeidelse av kravspesifikasjon. I det oppf\u00f8lgende arbeidet ble det gjennomf\u00f8rt et forprosjekt for \u00e5 unders\u00f8ke mulighetene for \u00e5 ta i bruk et system som allerede fantes i Bergen kommunes portef\u00f8lje (First Agenda Live). Det ble avklart at dette ikke var et reelt alternativ og at et nytt m\u00f8teadministrasjonssystem derfor m\u00e5 anskaffes i markedet. Gjennomf\u00f8ring av valg og overgang til ny valgperiode har ogs\u00e5 medf\u00f8rt at det forberedende arbeidet med anskaffelsen ble skj\u00f8vet noe ut i tid. Bystyredirekt\u00f8ren har n\u00e5 etablert et prosjekt for anskaffelsen, med prosjektlederst\u00f8tte fra Ansattservice og prosjektdeltakere fra bystyrets kontor. Prosjektet har ogs\u00e5 f\u00e5tt tildelt ressurs fra Innkj\u00f8p konsern til anskaffelsesfaglig bistand. Bystyredirekt\u00f8ren eier prosjektet og leder styringsgruppen for prosjektet. Det er startet dialog med byr\u00e5dsleders avdeling for \u00e5 sikre medvirkning og innspill fra byr\u00e5dssiden. Det viktigste form\u00e5let med denne saken er \u00e5 legge til rette for en prosess som sikrer medvirkning og innspill fra politisk niv\u00e5 p\u00e5 bystyresiden. De folkevalgte vil v\u00e6re de viktigste brukerne av systemet, og det er derfor helt sentralt \u00e5 fange opp deres behov i denne fasen av prosjektet. 1 Bystyredirekt\u00f8ren understreker at det passer godt \u00e5 gjennomf\u00f8re anskaffelsen i 2024, i starten av en ny periode og i et mellom\u00e5r mht valg. Det er like fullt lenge siden bystyret fattet vedtak om anskaffelsen, og det haster \u00e5 f\u00e5 etablert et moderne m\u00f8teadministrasjonssystem. Ambisjonen om \u00e5 gjennomf\u00f8re anskaffelsen i 2024 gir en stram tidsplan, som ser slik ut: - Veiledende kunngj\u00f8ring uke 4 - Kunngj\u00f8ring av konkurranse medio mars - Kvalifisering i april - Tilbudsfrist i slutten av mai/begynnelsen av juni - Evaluering og forhandlinger i juni - Ferdigstille evaluering i august - Tildeling september - Oppstart oktober - Implementering ferdig i desember Grafisk fremstilling med viktigste milep\u00e6ler: Bystyredirekt\u00f8ren understreker at den stramme tidsplanen inneb\u00e6rer risiko knyttet til tid og kvalitet. Det betyr at prosjektet jevnlig m\u00e5 vurdere og balansere disse viktige hensynene. Prosjektet m\u00e5 gjennomf\u00f8res p\u00e5 en slik m\u00e5te at resultatet blir av h\u00f8y kvalitet, samtidig er det stort behov for \u00e5 f\u00e5 p\u00e5 plass et nytt system s\u00e5 raskt som mulig. Arbeidet med \u00e5 forberede anskaffelsen p\u00e5g\u00e5r, og beskrivelsen av v\u00e5re behov og krav (kravspesifikasjon) skal etter fremdriftsplanen ferdigstilles ca. 1 mars. Denne fasen er viktig, kvaliteten p\u00e5 kravspesifikasjonen har stor betydning for kvaliteten p\u00e5 l\u00f8sningene vi kan forvente fra leverand\u00f8r. Kravspesifikasjonen m\u00e5 fange opp de viktigste behovene Bergen kommune har, uten \u00e5 g\u00e5 for mye i detalj p\u00e5 l\u00f8sninger. Bystyredirekt\u00f8ren understreker at det er av stor betydning for prosjektet \u00e5 f\u00e5 involvert de folkevalgte i denne fasen, som prim\u00e6re brukere av l\u00f8sningen som skal anskaffes. Prosjektet \u00f8nsker derfor \u00e5 legge opp til to hovedaktiviteter for \u00e5 sikre at vi fanger opp viktige behov sett fra et folkevalgtperspektiv. 1. En enkel sp\u00f8rreunders\u00f8kelse rettet til bystyremedlemmer, varamedlemmer, utvalgsledere, gruppeledere, gruppesekret\u00e6rer og medlemmer i medvirkningsr\u00e5dene. Form\u00e5l: Informere om arbeidet og f\u00e5 innspill p\u00e5 behov og funksjoner sett fra ulike roller. Tentativt tidspunkt for utsendelse: medio februar, ca. en ukes svarfrist. 2 2. Workshop med gruppeledere og gruppesekret\u00e6rer i uke 8, tentativt onsdag 21.02. eller fredag 23.02. Det vil v\u00e6re n\u00f8dvendig \u00e5 sette av tre timer til slik workshop, enten fra 09-12 eller 12-15. Form\u00e5l: F\u00e5 grundigere innsikt i behov og dr\u00f8fte konkrete problemstillinger. N\u00e6rmere informasjon og grunnlagsmateriale vil bli sendt ut noen dager i forkant. Med en slik l\u00f8sning, vil prosjektet kunne fange opp innspill og samtidig ha mulighet til ytterligere avklaringer/oppf\u00f8lging i etterkant f\u00f8r kravspesifikasjonen m\u00e5 ferdigstilles. Samtidig er det mye som skal gjennomf\u00f8res p\u00e5 kort tid og kort varsel. Det er derfor n\u00f8dvendig med god informasjon fra prosjektet i forberedelsene og at de folkevalgte prioriterer deltakelse i de aktivitetene det legges opp til. Videre ser bystyredirekt\u00f8ren det som naturlig \u00e5 holde forretningsutvalget jevnlig orientert om status og fremdrift i prosjektet gjennom anskaffelsesprosessen. Bystyredirekt\u00f8ren inviterer til dr\u00f8fting av forslaget til involvering innenfor de rammene som er skissert i denne saken. Forslag til vedtak: Forretningsutvalget slutter seg til forslag til involvering av de folkevalgte i utarbeidelsen av kravspesifikasjon for nytt m\u00f8teadministrasjonssystem, og tar saken ellers til orientering. Dato: 1. februar 2024 Trine Pettersen Gr\u00f8nbech - bystyredirekt\u00f8r \u00d8ivind Hauge St\u00f8le - fagleder Dokumentet er godkjent elektronisk. Vedlegg: Skriv inn vedlegg her 3 Saksframstilling: 4 "
}