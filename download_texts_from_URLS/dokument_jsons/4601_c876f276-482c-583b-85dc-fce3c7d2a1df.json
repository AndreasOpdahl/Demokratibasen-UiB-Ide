{
  "dokument_id": "c876f276-482c-583b-85dc-fce3c7d2a1df",
  "doc_type": "case_attachment",
  "kommune": 4601,
  "tittel": "Uttalelse fra Byantikvaren, datert 05.07.2024",
  "url": "https://bergen.kommune.no/politikere-utvalg/api/fil/bk360/11030410/Uttalelse-fra-Byantikvaren-datert-05-07-2024",
  "tekst": " Byantikvaren Til Intern korrespondanse PBE Byggesak Midt (Arbeidssted) v/Henriette V\u00e5r referanse: 2024/72599-14 Bakke Nielsen Saksbehandler: Tyra Vaagland Dato: 5. juli 2024 Fra Byantikvaren Byantikvarens tilbakemelding Starefossveien 35 Riving av bolig og garasje, nybygg bolig m/garasje og avkj\u00f8rsel, samt ny avkj\u00f8rsel, riving av garasje og to nye bilplasser hos nabo nr 33. Saken gjelder S\u00f8knad gjelder riving av eksisterende bolig og garasje, og oppf\u00f8ring av nybygg med tilh\u00f8rende garasje Viser til tidligere uttalelser vedr eiendommen, datert 23.06.2023 og 22.08.2023. Den kulturmilj\u00f8faglige tilbakemeldingen vil her v\u00e6re den samme som ved de forutg\u00e5ende. Kulturmilj\u00f8faglig vurdering Eiendommen representerer en etterkrigsarkitektur som er godt representert i omr\u00e5det. Boligen er oppf\u00f8rt i 1963, sannsynligvis tegnet av arkitektene Myklebust og Simonn\u00e6s, i samspill med byggmester Knut Skarpenes, og fremst\u00e5r som et tydelig tidsvitne i form av sin arkitektoniske stil og str\u00f8kskarakter. Bygningen har h\u00f8y kulturmilj\u00f8verdi som del av et enhetlig boligomr\u00e5de best\u00e5ende av flest eneboliger, sv\u00e6rt karakteristisk for str\u00f8ket. Eiendommen ligger innenfor hensynssonene \u2018Bestemmelsesomr\u00e5de #4\u2019, \u2018Kulturmilj\u00f8 \u2013 Fjellsiden og Historisk sentrum\u2019 Innenfor hensynssone bevaring kulturmilj\u00f8 skal vern og utvikling skje som bevaring og tilpasning til det eksisterende. Sammen med bestemmelsene i KPA 2018 og KDP, \u00f8nsker vi \u00e5 vise til kulturminnestrategien for Bergen \u00abIdentitet med s\u00e6rpreg\u00bb, som legges til grunn i alle v\u00e5re faglige vurderinger. Vi viser her spesielt til punkt: \u2022 1.2: \u00abIvareta viktige strukturer som vei, eiendom- og tomtestrukturer og forholdet mellom hus og hage.\u00bb \u2022 1.3: \u00abIvareta eksisterende bygninger og bygningsmilj\u00f8 i fortettingsomr\u00e5der og la typologi, form og materialitet i det eksisterende v\u00e6re f\u00f8rende for nye tiltak.\u00bb \u2022 1.5: \u00abLa karakteristisk og stedegen materialbruk, skala, form og struktur v\u00e6re f\u00f8rende ved tiltak og omr\u00e5deutvikling.\u00bb Byantikvaren \u00f8nsker og \u00e5 vise til at det i Bergen kommune sin politiske vedtatte planstrategi for Arkitektur +, st\u00e5r hvordan vi best benytter denne strategien gjennom \u00e5: \u00abV\u00e6re bevisst omgivelsene og vise hvordan det nye samspiller med (sted, program, visjon) n\u00e5r det gjelder terreng, volum, skala, materialitet og takutforming\u00bb God arkitektur dreier seg derfor om \u00e5 gi konkrete, helhetlige l\u00f8sninger som gir \u00f8kt kvalitet til stedet, og som gir merverdi for by og bruker. Det finnes sv\u00e6rt gode arkitektoniske kvaliteter i bebyggelsen rundt oms\u00f8kte tiltak, og variasjoner av uttrykk og h\u00e5ndverksmessige elementer er sv\u00e6rt viktig \u00e5 bevare, eller gjenskape, for \u00e5 opprettholde de arkitektoniske kvalitetene i omr\u00e5det, jf. Kulturminnestrategiens pkt. 5.0 \u00abI Bergen skal innsatsen styrkes for \u00e5 verne om og sikre v\u00e5r kulturarv\u00bb og underpunkt 5.5 \u00abDette gj\u00f8r vi ved \u00e5 bevare, reparere og gjenskape opprinnelige bygningsdetaljer med gode h\u00e5ndverk- og materialkvaliteter, og la historisk fargebruk v\u00e6re f\u00f8rende ved fargevalg\u00bb. Det er videre n\u00f8dvendig \u00e5 legge stor vekt p\u00e5 \u00e5 bygge videre p\u00e5 de landskapsmessige kvalitetene som finnes i omr\u00e5det, b\u00e5de ved \u00e5 tilpasse bebyggelsen til terrenget, og bevare gr\u00f8ntdrag og den sv\u00e6rt karakteristiske bebyggelsesstrukturen i omr\u00e5det. KDP Fjellsiden viser at omr\u00e5det tiltaket befinner seg i har stor kulturmilj\u00f8verdi, og tiltak b\u00f8r derfor sikre de fremragende arkitektoniske kvaliteter man finner i omr\u00e5det. Gjenbruk av bygg har en langt st\u00f8rre klimaeffekt enn \u00e5 rive, og bevaring/ivaretakelse av et eksisterende bygg, vil alltid v\u00e6re det foretrukne alternativet for ivaretakelse av et kulturmilj\u00f8. Riving av eksisterende bygning Byantikvaren er i utgangspunktet negative til at eksisterende bygning rives. Prinsipielt vurderer vi i tilsvarende saker at en ombygging av eksisterende bygning er det foretrukne alternativ, s\u00e5fremt dette er akseptabelt ifht bevaring og ivaretagelse av kulturmilj\u00f8verdier. P\u00e5 grunnlag av informasjonen vi har mottatt i saken, ser vi at eksisterende bygning langt p\u00e5 vei har mistet/har redusert arkitektonisk og kulturhistorisk egenverdi, og at det er bygningens milj\u00f8verdi som del av et homogent kulturmilj\u00f8, som b\u00f8r vektlegges. Derfor har Byantikvaren tvilt seg frem til at man, i dette tilfellet, vil kunne akseptere riving, dersom man ikke finner annen utvei i form av ombygging. Nybygg Byantikvaren har mottatt et omarbeidet prosjekt som i langt st\u00f8rre grad underordner seg sine omgivelser. Det benyttes f\u00e6rre arkitektoniske virkemiddel, og samspillet mellom bolig og terreng er harmonisk. Prosjektet g\u00e5r langt i \u00e5 ivareta siktlinjer fra boligene rundt, og opprettholder gr\u00f8ntdrag p\u00e5 egen, og omkringliggende eiendommer. Det har v\u00e6rt avholdt r\u00e5dgivningsm\u00f8ter og forh\u00e5ndskonferanse hvor Byantikvaren var representert, og r\u00e5d gitt underveis, har blitt fulgt. Tiltaket benytter et formspr\u00e5k som p\u00e5 en elegant m\u00e5te balanserer s\u00e6rtrekk ved eksisterende bebyggelse og samtidsarkitektur. Ved at man knytter boligens to volum sammen under bakken oppn\u00e5r man en godt skalert bygningskropp p\u00e5 eiendommens \u00f8vre del, i boligens andre etasje. Dette er et s\u00e6rdeles godt grep for \u00e5 sikre samspill med terreng, landskap og omgivelsene. I tillegg oppn\u00e5r man fine overganger mellom ute og inne. Bygningskroppen ivaretar s\u00e5ledes mellomrommet mellom bygningene, som er et sv\u00e6rt viktig trekk ved eiendommen. utklipp fra s\u00f8knad Oppsummering Det er avgj\u00f8rende for v\u00e5r vurdering at nybygget n\u00e5 er omarbeidet, samt at man ved en eventuell tillatelse til oppf\u00f8ring av nybygg, stiller h\u00f8ye krav til utf\u00f8relse i tr\u00e5d med de intensjoner som er vist i s\u00f8knad om tiltak, spesielt med henblikk til presisjon i detaljutf\u00f8relsen, og ved endelig material- og fargevalg. Byantikvaren ber prosjektet ta ekstra hensyn til den gr\u00f8nne veggen, og sikre at denne lar seg utf\u00f8re, n\u00e5r prosjektet videreutvikles mot gjennomf\u00f8ring. Ut over dette har vi ingen ytterligere kommentarer. Med hilsen Byantikvaren Johanne Gillow - Byantikvar Tyra Vaagland - Seniorarkitekt Dokumentet er godkjent elektronisk. Kopi: "
}