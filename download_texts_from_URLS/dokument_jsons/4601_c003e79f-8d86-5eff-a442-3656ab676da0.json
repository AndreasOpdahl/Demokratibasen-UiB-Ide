{
  "dokument_id": "c003e79f-8d86-5eff-a442-3656ab676da0",
  "doc_type": "case_presentation",
  "kommune": 4601,
  "tittel": "Valgtingslokale i stemmekrets Bergen sentrum - stortings- og sametingsvalget 2025",
  "url": "https://bergen.kommune.no/politikere-utvalg/api/fil/bk360/10392248/Framstilling-Valgtingslokale-i-stemmekrets-Bergen-sentrum-Stortings-og-sametingsvalget-2025",
  "tekst": " Valgstyret Saksframstilling V\u00e5r referanse: 2024/75911-1 Saksbehandler: Ida Rambech Valgtingslokale i stemmekrets Bergen sentrum - stortings- og sametingsvalget 2025 Hva saken gjelder: I forkant av hvert valg vurderes det om det er behov for endringer i stemmekretsene og valgtingslokalene. Det er valgstyret som fastsetter hvilke lokaler som skal brukes for stemmegivning p\u00e5 valgdagen, jf. valgloven \u00a7 9-3 (2): \u00abValgstyret bestemmer selv hvor velgerne kan stemme. Det skal v\u00e6re ett valglokale for hver stemmekrets.\u00bb I tillegg er det, if\u00f8lge jf. valgloven \u00a7 9-3 (4), krav om at valglokalene skal v\u00e6re egnet for stemming. Av hensyn til en eventuell reservering av Grieghallen, m\u00e5 en avgj\u00f8relse for stemmekretsen Bergen sentrum tas allerede n\u00e5. Hovedsak ang\u00e5ende stemmekretser og valgtingslokaler planlegges for behandling i valgstyret h\u00f8sten 2024. Ved kommunestyre- og fylkestingsvalget i 2019 ble valgtingslokalet i stemmekretsen Bergen sentrum flyttet til Grieghallen som f\u00f8lge av stengingen av Bergen r\u00e5dhus. Ogs\u00e5 ved stortings- og sametingsvalget i 2021, og kommunestyre- og fylkestingsvalget i 2023 ble Grieghallen benyttet som valgtingslokale i stemmekretsen. I 2023 ble det registrert 3510 kryss i manntallet p\u00e5 valgdagen i kretsen Bergen sentrum. I 2021 ble det registrert 2683 kryss i manntallet p\u00e5 valgdagen i kretsen. N\u00e5r valgstyret skal fastsette antallet valglokaler og hvor stemmegivningen skal foreg\u00e5, m\u00e5 det legges avgj\u00f8rende vekt p\u00e5 hensynet til velgerne. Valglokalene skal v\u00e6re universelt utformet, jf. valgloven \u00a7 6-7 (1): \u00abValgstyret skal s\u00f8rge for at valglokalene er universelt utformet, jf. likestillings- og diskrimineringsloven \u00a7 17. Velgerne skal kunne ta seg inn i valglokalene uten hjelp.\u00bb Tilgjengelige valglokaler for alle er et sentralt prinsipp for \u00e5 sikre at alle velgere skal ha mulighet til \u00e5 ut\u00f8ve sin demokratiske rett til \u00e5 stemme. Tilgjengelighet i valglokalene omfatter alle forhold inne i valglokalet som kan p\u00e5virke muligheten til \u00e5 avlegge stemme. Dette gjelder blant annet skilting/merking, fremkommelighet, logistikk, lysforhold og valgutstyr som avlukke, urne og stemmesedler. Valgmyndighetene skal ogs\u00e5 tilstrebe \u00e5 legge forholdene til rette slik at man kan unng\u00e5 k\u00f8. I utgangspunktet var det planlagt at kantinen i r\u00e5dhuset skulle tas i bruk som valgtingslokale i 2023. Representanter fra Bystyrets kontor var p\u00e5 befaring i r\u00e5dhuskantinen, samt vurderte tegningene for lokalet. Kantinen har flere faste installasjoner som ikke kan flyttes p\u00e5. Dette begrenser plassen til stemmeavlukker og mottaksbord. Tilgjengelig areal er blitt betydelig mindre enn det var ved valget i 2017, da kantinen sist var i bruk som valglokale. 1 Ved valget i 2023 var det 24 valgavlukker og 6 mottaksbord i bruk i Grieghallen. I det tilgjengelige arealet i r\u00e5dhuskantinen beregnes det \u00e5 v\u00e6re plass til maksimalt halvparten av avlukkene. Designavlukkene som n\u00e5 benyttes er universelt utformet og mer plasskrevende enn avlukker som ble benyttet tidligere. Etter en grundig vurdering f\u00f8r kommunestyre- og fylkestingsvalget i 2023 anbefalte bystyredirekt\u00f8ren at r\u00e5dhusets kantine ikke ble brukt som valgtingslokale. De faste installasjonene i kantinen vil hindre god fremkommelighet for blinde, svaksynte og rullestolbrukere i valglokalet. Kantinen ble p\u00e5 valgnatten i stedet benyttet til mottak for stemmestyrene og kontroll av m\u00f8teb\u00f8ker. Det var da mulig \u00e5 ha vanlig drift i kantinen frem til arbeidsdagens slutt, f\u00f8r den ble gjort om til mottakslokale. Det er tidligere gjort en vurdering av tilgjengelige lokaler i sentrum for \u00e5 finne et alternativt valgtingslokale. Valgmulighetene er her begrenset n\u00e5r kriterier for universell utforming, sentral lokalisering og tilstrekkelig st\u00f8rrelse skal oppfylles. Ingen kommunale bygg i sentrum oppfyller de nevnte kriteriene. Det beste alternativet er da Grieghallen. Kostnaden ved \u00e5 benytte foajeen i 1. etasje i Grieghallen ansl\u00e5s til ca. kr. 100 000,- eks. mva. Dette inkluderer leie av lokalet, vakthold og tilgjengelig driftstekniker. Siden Grieghallen har v\u00e6rt i bruk som valglokale ved de tre siste valgene, vil det ikke v\u00e6re n\u00f8dvendig med en \u00f8kning i budsjett som f\u00f8lge av denne l\u00f8sningen. Foajeen i Grieghallen er universelt utformet, har god tilgjengelighet for alle velgere og sentral plassering i sentrum. Tilbakemeldingene ang\u00e5ende bruk av lokalet har v\u00e6rt gode, og det er et stort areal til r\u00e5dighet. Om det skulle oppst\u00e5 noe k\u00f8dannelse, er det god plass til \u00e5 organisere k\u00f8er b\u00e5de inne og ute. Siden Grieghallen har blitt benyttet ved valgene i 2019, 2021 og 2023 er det n\u00e5 godt innarbeidet som valgtingslokale blant velgerne. Bystyredirekt\u00f8ren anbefaler at Grieghallen benyttes som lokale for stemmekretsen Bergen sentrum. Forslag til vedtak: Foajeen i 1. etasje i Grieghallen benyttes som valgtingslokale for stemmekretsen Bergen sentrum ved stortings- og sametingsvalget 2025. Dato: 10. juni 2024 Trine P. Gr\u00f8nbech - bystyredirekt\u00f8r Ida Rambech - fagleder valg Dokumentet er godkjent elektronisk. 2 "
}