{
  "dokument_id": "29de5304-18a8-5f6f-952a-f19b73fb650c",
  "doc_type": "case_attachment",
  "kommune": 4601,
  "tittel": "Saksfremstilling datert 03.10.2023",
  "url": "https://bergen.kommune.no/politikere-utvalg/api/fil/bk360/10018994/Saksfremstilling-datert-03-10-2023",
  "tekst": " BYR\u00c5DET Byr\u00e5dssak /23 Saksframstilling V\u00e5r referanse: 2023/200742-6 \u00c5sane, gnr. 185, bnr. 703, Morvikbotn 223. Klage over avslag p\u00e5 s\u00f8knad om tilbygg til bolig Hva saken gjelder: OMC Bygg AS (ansvarlig s\u00f8ker) klager p\u00e5 vegne av tiltakshaver Rita Kvalnes. Klagen gjelder fagetatens vedtak datert 10.07.2023, om avslag p\u00e5 s\u00f8knad om tilbygg til bolig. Avslagshjemler er pbl \u00a7 29-2 (visuelle kvaliteter), pbl. \u00a7 29-4 (avstand til nabogrense), KPA 2018 \u00a7 8.2 (arkitektur og byform) og \u00a7 26.5.3 (tomteutnyttelse). KPA 2018 viser eiendommen som Bebyggelse og anlegg \u2013 \u00d8vrig byggesone. Eiendommen er regulert til rekkehus/sm\u00e5hus ved plan R. 4370000 \u00c5sane, Haukedal, Morvik Felt D1 med reguleringsendring for antall boenheter ved plan R. 4370002, planer godkjent hhv. 21.11.1983 og 05.08.1988. Nabomerknader: Eierne av 185/709, Morvikbotn 351, Helene Suleng Waage og \u00d8yvind Dale Kloven har fremsatt nabomerknad datert hhv. 13.02.2023 og 14.02.2023. Naboene skriver at de er uenige med s\u00f8kers vurdering av at fordelene med \u00e5 innvilge dispensasjon vil v\u00e6re klart st\u00f8rre enn ulempene. Naboenes ulemper er ikke tatt med i interesseavveiningen, og det er kun s\u00f8kers egne fordeler som blir vektlagt. Videre p\u00e5pekes at tilbygget er n\u00e6rmere enn avstandskravet, og med snudd m\u00f8ne mot nordvest f\u00f8rer dette til mindre lys p\u00e5 eiendommen til 185/709. Naboene hevder det er synliggjort at deres eiendom vil miste kveldssol p\u00e5 terrassen p\u00e5 grunn av tilbygget. P\u00e5 foto til venstre nedenfor er s\u00f8kers eiendom innrammet. P\u00e5 foto til h\u00f8yre er s\u00f8kerens eiendom markert med r\u00f8dt kryss, Waage/Klovens eiendom markert med bl\u00e5tt kryss, og bolig som tidligere har f\u00e5tt tillatelse til tilbygg (185/701) er markert med gr\u00f8nt kryss. Tegningen under viser oms\u00f8kt tilbygg med hovedfasade mot s\u00f8rvest og fasaden mot Waage/Klovens eiendom (s\u00f8r\u00f8st). Tilsvarende fasader er illustrert 3-dimensjonalt under. 1 Klagerens anf\u00f8rsler: I utfyllende klage datert 30.07.2023 viser klageren til at tilbygget kun er 17,5 m 2 stort. Klageren mener at oms\u00f8kt tilbygg er forenlig med husets karakter og stil og at det ikke vil fremst\u00e5 som et fremmedelement. Klageren viser til at lignende hus i n\u00e6romr\u00e5det har tilsvarende tilbygg. Klageren har lagt ved f\u00f8lgende fotos: Side 2 av 4 Klageren viser til at form\u00e5let med tilbygget er \u00e5 oppgradere huset fra 1988 til moderne standard. Tilbygget vil gi en mer romslig og \u00e5pen atmosf\u00e6re i stuen, bedre lysforhold, mye bedre utsikt og tilstrekkelig boareal uten \u00e5 m\u00e5tte flytte. Endringen vil if\u00f8lge klager heve totalverdien for omr\u00e5det. En sol/skygge-rapport viser if\u00f8lge klager at det kun er i tidsrommet kl. 21:21 \u2013 21:45 at det planlagte tilbygget delvis kaster skygge p\u00e5 nabohuset, noe som etter klagerens mening er ubetydelig. Klageren viser til mangelfull veiledning fra kommunen for \u00e5 eventuelt justere tilbygget. Byr\u00e5det viser til klagen i sin helhet. Fagetatens vurdering og anbefaling: Fagetaten viser til at pbl. \u00a7 29-2 er en selvstendig avslagshjemmel, basert p\u00e5 faglige vurderinger. At det er behov for st\u00f8rre stue er ikke et relevant moment i vurderingen av visuelle kvaliteter. Fagetaten viser til at tilbygget m\u00e5 underordne seg kjedehusets originale kvaliteter for \u00e5 skape en helhet til kjedehusrekken. Tilbygget skal plasseres i en kjedehusrekke som har et helhetlig og balansert uttrykk. Blant annet f\u00f8lger fasaden til boligenes forside samme linje uten brudd, jf bilde: Kjedehusrekken best\u00e5r av fem boliger, der boligen i midten skiller seg noe ut med et tilbygg med m\u00f8neretning nord-s\u00f8r. Dette underordner seg likevel eksisterende kjedehus, ved at det er to boliger p\u00e5 hver side som er like hverandre, og som dermed skaper en symmetri. Det aktuelle tilbygget p\u00e5 185/701 (Morvikbotn 219) bryter heller ikke med fasadelinjen. Oms\u00f8kt tilbygg vil stikke 1,5 meter ut fra denne linjen, samt at det bryter med dagens symmetri og balanse. Tilbygget vil fremst\u00e5 som et fremmedelement. Dette forsterkes med valg av takform og vinduer, som skiller seg sv\u00e6rt mye fra opprinnelig utforming av kjedehuset. Tilbygget vil ogs\u00e5 stenge igjen for lys og luft mellom to kjedehus. Fagetaten mener at de har opprettholdt sin veiledningsplikt ved \u00e5 opplyse om at tiltaket skilte seg for mye ut, og ved \u00e5 foresl\u00e5 en omprosjektering. Flyfoto av ulike andre bygg som det vises til i klagen, er av tilbygg m.m. som var tegnet inn i boligenes bygges\u00f8knader p\u00e5 80- og 90- tallet. N\u00e5r det gjelder huset i samme rekke,185/701, fikk eiendommen tillatelse i 2016, alts\u00e5 f\u00f8r KPA 2018. Tilbygget er heller ikke likt tilbygget i aktuell sak. Tilbygget dominerer ikke kjedehuset p\u00e5 samme m\u00e5te som oms\u00f8kt tilbygg, det underordner seg fasadelinjen og helheten og s\u00f8rger for at det er symmetri i rekken. Fagetaten viser videre til at det finnes alternative plasseringer av et tilbygg som ikke n\u00f8dvendiggj\u00f8r dispensasjon fra avstandskravet til nabogrense, jf. pbl. \u00a7 29- 4. En dispensasjon fra avstandskravet vil i dette tilfellet f\u00f8re til \u00f8kt fare for brannspredning mellom de to kjedehusrekkene. Tiltaket vil f\u00f8re til en utnyttingsgrad p\u00e5 58,4 % BRA og vil kreve dispensasjon fra utnyttingsgraden p\u00e5 45 % BRA, jf. KPA 2018 \u00a7 26.5.3. I dette tilfellet vil tilbygget p\u00e5virke omgivelsene p\u00e5 en negativ m\u00e5te, og fagetaten kan ikke se at det er grunnlag for dispensasjon. Byr\u00e5dets vurdering og anbefaling/konklusjon: Byr\u00e5det har vurdert klagen og anbefaler at fagetatens vedtak opprettholdes. Byr\u00e5det slutter seg til fagetatens vurderinger av det visuelle. Oms\u00f8kt tilbygg vil stikke ut fra eksisterende fasadelinje b\u00e5de i hovedfasaden mot s\u00f8rvest (ca. 1,5 m) og i fasaden mot nabo i s\u00f8r\u00f8st Side 3 av 4 (ca. 1,4 m). Tilbygget vil etter byr\u00e5dets vurdering virke ruvende og vil skille seg markant ut bl.a. med store vindusflater og ved at det st\u00e5r p\u00e5 s\u00f8yler. Samlet sett mener byr\u00e5det at oms\u00f8kt tilbygg ikke innordner seg eksisterende kjedehusrekke p\u00e5 en slik m\u00e5te at kravet til helhet og visuell kvalitet blir ivaretatt. Tilbygget p\u00e5 185/701 er til sammenligning mer diskret plassert og med lavere m\u00f8neh\u00f8yde enn n\u00e6rmeste nabohus. Byr\u00e5det viser ogs\u00e5 til fagetatens merknader om behovet for dispensasjon fra utnyttingsgrad og avstand til nabogrense. Tilbygget vil if\u00f8lge saksopplysningene redusere avstanden til naboeiendommen i s\u00f8r\u00f8st med ca. 1,4 meter for halvparten av fasaden. De to boligene st\u00e5r i dag mellom 6 og 7,5 meter fra hverandre, og byr\u00e5det finner det i likhet med fagetaten sannsynliggjort at oms\u00f8kt tilbygg vil \u00f8ke faren for brannsmitte mellom de to kjedehusrekkene, samt at tilbygget vil f\u00f8re til noe tap av sol og lys for naboeiendommen 185/709. Etter en helhetsvurdering mener byr\u00e5det dermed at de hensyn som ligger bak avstandsbestemmelsen vil bli vesentlig tilsidesatt ved en dispensasjon, jf. pbl. \u00a7 19-2, andre ledd, f\u00f8rste setning. Byr\u00e5det kan heller ikke se at fordelene ved en dispensasjon klart vil v\u00e6re st\u00f8rre enn ulempene, jf. \u00a7 pbl. \u00a7 19-2, andre ledd, andre setning. Vedtakskompetanse: I henhold til Reglement for bystyreutvalgene punkt 1.4, jf. bystyresak 46/19, er myndigheten til \u00e5 behandle klagesaker etter plan- og bygningsloven, med n\u00e6rmere angitte unntak, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Fagetatens vedtak datert 10.07.2023 opprettholdes. Klagen tas ikke til f\u00f8lge. Dato: 3. oktober 2023 Rune Bakervik Ruth Grung Byr\u00e5dsleder Byr\u00e5d for klima, milj\u00f8 og byutvikling Dokumentet er godkjent elektronisk. Vedlegg: Fagetatens notat datert 23.08.2023 med f\u00f8lgende vedlegg: 1. Oversiktskart 2. Oversiktsfoto 3. Skr\u00e5foto 4. Situasjonsplan 5. Klage med supplerende klage datert 21.07.2023 og 30.07.2023 6. Avslag datert 10.07.2023 7. Tegninger 8. Nabomerknader 9. S\u00f8knad datert 15.02.2023 med suppleringer Side 4 av 4 "
}