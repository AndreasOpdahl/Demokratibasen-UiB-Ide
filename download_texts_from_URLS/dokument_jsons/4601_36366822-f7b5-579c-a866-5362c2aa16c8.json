{
  "dokument_id": "36366822-f7b5-579c-a866-5362c2aa16c8",
  "doc_type": "case_presentation",
  "kommune": 4601,
  "tittel": "Krav om lovlighetskontroll av vedtak i sak 182/24 \u201cRetningslinjer for tildeling av salgs- og skjenkebevillinger og forskrift om salgs-, skjenke- \u00e5pningstider i Bergen kommune for bevillingsperioden 2024 - 2028\u201d i Bergen bystyre sitt m\u00f8te 19. juni 2024",
  "url": "https://bergen.kommune.no/politikere-utvalg/api/fil/bk360/10827449/Framstilling-Krav-om-lovlighetskontroll-av-vedtak-i-sak-182-24-Retningslinjer-for-tildeling-av-salgs-og-skjenkebevillinger-og-forskrift-om-salgs-skjenke-apningstider-i-Bergen-kommune-for-bevillingsperioden-2024-2028-i-Bergen-bystyre-sitt-mote-19-juni-2024",
  "tekst": " Forretningsutvalget Saksframstilling V\u00e5r referanse: 2024/109976-2 Saksbehandler: Frank Wessels Krav om lovlighetskontroll av vedtak i sak 182/24 \u201cRetningslinjer for tildeling av salgs- og skjenkebevillinger og forskrift om salgs-, skjenke- \u00e5pningstider i Bergen kommune for bevillingsperioden 2024 - 2028\u201d i Bergen bystyre sitt m\u00f8te 19. juni 2024 Hva saken gjelder: Bystyrets kontor mottok 03.07.24 krav om lovlighetskontroll av bystyrets vedtak i sak 182-24 \u00abRetningslinjer for tildeling av salgs- og skjenkebevillinger og forskrift om salgs-, skjenke- \u00e5pningstider i Bergen kommune for bevillingsperioden 2024 \u2013 2028.\u00bb Kravet om lovlighetskontroll er innsendt av representantene Thor Haakon Bakke (MDG), Katrine Berg N\u00f8dtvedt (MDG), Eline Aresdatter Haakestad (MDG), Christine Henriksen \u00d8degaard (MDG), Per-Arne Hvidsten Larsen (Venstre), Ingrid Nergaard Fjeldstad (Venstre) og Ole-Ansger Nepomuk Martini (Venstre). Det fremg\u00e5r at kravet er begrunnet i at bystyrets vedtak i saken ikke har et lovlig innhold. Kravet i sin helhet f\u00f8lger som vedlegg. Kravet om lovlighetskontroll retter seg mot en sak avgjort av bystyret. Etter kommuneloven \u00a7 27-1 skal krav om lovlighetskontroll fremsettes for det organ som har truffet den aktuelle avgj\u00f8relsen, i dette tilfellet bystyret i Bergen. Hvis bystyret opprettholder avgj\u00f8relsen, oversendes saken til statsforvalteren i Vestland. Frist for \u00e5 fremsette krav om lovlighetskontroll er tre uker fra vedtaket ble fattet. Vedtak i sak 182-24 \u00abRetningslinjer for tildeling av salgs- og skjenkebevillinger og forskrift om salgs-, skjenke- \u00e5pningstider i Bergen kommune for bevillingsperioden 2024 \u2013 2028.\u00bb ble fattet den 19. juni 2024 og Bystyrets kontor mottok kravet om lovlighetskontroll 3. juli. Fristen p\u00e5 tre uker er derved overholdt. Ved lovlighetskontroll skal det, jf. kommuneloven \u00a7 27-3, tas stilling til om vedtaket: a) har et lovlig innhold b) er truffet av noen som har myndighet til \u00e5 treffe et slikt vedtak c) har blitt til p\u00e5 lovlig m\u00e5te. Representantene som har sendt inn krav om lovlighetskontroll viser til \u201cDel VI \u2013 FORSLAG TIL RETNINGSLINJER FOR TILDELING AV SALGS- OG SKJENKEBEVILLINGER I BERGEN KOMMUNE FOR PERIODEN 2024 \u2013 2028\u201d med f\u00f8lgende ordlyd i kapittel 4.1 tredje avsnitt: 1 \u201cDet gis ikke bevilling til steder som har stripping, toppl\u00f8s-servering og lignende som del av underholdningstilbudet/driftskonseptet. Bergen kommune \u00f8nsker ikke tilgjengelighet til alkohol i kombinasjon med slike konsepter. Det gis heller ikke bevilling til steder som anses \u00e5 v\u00e6re i kombinasjon med eller har tilknytning til slike konsepter. Bergen bystyre finner ogs\u00e5 at et slikt konsept er uforenlig med den profil og det omd\u00f8mme Bergen kommune \u00f8nsker \u00e5 profilere seg med som attraktiv turistby og i n\u00e6ringspolitikken. Et slikt konsept vil heller ikke v\u00e6re forenlig med den likestillingsprofil Bergen kommune \u00f8nsker \u00e5 forbindes med og anses ogs\u00e5 uheldig n\u00e5r det gjelder barn og unges opplevelser av bylivet.\u201d Representantene som har fremmet krav om lovlighetskontroll mener at alkoholloven ikke hjemler at kommunen kan gi retningslinjer som forskjellsbehandler virksomheter p\u00e5 dette grunnlag. Forretningsutvalget skal ta stilling til saksbehandlingsm\u00e5te og tidsplan for behandling av krav om lovlighetskontroller. Saken skal iht. kommunelovens forutsetninger behandles uten ugrunnet opphold, som etter praksis vil inneb\u00e6re neste mulige utvalgs,- og bystyrem\u00f8te. Dersom forretningsutvalget \u00f8nsker en behandling av saken i f\u00f8rste mulige bystyrem\u00f8te, den 4. september vil det kreve et ekstraordin\u00e6rt m\u00f8te i utvalg for finans, kultur og n\u00e6ring i forkant av bystyrem\u00f8te. I tillegg m\u00e5 byr\u00e5det gis n\u00f8dvendige rammer for \u00e5 sikre at saken er forsvarlig utredet. P\u00e5 den bakgrunn foresl\u00e5s det at kravet om lovlighetskontrollen behandles i ordin\u00e6rt m\u00f8te til utvalg for finans, kultur og n\u00e6ring den 18. september og i bystyret i m\u00f8te den 2. oktober. Forslag til vedtak: 1. Lovlighetskontrollkravet oversendes utvalg for finans, kultur og n\u00e6ring til behandling i m\u00f8te 18. september 2024. Utvalg finans, kultur og n\u00e6ring innstiller til bystyret om hvorvidt bystyret skal opprettholde sitt vedtak eller ikke. Bystyret behandler kravet om lovlighetskontroll i m\u00f8te 02. oktober 2024. 2. Lovlighetskontrollkravet oversendes byr\u00e5det som bes om \u00e5 legge frem en vurdering av de forhold som tas opp. Forretningsutvalget ber om at dette legges frem i notats form i forkant av behandling i utvalg for finans, kultur og n\u00e6ring. Dato: 16. juli 2024 Trine Pettersen Gr\u00f8nbech - bystyredirekt\u00f8r Frank Wessels - seniorr\u00e5dgiver Dokumentet er godkjent elektronisk. Vedlegg: Krav om lovlighetskontroll av vedtak i sak 182/24 \u201cRetningslinjer for tildeling av salgs- og skjenkebevillinger og forskrift om salgs-, skjenke- \u00e5pningstider i Bergen kommune for bevillingsperioden 2024 - 2028\u201d i Bergen bystyre sitt m\u00f8te 19. juni 2024 2 "
}