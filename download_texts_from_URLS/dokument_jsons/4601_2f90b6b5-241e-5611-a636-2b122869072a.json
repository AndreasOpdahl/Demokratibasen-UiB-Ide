{
  "dokument_id": "2f90b6b5-241e-5611-a636-2b122869072a",
  "doc_type": "case_attachment",
  "kommune": 4601,
  "tittel": "Tilleggsnotat til prinsippsak om bes\u00f8ksbidrag i Bergen",
  "url": "https://bergen.kommune.no/politikere-utvalg/api/fil/bk360/11634685/Tilleggsnotat-til-prinsippsak-om-besoksbidrag-i-Bergen",
  "tekst": " BFIN - Seksjon for administrasjon Til Intern korrespondanse Bystyrets kontor V\u00e5r referanse: 2024/163785-4 Saksbehandler: Ingvild Kvilekval Fra Dato: 2. desember 2024 Byr\u00e5det Tilleggsnotat til prinsippsak om bes\u00f8ksbidrag i Bergen 1. Innledning Byr\u00e5det har denne h\u00f8sten utredet temaet bes\u00f8ksbidrag, og har lagt frem Prinsippsak om bes\u00f8ksbidrag i Bergen for \u00e5 invitere bystyret til en debatt om hvordan en ordning med bes\u00f8ksbidrag b\u00f8r innrettes i Bergen. Saken ble utarbeidet i p\u00e5vente av regjeringens varslede lovforslag, som vil gi kommuner et hjemmelsgrunnlag til \u00e5 innf\u00f8re bes\u00f8ksbidrag. Saken er bredt anlagt for \u00e5 gi bystyret et godt grunnlag til \u00e5 vurdere ulike problemstillinger knyttet til tema. Saken er utarbeidet f\u00f8r innretningen i regjeringens forslag ble gjort kjent. N\u00e6rings- og fiskeridepartementet og Justis- og beredskapsdepartementet sendte 19.11.24 forslag til lov om bes\u00f8ksbidrag p\u00e5 h\u00f8ring. Her foresl\u00e5s det \u00e5 gi norske kommuner en hjemmel til \u00e5 innf\u00f8re bes\u00f8ksbidrag i form av overnattingsavgift. Overnattingsavgift defineres som en avgift som p\u00e5legges den som tilbyr overnatting mot betaling. Ordningen skal v\u00e6re frivillig for kommunene og fastsettes i kommunal forskrift vedtatt av kommunestyret. H\u00f8ringsfristen er 3. januar, og det er i h\u00f8ringsbrevet opplyst at det ikke vil bli gitt utsatt h\u00f8ringsfrist. H\u00f8ringssaken er prinsipiell og inneb\u00e6rer politiske avveininger, men det vil dessverre ikke v\u00e6re mulig \u00e5 rekke bystyrebehandling innen den knappe fristen. Selv om h\u00f8ringsfristen er kort, er det viktig at Bergen kommune uttaler seg til lovforslaget om bes\u00f8ksbidrag. Som prinsippsaken om bes\u00f8ksbidrag viser, er det gode grunner til \u00e5 innf\u00f8re bes\u00f8ksbidrag i Bergen. Politisk har det v\u00e6rt interesse for temaet lenge. For at Bergen kommune skal kunne gi et h\u00f8ringssvar, h\u00e5per byr\u00e5det at prinsippsaken sammen med dette tilleggsnotatet kan danne grunnlag for at bystyret gir byr\u00e5det fullmakt til \u00e5 avgi h\u00f8ringsuttalelse til regjeringens lovforslag. Det er naturlig \u00e5 se prinsippsaken og lovforslaget i sammenheng, og bystyret kan ved behandling av prinsippsaken gi signaler og f\u00f8ringer som byr\u00e5det tar med seg i arbeidet med h\u00f8ringssvaret. Nedenfor redegj\u00f8res det for noen sentrale innholdsmomenter i regjeringens forslag. Det gis en vurdering av hvordan disse st\u00e5r i forhold til prinsippsakens hovedmomenter. H\u00f8ringsnotatet g\u00e5r lenger enn Bergen kommunes prinsippsak i \u00e5 diskutere hvordan ordningen rent faktisk skal innf\u00f8res. Dette gjelder blant annet innkreving og rapportering, herunder innkrevingsmyndighet, hvilke opplysninger kommunene skal motta fra skattemyndighetene, lovgrunnlag ved forsinket betaling, saksbehandlingsregler, klagebehandling, kontroll og sanksjoner (h\u00f8ringsnotatet kap. 5.6 og kap. 6). Dette er temaer det ikke har v\u00e6rt tid til \u00e5 g\u00e5 grundig gjennom f\u00f8r utvalgets behandling av prinsippsaken, men som byr\u00e5det m\u00e5 se n\u00e6rmere p\u00e5 ved utarbeiding av h\u00f8ringssvaret. Allerede n\u00e5 ser vi at det vil v\u00e6re behov for \u00e5 knytte kommentarer til flere punkter. For eksempel er det ikke beskrevet n\u00e5r eller hvordan vedtak om utskriving fattes. Det kan stilles sp\u00f8rsm\u00e5l ved om dette n\u00f8dvendigvis er et enkeltvedtak slik lovforslaget angir, noe som igjen har betydning for klagebehandling. Det er viktig at en fullmakt til \u00e5 avgi h\u00f8ringsuttalelse gir byr\u00e5det rom for \u00e5 uttale seg om slike problemstillinger, selv om de ikke er dr\u00f8ftet i utvalg eller bystyre. 2. Hovedstruktur i ny lov og synliggj\u00f8ring av handlingsrom innenfor gjeldende lovverk Det foresl\u00e5s at bes\u00f8ksbidrag p\u00e5 fastlandet og i Longyearbyen reguleres i hver sin del av ny lov om bes\u00f8ksbidrag (i henholdsvis del II og del III) og at en felles overordnet form\u00e5lsbestemmelse (del I) \u00e5pner for at andre grunnlag for bes\u00f8ksbidrag kan tas inn i loven p\u00e5 et senere tidspunkt. Lovens del IV inneholder forskriftshjemmel og bestemmelse om ikrafttredelse. Regjeringen har varslet at den i en fase to vil utrede et bes\u00f8ksbidrag fra cruisevirksomhet (p\u00e5 fastlandet), med m\u00e5l om \u00e5 innf\u00f8re det. Byr\u00e5det ser det som en mangel ved regjeringens h\u00f8ringsforslag at det ikke inneholder et hjemmelsgrunnlag for bes\u00f8ksbidrag for cruisepassasjerer i kommunene. Bystyret i Bergen har over lengre tid v\u00e6rt s\u00e6rlig opptatt av dette, og det vil i h\u00f8ringssvaret fra Bergen kommune v\u00e6re naturlig \u00e5 fremheve betydningen av at et hjemmelsgrunnlag kommer p\u00e5 plass raskt. I h\u00f8ringsnotatet synliggj\u00f8r departementet muligheter kommunene allerede i dag har til \u00e5 innhente inntekter fra parkering og bes\u00f8kende fra cruiseskip. Departementet fremhever at det for enkelte kommuner kan v\u00e6re et uutnyttet handlingsrom innenfor dagens regelverk til \u00e5 hente inn ytterligere inntekter fra bes\u00f8kende knyttet til vilk\u00e5rsparkering og boligsoneparkering, samt innenfor havne- og farvannsloven. Innenfor havne- og farvannsloven m\u00e5 det skilles mellom avgifter og vederlag. Hvilke avgifter som kan kreves inn, og hva disse konkret kan dekke, er angitt i loven. Vederlag derimot kreves inn p\u00e5 privatrettslig grunnlag, som betaling for bruk av havnen og de tjenester som havnen tilbyr. Departementet p\u00e5peker at kommunen som havneeier kan bestemme hva som skal betales i vederlag innenfor de alminnelige reglene om urimelige priser og konkurranseregelverket. Dette reguleres ikke i havne- og farvannsloven. \u00abInnenfor disse rammene kan kommune som havneeier bestemme at havnen skal kreve inn vederlag fra cruisefart\u00f8y som anl\u00f8per havnen. Videre kan kommunen hente inntekter gjennom utbytte fra sin havn, jf. havne- og farvannsloven \u00a7 32 om forvaltning av kapital i kommunalt eide havner, og benytte midlene til \u00e5 dekke andre offentlige utgifter.\u00bb (H\u00f8ringsnotatet s.18) Byr\u00e5det ser det som naturlig \u00e5 diskutere saken med Bergen Havn AS, f\u00f8r det gis en konkret vurdering av i hvilken grad og hvordan man eventuelt kan ta i bruk vederlag overfor cruisepassasjerer i Bergen i p\u00e5vente av et hjemmelsgrunnlag i lov om bes\u00f8ksbidrag - i tillegg til de eksiterende vederlag Bergen Havn operer med i dag. Her m\u00e5 det legges til grunn at kommuner har ulike eiersapsmodeller og ulik organisering av sine havner. Sp\u00f8rsm\u00e5let om \u00e5 ta i bruk vederlag innenfor handlingsrommet i dagens regelverk vil ikke bli vurdert videre i dette notatet. 3. Ikke aktuelt med pilotprosjekt Regjeringen har tidligere varslet at den ville gjennomf\u00f8re pilotprosjekter med bes\u00f8ksbidrag. Departementet vurderer n\u00e5 at det er hensiktsmessig \u00e5 g\u00e5 rett p\u00e5 en generell ordning som \u00e5pner for at alle kommuner kan innf\u00f8re en kommunal overnattingsavgift. Byr\u00e5det er glad for at regjeringen foresl\u00e5r en generell ordning. Sp\u00f8rsm\u00e5let om Bergen kommune b\u00f8r delta i pilotprosjekt er med regjeringens forslag ikke lenger relevant, og vedtakspunkt 8 i byr\u00e5dets innstilling til bystyret i prinsippsaken om bes\u00f8ksbidrag i Bergen kan utg\u00e5. 4. N\u00e6rmere om regjeringens forslag og vurdering av hovedmomenter i lys av prinsippsaken om bes\u00f8ksbidrag i Bergen Departementene har lagt frem et h\u00f8ringsnotat som er b\u00e5de informerende og dr\u00f8ftende. Noen sp\u00f8rsm\u00e5l ber de direkte om innspill til. I likhet med byr\u00e5dets prinsippsak benyttes benevnelsen bes\u00f8ksbidrag, og for fastlandet foresl\u00e5s bes\u00f8ksbidraget i denne omgang innf\u00f8rt som en overnattingsavgift. Dette samsvarer ogs\u00e5 med prinsippsaken om bes\u00f8ksbidrag i Bergen, sett bort fra at Bergen kommune ogs\u00e5 er sv\u00e6rt opptatt av at cruisepassasjerer skal omfattes av ordningen. I h\u00f8ringsnotatet fremheves hensynet til det lokale selvstyret som et f\u00f8rende prinsipp for innretningen av lovhjemmelen. (H\u00f8ringsnotatet s. 27). Det er et godt utgangspunkt, men likevel ser byr\u00e5det at regjeringens forslag g\u00e5r langt i \u00e5 definere rammene for kommunens ordning. Nedenfor gis det flere eksempler p\u00e5 det. Lokal ordning \u00f8remerket til reiselivsrelaterte fellesgoder Byr\u00e5det er glad for at regjeringen velger \u00e5 lovfeste en lokal bes\u00f8ksbidragsordning, men er opptatt av at kommunene skal ha et reelt handlingsrom til \u00e5 innrette ordningen og anvende inntektene i tr\u00e5d med lokale behov. I forslaget til \u00a7 2 i loven heter det at Kommuner kan ilegge overnattingsavgift for omsetning av overnattingstjenester i kommunen med form\u00e5l om \u00e5 finansiere reiselivsrelaterte fellesgoder. Avgiften kan ilegges ved korttidsutleie, her definert som overnattingstjenester der leieforholdet er kortere enn 30 dager sammenhengende. Det inneb\u00e6rer at inntektene fra bes\u00f8ksbidrag g\u00e5r til kommunen, men inntektene er ikke \u00abfrie\u00bb slik byr\u00e5det argumenterer for i prinsippsaken. Som prinsippsaken viser, mener byr\u00e5det at inntektene til kommunen i utgangspunktet b\u00f8r v\u00e6re frie inntekter, og at det b\u00f8r v\u00e6re opp til bystyret \u00e5 fatte beslutning om en eventuell avsetning i fond for finansiering av prioriterte tiltak ved destinasjonen. Samtidig synes regjeringens definisjon av reiselivsrelaterte fellesgoder \u00e5 v\u00e6re relativt vid. I prinsippsaken er byr\u00e5det opptatt av at utgifter kommunen allerede i dag dekker over budsjettet, som g\u00e5r til drift, vedlikehold og investeringer som b\u00e5de fastboende, bes\u00f8kende og reiselivet nyter godt av, m\u00e5 kunne finansieres av inntekter fra bes\u00f8ksbidrag. Det ser ut til \u00e5 kunne v\u00e6re tilfelle innenfor rammene regjeringen foresl\u00e5r, men byr\u00e5det er likevel usikkert p\u00e5 om definisjonen som legges til grunn blir noe snever. Definisjonen av reiselivsrelaterte fellesgoder g\u00e5r frem av forslaget til lovtekst i \u00a7 3 bokstav b: reiselivsrelaterte fellesgoder: natur og kulturmilj\u00f8er, infrastruktur, bygninger, med mer og tjenester der bruk av eller behov for disse i vesentlig grad \u00f8ker med antall bes\u00f8kende til kommunen I forslaget pekes det p\u00e5 at reiselivsrelaterte fellesgoder ikke er ordin\u00e6r, kommunal tjenesteproduksjon som kommunene, uavhengig av de bes\u00f8kende til kommunen, er ansvarlig for \u00e5 tilby sine innbyggere. Etter departementets vurdering gis det \u00ab... en nyttig innsnevring ved at det m\u00e5 v\u00e6re tale om goder der bruken i vesentlig grad \u00f8ker med antall bes\u00f8kende. Lovforslaget gir ikke noen ytterligere f\u00f8ringer for hva kommunen kan bruke avgiftsinntekten til.\u00bb (H\u00f8ringsnotatet s. 31) Som prinsippsaken viser, kan en lett finne eksempler p\u00e5 fellesgoder som kommer bes\u00f8kende og reiselivet til gode, uten at bruk av eller behov for disse godene n\u00f8dvendigvis \u00f8ker med antall bes\u00f8kende til kommunen. Beplantning i byrom og godt vedlikeholdte fasader kan v\u00e6re eksempler p\u00e5 det. Byr\u00e5det vil vurdere n\u00e6rmere om det er n\u00f8dvendig \u00e5 problematisere departementets definisjon av reiselivsrelaterte fellesgoder i h\u00f8ringssaken. Byr\u00e5dets grunnleggende standpunkt er at inntekter fra bes\u00f8ksbidrag b\u00f8r gi (mest mulig) frie inntekter til kommunen. Ikke mulighet for geografisk differensiering innenfor kommunen I forslaget til lovtekst kommer det i \u00a7 4 frem at Den enkelte kommune kan beslutte \u00e5 etablere en ordning med overnattingsavgift. Overnattingsavgift skal gjelde for hele kommunen. Ordningen, inkludert de n\u00e6rmere vilk\u00e5rene for dette, skal fastsettes i kommunal forskrift, vedtatt av kommunestyret. Bestemmelsen vil inneb\u00e6re at det ikke er mulig \u00e5 ta i bruk en geografisk differensiering innenfor kommunegrensene (overnattingsavgift skal gjelde for hele kommunen). Departementet dr\u00f8fter sp\u00f8rsm\u00e5let og finner det problematisk \u00e5 tillate innf\u00f8ring av bes\u00f8ksavgift i deler av kommunen av flere grunner. B\u00e5de praktiske hensyn og mulige statsst\u00f8tterettslige problemer nevnes, men det er uklart for byr\u00e5det hvor grundig sp\u00f8rsm\u00e5let er vurdert. Sp\u00f8rsm\u00e5l om \u00e5 kunne differensiere, herunder geografisk differensiering med tanke p\u00e5 \u00e5 avlaste et presset bysentrum, tas opp i prinsippsaken. Byr\u00e5det vil vurdere frem mot at h\u00f8ringssvar skal avgis om sp\u00f8rsm\u00e5l knyttet til geografisk differensiering innenfor kommunegrensen b\u00f8r tas opp i h\u00f8ringssvaret. Regjeringens innretning - prosentsats uten mulighet for differensiering I lovtekstens \u00a7 8 heter det at Overnattingsavgiften beregnes som prosentvist p\u00e5slag av betalt vederlag for overnatting, ekskl. merverdiavgift. Kommunestyret treffer vedtak om prosentsats som nevnt i f\u00f8rste ledd. Prosentsatsen kan ikke settes h\u00f8yere enn fem prosent og kan ikke differensieres gjennom kalender\u00e5ret. I denne bestemmelsen ser vi flere vesentlige forskjeller mellom regjeringens forslag og det byr\u00e5det foresl\u00e5r i prinsippsaken. Departementet dr\u00f8fter i h\u00f8ringsnotatet innretningen, og skriver bl.a. p\u00e5 s. 36 om utforming av overnattingsavgiften: Ved innf\u00f8ring av avgift p\u00e5 overnatting m\u00e5 beregningsgrunnlaget defineres. Det m\u00e5 tas stilling til niv\u00e5et p\u00e5 avgiften, og hvorvidt niv\u00e5et skal differensieres etter type overnatting. Videre er det et sp\u00f8rsm\u00e5l om bestemmelser om dette skal tas inn i loven, og dermed sikre en viss enhetlig praksis mellom kommunene, eller om det overlates til den enkelte kommune \u00e5 fastsette egne regler. Hensynet til selskaper som driver overnattingsvirksomhet i flere kommuner, og konkurransen mellom n\u00e6ringsdrivende i ulike kommuner, tilsier at det ikke b\u00f8r v\u00e6re for stor kommunal variasjon. Etter departementets vurdering er det hensiktsmessig \u00e5 lovfeste felles bestemmelser for alle kommuner. Regjeringen foresl\u00e5r et prosentvis p\u00e5slag med et \u00f8vre tak p\u00e5 5 %, som ikke kan differensieres gjennom kalender\u00e5ret, men ber samtidig om h\u00f8ringsinnspill p\u00e5 om det b\u00f8r settes en felles sats for alle kommuner som velger \u00e5 innf\u00f8re overnattingsavgiften, og om hvilket niv\u00e5 den b\u00f8r ligge p\u00e5. Departementet ber ogs\u00e5 om innspill til taket p\u00e5 satsen, dersom et intervall velges (h\u00f8ringsnotatet s. 39). Byr\u00e5det argumenterer i prinsippsaken for at overnattingsavgift b\u00f8r innf\u00f8res som et flatt kronetillegg pr. bes\u00f8kende, som eventuelt kan differensieres for ulike overnattingstyper, og med mulighet til \u00e5 differensiere satser i h\u00f8y- og lavsesong. N\u00e5r byr\u00e5det foresl\u00e5r et flatt kronebel\u00f8p fremfor en progressiv sats basert p\u00e5 overnattingsprisen, er grunnen at dette dreier seg om et faktisk bes\u00f8ksbidrag, hvor hver gjest av byen b\u00f8r bidra p\u00e5 like fot. Gjennom mulighet til \u00e5 differensiere ut fra overnattingstype, lengde p\u00e5 opphold, sesong osv, kan man samtidig s\u00f8rge for at der er politisk handlingsrom til \u00e5 utvikle byen som reiselivsdestinasjon i tr\u00e5d med overordnete m\u00e5l. Jfr. for eksempel Visit Bergens Strategisk- veikart-for-reiseliv-i-Bergensregionen, med m\u00e5l om \u00e5 tiltrekke seg flere turister med h\u00f8y betalingsevne til Bergen. Her er man opptatt av \"mer vekst i verdi enn i volum\", som i denne sammenhengen betyr at vi s\u00f8ker \u00e5 tiltrekke oss de som er villige til \u00e5 betale mer enn gjennomsnittsbes\u00f8kende (veikartet s. 26). Verdi m\u00e5 ogs\u00e5 tolkes som at vi skal tiltrekke oss de som er opptatt av b\u00e6rekraftig og regenerativ livstil, forbruk, og ferdsel. Et nominelt kronebel\u00f8p p\u00e5 et akseptabelt niv\u00e5, vil trolig st\u00f8tte bedre opp under slike m\u00e5l enn regjeringens forslag om en fast prosentsats. I h\u00f8ringsnotatet fra departementet legges det vekt p\u00e5 at ordningen skal v\u00e6re enkel og hensiktsmessig \u00e5 administrere. Departementet har som nevnt innledningsvis i dette notatet g\u00e5tt lenger i \u00e5 behandle sp\u00f8rsm\u00e5l om hvordan ordningen skal gjennomf\u00f8res, enn det byr\u00e5det har gjort i arbeidet med prinsippsaken. Byr\u00e5det legger som departementet vekt p\u00e5 at en ordning skal v\u00e6re gjennomf\u00f8rbar, enkel \u00e5 administrere og at man skal unng\u00e5 un\u00f8dvendige kostnader og byr\u00e5krati. Byr\u00e5det ser at departementets foresl\u00e5tte l\u00f8sning kan ha fordeler ved at en knytter beregningsgrunnlaget opp til allerede etablerte systemer for innberetning av mva og skatteplikt (h\u00f8ringsnotatets kap. 5.6). Byr\u00e5det vil vurdere fordeler og ulemper n\u00e6rmere i arbeidet med h\u00f8ringssaken, ogs\u00e5 sett i lys av praktiske, \u00f8konomiske og forvaltningsmessige sider. Samtidig mener byr\u00e5det at praktiske hensyn m\u00e5 veies opp mot politiske m\u00e5l. Kommunene har ulike utfordringer og rammevilk\u00e5r, og det er viktig at lovhjemmelen gir kommunene et visst handlingsrom i tr\u00e5d med prinsippet om kommunalt selvstyre. En felles prosentsats for alle kommuner fastsatt i lov, \u00f8nsker byr\u00e5det under ingen omstendigheter \u00e5 anbefale. Mulighet for unntak Overnattingsavgiften i regjeringens forslag foresl\u00e5s betalt av alle typer reisende, p\u00e5 alle typer overnattinger. Departementet ser for seg unntak for noen f\u00e5 utvalgte grupper. Her vises det til merverdiavgiftsretten hvor det er gjort visse unntak. Departementets vurdering er at liknende unntak ogs\u00e5 b\u00f8r gjelde for regelverket for overnattingsavgift (h\u00f8ringsnotatet s. 33). Eksempler som nevnes er overnatting p\u00e5 leirskoler, romutleie til elever p\u00e5 internatskoler, pasienter og p\u00e5r\u00f8rende som overnatter p\u00e5 sykehushotell. Forslag om overnattingsavgift gjelder heller ikke ved boligbytte. Departementet ber i h\u00f8ringsnotatet om innspill til kriterier for slike avgrensninger (h\u00f8ringsnotatet s. 34) I prinsippsaken tar byr\u00e5det opp om det b\u00f8r v\u00e6re en form for familierabatt, ved at f.eks. barn under 16 \u00e5r unntas. Slik h\u00f8ringsforslaget fra regjeringen er utformet, kan vi ikke se at lovhjemmelen som foresl\u00e5s gir kommunen handlingsrom til selv \u00e5 innf\u00f8re unntak. H\u00f8ringsnotatet behandler heller ikke sp\u00f8rsm\u00e5let om unntak for barn. Byr\u00e5det \u00f8nsker \u00e5 vurdere frem mot at h\u00f8ringssvaret skal avgis, om og eventuelt hvordan problemstillingen skal tas med i h\u00f8ringssvaret fra Bergen kommune, og ser gjerne at bystyret gir signaler om dette. Avgiftssubjekt og tredjepartsansvar Regjeringens forslag inneb\u00e6rer at den som mot betaling omsetter korttidsovernatting (overnatting kortere enn 30 dager sammenhengende) p\u00e5legges avgiftsplikten, selv om overnattingsavgiften b\u00e6res av overnattingsgjestene (h\u00f8ringsnotatet s. 32). Det er alts\u00e5 den som driver overnattingsvirksomheten som vil ha plikt til \u00e5 beregne, innkreve og betale avgiften til kommunen og dermed defineres som avgiftssubjektet med plikt til \u00e5 svare avgift til kommunen. Unntak fra dette er n\u00e5r den som omsetter overnattingstjenester har inng\u00e5tt avtale med tredjepart om \u00e5 formidle overnattingstjenestene og kreve inn vederlag for denne. I slike tilfeller foresl\u00e5s det at tredjepart er ansvarlig for \u00e5 beregne, innkreve og betale overnattingsavgiften til kommunen hvor overnattingen finner sted. Det er i dag utbredt at formidling av overnattinger skjer via plattformselskaper som Airbnb, Hotels.com og Booking.com. Plattformselskapene tilbyr markedsf\u00f8ringstjenester, betalingsformidling og andre tjenester. I forslag til lovtekst \u00a7 6 om tredjeparters ansvar fremg\u00e5r f\u00f8lgende: Har den som tilbyr overnatting mot betaling, inng\u00e5tt avtale med tredjepart om \u00e5 formidle overnattingstjenesten og \u00e5 innkreve vederlag for denne, er tredjepart ansvarlig for \u00e5 beregne, innkreve og betale overnattingsavgiften til kommunen hvor overnattingen finner sted. Bestemmelsen omfatter tredjeparter som formidler overnattingstjenester i Norge, i henhold til \u00a7 2 annet punktum, jf. \u00a7 3 bokstav a. Tilbyderen har plikt til \u00e5 p\u00e5se at tredjepart beregner og betaler overnattingsavgiften til kommunen etter f\u00f8rste ledd. I forbindelse med tredjepartansvaret har departementet vurdert at det kan v\u00e6re behov for \u00e5 sikre h\u00e5ndhevelse av ansvaret gjennom forskrift. N\u00e5r det gjelder plattformselskaper som Airbnb m.fl. er det i prinsippsaken om bes\u00f8ksbidrag i Bergen pekt p\u00e5 muligheter ved \u00e5 vise til eksempler fra Europa, uten at plattformselskapenes plikter er diskutert n\u00e6rmere. Departementet ber om innspill til om tredjepartsansvaret b\u00f8r reguleres s\u00e6rskilt i lov, om innspill til h\u00e5ndhevingsmekanismer ovenfor utenlandske selskaper, samt hvor langt utleiers ansvar b\u00f8r strekke seg dersom tredjepart ikke overholder betalingsforpliktelsene. For plattformselskaper som ikke er registrert i enhets- og foretaksregisteret, viser departementet til at det kan v\u00e6re et alternativ \u00e5 p\u00e5legge en plikt til \u00e5 oppnevne et kontaktpunkt i form av en juridisk representant. Departementet ber om innspill til hvordan h\u00e5ndhevelse av tredjepartsansvar gjennom oppnevnelsen av juridisk representant b\u00f8r reguleres. Byr\u00e5det vil se n\u00e6rmere p\u00e5 problemstillingene knyttet til tredjepartsansvar i arbeidet med h\u00f8ringssaken. 5. Avslutning Det har i l\u00f8pet av den korte tiden som har v\u00e6rt til r\u00e5dighet, ikke v\u00e6rt mulig \u00e5 sette seg grundig inn i alle sider ved regjeringens forslag til ny lov om bes\u00f8ksbidrag, men byr\u00e5det har i dette tilleggsnotatet fors\u00f8kt \u00e5 gi en oversikt over noen vesentlige hovedmomenter. Temaet er komplekst, og det er n\u00f8dvendig \u00e5 g\u00e5 grundigere inn i hvordan ulike deler henger sammen, f\u00f8r byr\u00e5det p\u00e5 alle hold kan konkludere med hva som b\u00f8r v\u00e6re Bergen kommunes tilbakemelding. Samtidig er det allerede lagt ned et arbeid ved utarbeiding av Prinsippsak om bes\u00f8ksbidrag i Bergen. Byr\u00e5det h\u00e5per at dette tilleggsnotatet gir et greit grunnlag for \u00e5 se prinsippsaken og lovforslaget i sammenheng. Christine B. Meyer - byr\u00e5dsleder Jacob M\u00e6hle - finansbyr\u00e5d Dokumentet er godkjent elektronisk. "
}