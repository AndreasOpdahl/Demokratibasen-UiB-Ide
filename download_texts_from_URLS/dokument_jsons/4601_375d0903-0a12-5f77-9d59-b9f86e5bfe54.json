{
  "dokument_id": "375d0903-0a12-5f77-9d59-b9f86e5bfe54",
  "doc_type": "case_presentation",
  "kommune": 4601,
  "tittel": "H\u00f8ringsuttalelse til Veileder for ivaretakelse av luftfartens interesser i saker etter plan- og bygningsloven",
  "url": "https://bergen.kommune.no/politikere-utvalg/api/fil/bk360/11899483/Framstilling-Horingsuttalelse-til-Veileder-for-ivaretakelse-av-luftfartens-interesser-i-saker-etter-plan-og-bygningsloven",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2024/170702-5 H\u00f8ringsuttalelse til Veileder for ivaretakelse av luftfartens interesser i saker etter plan- og bygningsloven Hva saken gjelder: Avinor har utarbeidet h\u00f8ringsutkast til ny veileder for ivaretakelse av luftfartsinteresser i saker etter plan- og bygningsloven. Veilederen beskriver bl.a. forholdet til kommunal planmyndighet for saker der man plikter \u00e5 utrede planer og tiltak tilstrekkelig for \u00e5 sikre at flysikkerheten er i varetatt. Avinor ber h\u00f8ringspartene vurdere og kommentere spesielt f\u00f8lgende punkter: 4.2 Plan- og bygningsloven (pbl.) Beskriver Avinors vurdering om hvordan loven b\u00f8r anvendes i forhold til flysikkerhet (Birdstrike) 7. Vurderinger av n\u00e6romr\u00e5det rundt lufthavnen Beskriver n\u00e6romr\u00e5der og Avinors erfaringer med forvaltning av disse for \u00e5 ta vare p\u00e5 flysikkerheten 8. Risikoanalyser Beskriver de forventninger Avinor har til gjennomf\u00f8ring og kvalitet p\u00e5 ROS og risikoanalyser 9. Samhandling med Avinor som lufthavnoperat\u00f8r Beskriver krav, vilk\u00e5r og avb\u00f8tende tiltak til arealplaner og byggesaker. Det er listet opp en del arealbruk og virksomheter. H\u00f8ringsfrist: H\u00f8ringsfristen var opprinnelig satt til 11. januar 2025. Bergen kommune har i mail av 9.januar 2025 f\u00e5tt utvidet h\u00f8ringsfristen til 14.februar 2025. Innspill fra Plan- og bygningsetaten: Plan- og bygningsetatens vurdering er gjengitt under avsnittet \u00absaksutredning\u00bb Etatens fagnotat av 20. januar 2025 ligger i sin helhet som vedlegg til saken. Byr\u00e5dens vurdering og forslag til h\u00f8ringsuttalelse: Det er et viktig lovkrav i plan- og bygningsloven \u00a7 3-1 andre ledd at: \u00abPlanleggingen skal fremme helhet ved at sektorer, oppgaver og interesser i et omr\u00e5de ses i sammenheng gjennom samordning og samarbeid om oppgavel\u00f8sninger mellom sektormyndigheter om mellom statlige, regionale og kommunale organer, private organisasjoner og institusjoner og allmennheten.\u00bb Flysikkerhet er ett av en rekke viktige samfunnshensyn som m\u00e5 vurderes i planleggingen. Bergen kommune mener derfor at veilederen b\u00f8r omformuleres, slik at den i st\u00f8rre grad 1 reflekterer at en planprosess skal vurdere og balansere en rekke tema og interesser. Veilederen b\u00f8r i st\u00f8rre grad formuleres som veiledning og forventninger, og ikke som absolutte krav eller ordrer, samt vise en st\u00f8rre forst\u00e5else for de ulike rollene som Avinor og planmyndigheten vil ha i planprosesser. Bergen kommune deler ikke Avinors tolkning av plan- og bygningslovens anvendelse iht. flysikkerhet. Det oppfordres til at Avinor f\u00e5r en juridisk gjennomgang og kvalitetssikring av veilederen for \u00e5 sikre at henvisning er korrekt, og at dens anvendelse til flysikkerhet har grunnlag i juridisk teori. Flere av forslagene til konkrete tiltak og krav har ikke hjemmel i pbl, og vil ikke kunne f\u00f8lges opp gjennom innlemming i reguleringsbestemmelser eller i en byggesaksbehandling. Tiltak som skal sikres som bestemmelser m\u00e5 ha hjemmel i pbl. \u00a7\u00a7 11- 9 og 12-7. Ettersom veilederen gjelder ivaretakelse av luftfartens interesser i saker etter plan- og bygningsloven m\u00e5 tiltak og krav/forventninger v\u00e6re forenlig med det som planlegging etter pbl. skal omfatte, og det som kan sikres. Tiltak, krav og forventinger som ligger til et annet regelverk b\u00f8r strykes fra veilederen, slik som for eksempel forbud mot mating av fugler. Overv\u00e5king av en lufthavnens omgivelser gjelder i utgangspunktet i en radius p\u00e5 13 km fra lufthavnens referansepunkt. Arealer som tiltrekker fugler og andre dyr skal unng\u00e5s n\u00e5r dette er mulig. For Bergen kommune betyr det at store deler av Bergen sentrum, hele Bergensdalen, Fyllingsdalen, Laksev\u00e5g og Loddefjord og Ytrebygda ligger innenfor et omr\u00e5de som luftfarten har interesse i. Innenfor denne sonen uttrykkes det bekymring for alt mellom gr\u00f8nne tak, uteoppholdsareal, landbruk, akvakultur og fiskemottak, avfallsh\u00e5ndtering, kloakk- og renseanlegg, v\u00e5tmark og vannspeil og naturreservater. Dette er arealform\u00e5l som naturlig h\u00f8rer hjemme i en kommune, og vanskelig kan unng\u00e5s i et omr\u00e5de av denne st\u00f8rrelsen. Bergen kommune kan for eksempelvis ikke ilegges samme detaljerte krav p\u00e5 Danmarksplass, som p\u00e5 Kokstad. Dette vil sannsynligvis virke mot sin hensikt, kravet vil ikke bli forst\u00e5tt, og forslag til tiltak vil neppe bli veldig m\u00e5lrettet. Det oppfordres til at Avinor utarbeider en overordnet ROS-analyse for Bergen lufthavn - Flesland som differensierer og tilpasser kravene til topografien og forholdene i Bergen, i samarbeid med en ornitolog. Bergen kommune er i gang med en mengde planprosesser, b\u00e5de med kommuneplanens arealdel og en rekke reguleringsplaner, som i ulik grad har p\u00e5virkning for luftfartsinteressene. Det vil i den sammenheng b\u00e5de v\u00e6re naturlig og \u00f8nskelig at Bergen kommune og Avinor oppn\u00e5r n\u00e6rmere dialog for \u00e5 sikre hvordan flysikkerheten ved Bergen lufthavn - Flesland best ivaretas. Bergen kommune viser til innspill fra Plan- og bygningsetaten som utdyper kommunens h\u00f8ringsuttalelse. Fagnotatet fra Plan- og bygningsetaten av 20.01.2025 vedlegges h\u00f8ringsuttalelsen. Vedtakskompetanse: I henhold til delegasjonsreglementet for Byr\u00e5det vedtatt av Bergen bystyre 27.11.2024, i sak 462/24, avgis h\u00f8ringsuttalelser av Byr\u00e5det der Forretningsutvalget har fordelt dem oppgaven, jf. pkt. 2.10.1. H\u00f8ringssaker i prinsipielle saker som samtidig inneb\u00e6rer politiske avveininger, skal avgis av Bystyret, jf. pkt. 2.10.2. Saken har ikke v\u00e6rt til behandling i Forretningsutvalget og anses ikke som prinsipiell. Byr\u00e5d for byutvikling innstiller til byr\u00e5det \u00e5 fatte f\u00f8lgende vedtak: 1. Byr\u00e5det avgir h\u00f8ringsuttalelse til \u00abVeileder for ivaretakelse av luftfartens interesser i saker etter plan- og bygningsloven\u00bb slik den fremkommer av byr\u00e5dens forslag. 2. Melding om vedtak sendes Bystyrets kontor. 2 Dato: 4. februar 2025 Christine Kahrs Byr\u00e5d for byutvikling Dokumentet er godkjent elektronisk. Vedlegg: - Avinor AS, oversendelsesbrev av 07.11.2024 - Avinor AS, mail av 09.01.2025 med bekreftelse p\u00e5 utvidet h\u00f8ringsfrist - Avinor AS, Veileder for ivaretakelse av luftfartens interesser i saker etter plan- og bygningsloven - Plan- og bygningsetaten, Fagnotat av 20.01.2025 3 4 "
}