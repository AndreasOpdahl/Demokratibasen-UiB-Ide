{
  "dokument_id": "454eeeb1-dc47-5958-b0f6-51e4ee40a92b",
  "doc_type": "case_attachment",
  "kommune": 4601,
  "tittel": "Fagnotat, datert 12.12.2024.",
  "url": "https://bergen.kommune.no/politikere-utvalg/api/fil/bk360/11700650/Fagnotat-datert-12-12-2024-",
  "tekst": " Plan- og bygningsetaten Til Fagnotat BBU - Seksjon byutvikling (Arbeidssted) V\u00e5r referanse: PLAN-2022/20670-108 Saksbehandler: Kathrine Tellebon Dato: 12.12.2024 Fra Plan- og bygningsetaten Forslag til detaljregulering anbefales vedtatt \u00c5rstad, Gnr.162, Bnr.555 m.fl., Bj\u00f8rnsons gate, n\u00e6ringsbygg Arealplan-ID 70550000 1. Om planforslaget Ard Arealplan AS foresl\u00e5r p\u00e5 vegne av Backer AS detaljregulering for et omr\u00e5de p\u00e5 1,2 daa s\u00f8r-\u00f8st for \u00c5rstad videreg\u00e5ende skole, og nord for Kronstad X og Kronstad bybanestopp, i \u00c5rstad bydel (se Figur 1). Figur 1: Oversiktsbilde til venstre, og skr\u00e5foto til h\u00f8yre. Den aktuelle eiendommen er vist med r\u00f8dt omriss. Forslagsstiller \u00f8nsker \u00e5 tilrettelegge for nytt n\u00e6ringsbygg med kontorvirksomhet, forutsatt riving av eksisterende bygg i planomr\u00e5det. Grad av utnytting er 230%-BRA, og maksimal m\u00f8neh\u00f8yde er k+37,2. Forslagsstillers intensjon med planforslaget er \u00e5 legge til rette for et nybygg med arkitektoniske kvaliteter som tilpasses omr\u00e5dekarakteren og n\u00e6rliggende bebyggelse. I kommuneplanens arealdel 2018 \u2013 2030 (KPA 2018) er planomr\u00e5det avsatt til sentrumsform\u00e5l innenfor byfortettingssone (sone 2), og omfattes av hensynssone Kulturmilj\u00f8 Danmarksplass \u2013 Kronstad. Postadresse: Telefon: 55566310 Postboks 7700, E-post: postmottak.planogbygg@bergen.kommune.no 5020 BERGEN Kontoradresse: Internett: www.bergen.kommune.no Johannes Bruns gate 12, 5008 BERGEN Planforslaget omfattes ikke av forskrift om konsekvensutredninger. Se planbeskrivelsen med vedlegg for utfyllende opplysninger. 2. Planprosess og medvirkning Merknader og uttalelser ved offentlig ettersyn Planforslaget l\u00e5 ute til h\u00f8ring og offentlig ettersyn i perioden 15.04.2023 \u2013 30.05.2023. Det ble mottatt 2 private merknader og 16 h\u00f8ringsuttalelser. Merknader og uttalelser samt endringer som er foretatt etter offentlig ettersyn, er oppsummert og kommentert av forslagsstiller i merknads- og endringsskjema datert 12.04.2024. Planmaterialet er oppdatert i henhold til endringene, og materialet er gjennomg\u00e5tt og vurderes som dekkende. Komplett planforslag til sluttbehandling ble mottatt 06.05.2024. I uttalelsene og merknadene blir det i hovedtrekk pekt p\u00e5 f\u00f8lgende: \u2022 Byggeh\u00f8yder og volum: Nabo er bekymret for at tiltak er tett p\u00e5 nabogrense, og medf\u00f8rer forringelse av bokvalitet, samt bruk av hage. \u2022 Kulturmilj\u00f8: Merknader knyttet til tilpasning av str\u00f8kskarakter, takform og takark. \u2022 Transformasjon av eksisterende bygg m\u00e5 vurderes. \u2022 Overvann: Gr\u00f8nn buffer mot nord m\u00e5 utvides for tilstrekkelig infiltrasjonsevne for overvannsfordr\u00f8ying. \u2022 Samferdsel: Vestland fylkeskommune ba om samordning av de to avkj\u00f8rslene vist med pil i plankart. Statens vegvesen stilte sp\u00f8rsm\u00e5l ved sykkelparkeringsdekning, tilgjengelighet og lastesykler. Endringer etter offentlig ettersyn Hovedpunkt i endringene inneb\u00e6rer: \u2022 Reviderte bestemmelser om byggets utforming og avb\u00f8tende tiltak for nabobebyggelse. \u2022 Vurdering av mulighet for transformasjon. 3. Vurdering av planforslaget Plan- og bygningsetaten (PBE) kommenterer sakens sentrale problemstillinger. \u00d8vrige tema anses som tilfredsstillende l\u00f8st og belyst. Vi slutter oss til hovedform\u00e5let og grepet i planforslaget, og anbefaler det vedtatt med endringer. 3.1 Forholdet til overordnede planer PBE vurderer at foresl\u00e5tt arealform\u00e5l er i tr\u00e5d med KPA 2018, hvor tomten er avsatt til byfortettingssone. Planomr\u00e5det omfattes av hensynsone kulturmilj\u00f8 Danmarksplass \u2013 Kronstad. For tiltak innenfor hensynssone kulturmilj\u00f8 skal det legges s\u00e6rlig vekt p\u00e5 bygningsform og bebyggelsesstruktur. Planomr\u00e5det har en sentral beliggenhet med god tilknytning til kollektivtilbud, gang- og sykkelforbindelser. I henhold til kommuneplanens samfunnsdel (KPS) b\u00f8r all byutvikling bidra til \u00e5 utvikle en aktiv og attraktiv by, planlagt p\u00e5 fotgjengernes premisser. Til offentlig ettersyn ba vi om at planforslaget til sluttbehandling i st\u00f8rre grad m\u00e5 vise at fotgjengere er sikret f\u00f8rsteprioritet ved tilkomst til bygget. I planbeskrivelsen fremg\u00e5r det at fotgjengere er gitt f\u00f8rsteprioritet ved at det tilrettelegges inngang direkte fra gaten, og at det ikke tilrettelegges for bilparkering Saksnummer PLAN-2022/20670 Side 2 av 9 utover HC-parkering. Det er i planforslaget siket at bygningens hovedinngang skal plasseres mot Bj\u00f8rnsons gate. 3.2 Riving, transformasjon og gjenbruk Planforslaget inneb\u00e6rer \u00e5 rive eksisterende bebyggelse. Til offentlig ettersyn ba PBE om at muligheten for transformasjon av bygget ble vurdert. Det er avdekket at flere elementer ved eksisterende bygg har behov for utbedring (Tilstandsrapport datert 20.09.2023). Det er videre vurdert at bygget ikke ivaretar dagens krav til kontorbygg n\u00e5r det gjelder etasjeh\u00f8yder, b\u00e6rekonstruksjon og lignende (kap. 4.11.1 i planbeskrivelsen). Det er utarbeidet en ombrukskartlegging (datert 27.06.2022), og forslagsstiller vil vurdere ombruk av materialer i byggesak jf. bestemmelse 3.1.1.e. 3.3 Stedstilpasning, herunder byggeh\u00f8yder, volum og utforming Frem mot sluttbehandling har det v\u00e6rt jobbet med \u00e5 i st\u00f8rre grad ivareta hensynet til kulturmilj\u00f8 og bokvalitet p\u00e5 tilgrensende eiendommer. I planforslaget foresl\u00e5s et kontorbygg med en maksimal gesimsh\u00f8yde p\u00e5 k+31,6 og m\u00f8neh\u00f8yde p\u00e5 k+36,6 og en grad av utnytting p\u00e5 230%-BRA. Bestemmelse 3.1.2.c fastsetter etablering av skr\u00e5tak. Maksimal m\u00f8neh\u00f8yde er lik planforslaget til offentlig ettersyn. Det har i planprosessen v\u00e6rt et premiss at takflaten skal ha et rent uttrykk. Det er derfor sikret i bestemmelsene at tekniske installasjoner skal integreres i bygningskroppen, og det er ikke tillatt med takoppbygg, heis eller ventilasjon over maksimal m\u00f8neh\u00f8yde. Mindre installasjoner som f. eks ventilasjonshetter tillates p\u00e5 den \u00f8verste takflaten s\u00e5 fremt disse er tilbaketrukket fra fasaden mot Bj\u00f8rnsons gate. PBE har gjennom planprosessen vurdert at den nye bebyggelsen m\u00e5 underordne seg Evangeliekirkens gesimslinje p\u00e5 k+31,6 i Bj\u00f8rnsons gate. Forslagsstiller har im\u00f8tekommet dette, og gesimsh\u00f8yden er sikret i plankartet. Figur 2: Oppriss av eksisterende situasjon \u00f8verst, og foreliggende planforslag nederst. Saksnummer PLAN-2022/20670 Side 3 av 9 Figur 3: Snitt av eksisterende situasjon \u00f8verst, og foreliggende planforslag nederst. Ved f\u00f8rstegangsbehandling p\u00e5pekte vi at den nye bebyggelsen skyggelegger 2/3 av uteoppholdsarealet til bakenforliggende bebyggelse i Hulda Garborgs gate ved v\u00e5rjevnd\u00f8gn. Det ble da foresl\u00e5tt en maksimal byggeh\u00f8yde p\u00e5 13 m fra gateniv\u00e5, hvilket tilsier minimum m\u00f8neh\u00f8yde k+37,1, da h\u00f8yde p\u00e5 gaten stiger. Illustrasjonsmaterialet til offentlig ettersyn viste imidlertid et bygg med m\u00f8neh\u00f8yde p\u00e5 12,4 m (tilsvarende minimum k+36,5), og samsvarte dermed ikke med plankartet. PBE mottok planforslag til sluttbehandling som hadde en maksimal m\u00f8neh\u00f8yde p\u00e5 k+37,2 m. Av sol- og skyggeanalysene fremgikk at de \u00f8kte byggeh\u00f8ydene medf\u00f8rte en ytterligere skyggelegging av naboenes utearealer, se Figur 4. Vi har derfor bedt om at maksimal m\u00f8neh\u00f8yde reduseres til k+36,6, tilsvarende forslag til offentlig ettersyn. Forslagsstiller har im\u00f8tekommet v\u00e5r anbefaling, og planforslaget er korrigert i henhold til dette. Figur 4: Utsnitt fra vedlegg sol- og skyggeillustrasjoner v\u00e5rjevnd\u00f8gn kl. 15. Fra venstre: Eksisterende situasjon, forslag til f\u00f8rstegangsbehandling, opprinnelig forslag til sluttbehandling. Til offentlig ettersyn vurderte PBE at foresl\u00e5tt takark ikke ivaretok kirkebyggets posisjon i Bj\u00f8rnsons gate og kulturmilj\u00f8et. Foresl\u00e5tt takark strakk seg fra bakke til topp og fremstod som en portal. Det ble vurdert at dette grepet konkurrerte med kirken sitt inngangsparti. Arkitekt har argumentert for at takarken m\u00e5 beholdes, da den er arkitektonisk viktig for opplevelsen av gatel\u00f8pet. Det er p\u00e5 bakgrunn av dette gjort justeringer basert p\u00e5 Saksnummer PLAN-2022/20670 Side 4 av 9 Byarkitektens tilbakemeldinger, hvor takarken er skilt fra tak og fasade med en tydelig gesims og m\u00f8ne (se Figur 5). Dette er sikret i bestemmelse 3.1.2.e. P\u00e5 denne m\u00e5ten tas det i bruk flere elementer fra nabobebyggelsen i vest, enn fra Evangeliekirken. PBE vurderer at takarken fremdeles er fremtredende, men er mindre dominerende og kan derfor aksepteres. Figur 5: Foresl\u00e5tt utforming av takark til offentlig ettersyn til venstre, foreliggende planforslag til h\u00f8yre. Materialbruk er diskutert i arbeidsm\u00f8ter med Byantikvaren og Byarkitekten. Byantikvaren har vist til at omkringliggende bebyggelse i hovedsak har pusset mur eller malt trekledning. Det er sikret i bestemmelsene at det skal benyttes gode materialer av varig kvalitet, i hovedsak tegl/tre, som ikke svekker kulturmilj\u00f8et. Dersom det benyttes trekledning i fasaden, skal denne v\u00e6re malt. Det omkringliggende kulturmilj\u00f8et skal hensyntas, og det skal tilstrebes \u00e5 benytte materialer som er \u00e5 finne i kulturmilj\u00f8et og omkringliggende bebyggelse. Vi har videre anbefalt at dersom tak skal tekkes i metall, er det viktig at det ikke er reflekterende mot omkringliggende nabobebyggelse. Dette er sikret i bestemmelsene. Det er videre sikret aktive fasader i f\u00f8rste etasje mot s\u00f8r. Det er stilt krav om utarbeiding av materialpalett til byggesaken. Forslagsstiller med arkitekt hadde et m\u00f8te med nabo i Bj\u00f8rnsons gate 34 i etterkant av offentlig ettersyn. I m\u00f8tet ble det diskutert avb\u00f8tende tiltak for \u00e5 redusere innsyn. For \u00e5 ivareta hensynet til nabo, er det sikret i bestemmelse 3.1.1.i at dersom det er behov for innsetting av vinduer p\u00e5 gavlvegg mot vest, skal ikke disse vende direkte mot eller v\u00e6re i samme h\u00f8yde som vinduer i nabobygget p\u00e5 gnr. 162, bnr. 554. Gr\u00f8nne tak er vurdert i planprosessen. Bymilj\u00f8etaten uttalte til offentlig ettersyn at kostnaden ved anleggelse av vegetasjonskledde tak \u00f8ker betraktelig p\u00e5 takvinkler over 30 grader. Takform er valgt ut ifra hensyn til kulturmilj\u00f8et, og det er p\u00e5 bakgrunn av dette ikke oppfordret videre til \u00e5 sikre gr\u00f8nne tak i dette prosjektet. Bymilj\u00f8etaten uttalte til offentlig ettersyn at det anbefales et plantefelt for slyngplanter p\u00e5 bygningens vestside, for \u00e5 bidra til et frodigere gatemilj\u00f8. Forslagsstiller har vurdert dette, men som f\u00f8lge av arealknapphet er ikke dette \u00f8nskelig. PBE har ingen motsetninger til dette. 3.4 Forholdet til nabobebyggelsen Ved f\u00f8rstegangsbehandling ba PBE om en tydeliggj\u00f8ring av eventuelle kvaliteter og tiltak som kan forsvare en merkbar reduksjon i solforholdene for bakhager i et kulturmilj\u00f8. For \u00e5 minimere konsekvensene for nabobebyggelsen, er byggets 2. og 3. etasje trukket lenger bort fra nabogrense mot Hulda Garborgs gate, samt at det er sikret at maksimalt 30% av Saksnummer PLAN-2022/20670 Side 5 av 9 nordvendt skr\u00e5tak og fasade kan etableres som vinduer. Det er videre sikret at det innenfor bestemmelsesomr\u00e5de #2 skal etableres et vegetasjonsfelt mot nabobebyggelsen i nord p\u00e5 terreng utenfor byggegrensen, og et vegetasjonsfelt over byggets 1. etasje (se Figur 6). Arealet p\u00e5 terreng er 1,25 m bredt, og arealet over 1. etasje er 1,4 m bredt. Tilkomst til vegetasjonsfeltet for vedlikehold er i illustrasjonsplanen vist fra byggets nord\u00f8stlige hj\u00f8rne. Det er sikret i bestemmelsene av fremkommelighet for vedlikehold av beplantning skal ivaretas innenfor bestemmelsesomr\u00e5de #2. Det er videre sikret krav til pollinatorvennlige planter samt stedegen og/-eller norskproduserte arter som fremmer biologisk mangfold, variert beplantning i sjikt med gr\u00f8nt preg samt et vekstjordlag med minimum 0,5 m tykkelse. Det er gjennom planprosessen vurdert at avsatt areal vil v\u00e6re for smalt til beplantning av tr\u00e6r, og at busker er mer hensiktsmessig. Figur 6: Utsnitt som viser planlagt vegetasjonsfelt mot nabobebyggelse i nord. 3.5 Parkering For kontor skal det if\u00f8lge KPA 2018 etableres maksimum 6 parkeringsplasser for bil per 1000 m2 BRA. Med bakgrunn i eiendommens st\u00f8rrelse og beliggenhet, har ikke forslagsstiller \u00f8nsket \u00e5 etablere parkeringsplasser utover 1 HC-parkeringsplass. Denne er foresl\u00e5tt plassert i byggets vestlige del. Da forslaget er i tr\u00e5d med KPA 2018, og det er god kollektivdekning i omr\u00e5det, er dette noe vi slutter oss til. Vestland fylkeskommune anbefalte til offentlig ettersyn at avkj\u00f8rselen til kontorbygget sl\u00e5s sammen med avkj\u00f8rsel til tilgrensende nabo. Forslagsstiller har ikke etterkommet dette, da de \u00f8nsker \u00e5 la nabo f\u00e5 beholde sin utkj\u00f8ring. Det argumenteres videre for at prosjektets HC- parkering kun vil benyttes dersom ansatt har behov. Det vil samlet v\u00e6re lite trafikk fra disse avkj\u00f8rslene. Til offentlig ettersyn ba Statens vegvesen om \u00f8kt antall sykkelparkeringsplasser, videre sikre areal til transportsykler samt enkel tilkomst. Antall sykkelparkeringsplasser er iht. minimumskrav i KPA 2018, og det er i tillegg flere bysykler i n\u00e6rheten av planomr\u00e5det jf. planbeskrivelsen kap. 4.7.3. Sykkelparkeringen skal plasseres i byggets f\u00f8rste etasje, og skal v\u00e6re lett tilgjengelig, jf. bestemmelse 3.1.1.g. Som f\u00f8lge av arealknapphet har ikke forslagsstiller \u00f8nsket \u00e5 sikre andel transportsykler. PBE slutter seg til foresl\u00e5tt parkeringsdekning for sykler. 3.6 Naturmangfold Nye tiltak skal i minst mulig grad gi negative konsekvenser for naturmangfold. Artsdatabankens artskart viser at minst en r\u00f8dlistet art, den n\u00e6r truede tyrkerduen, har et Saksnummer PLAN-2022/20670 Side 6 av 9 influensomr\u00e5de som omfatter planomr\u00e5det. Like nord for planomr\u00e5det er det registrert fremmede arter. I planforslaget er hensynet til artsmangfold s\u00f8kt ivaretatt gjennom reguleringsbestemmelser i form av begrensninger i bygge- og anleggsfasen i hekkeperioden til tyrkerduen samt hindre tilf\u00f8ring og spredning av fremmede arter til planomr\u00e5det. Vurdering etter naturmangfoldloven Av planbeskrivelsen fremg\u00e5r at det ikke er registrert naturverdier i planomr\u00e5det, og at planlagt tiltak etableres p\u00e5 en allerede bebygd eiendom. Videre er det god og oppdatert dokumentasjon av naturmangfold i og rundt planomr\u00e5det. Det er p\u00e5 bakgrunn av dette ikke gjennomf\u00f8rt eget feltarbeid for artskartlegging. PBE vurderer at kunnskapsgrunnlaget jf. nml. \u00a78 er tilstrekkelig. Planomr\u00e5det er allerede bebygd, og ligger i et omr\u00e5de som er tett bebygd. Vi vurderer at tiltaket har en liten til ingen negativ konsekvens for omr\u00e5det, og at den samlede belastningen p\u00e5 \u00f8kosystemet etter naturmangfoldloven \u00a710 er begrenset. Nml. \u00a79 gir krav om en f\u00f8re-var-holdning for \u00e5 unng\u00e5 alvorlig eller irreversibel skade p\u00e5 naturmangfoldet. PBE vurderer at f\u00f8re-var-prinsippet, jf. nml \u00a79, ikke kommer til anvendelse her. Nml. \u00a711 sier at kostnad ved milj\u00f8forringing skal b\u00e6res av tiltakshaver og nml. \u00a712 krever milj\u00f8forsvarlige teknikker og driftsmetoder. I planbestemmelsene er det sikret at tiltakshaver skal dekke kostnadene for \u00e5 hindre eller begrense skade p\u00e5 naturmangfoldet. Dette knytter seg spesielt til spredningshindrede tiltak for fremmede skadelige arter. Det er videre satt krav til avb\u00f8tende tiltak og sikret at det ikke skal gjennomf\u00f8res st\u00f8yende bygge- og anleggstiltak i hekketiden for tyrkerdue samt at eksisterende vegetasjon p\u00e5 nabobebyggelse skal gjenetableres ved skade, jf. bestemmelser 2.2.2, 5.2.4 og 5.2.5. 3.7 Energi og klima Klimagassberegningene er oppdatert med beregninger for alternativ bevaring av eksisterende bebyggelse, i henhold til v\u00e5re merknader ved f\u00f8rstegangsbehandling. Bevaringsalternativet legger til grunn bevaring av b\u00e6rende konstruksjoner og rehabilitering av andre bygningsdeler. Beregningene viser at foresl\u00e5tt nybygg medf\u00f8rer et \u00f8kt klimagassutslipp p\u00e5 301% kg/CO2e (totalt 1 383 213 kg/CO2e), i forhold til alternativet som viser bevaring av eksisterende bebyggelse. Dette foresl\u00e5s redusert til 233% kg/CO2e ved at det legges til grunn lavutslippsmaterialer, \u00ablett fossilfri\u00bb byggeplass (jf. veileder for klimanorm) samt at det ikke er behov for masseh\u00e5ndtering. Tiltakene er imidlertid ikke sikret i bestemmelsene, men det fremg\u00e5r av kap. 4.10.1 i planbeskrivelsen at Backer Eiendom har stort fokus p\u00e5 b\u00e6rekraft. Av planbeskrivelsen fremg\u00e5r intensjon om b\u00e6rekonstruksjoner oppf\u00f8rt med limtre og massivtre. PBE oppfordrer til at de ovenfornevnte ambisjonene i klimagassberegningen legges til grunn for videre prosjektering i byggesaken. 3.8 Barn og unges interesser Planforslaget vil ikke medf\u00f8re endret situasjon for barn og unge. Planomr\u00e5det er i dag ikke i bruk av barn og unge, og det legges ikke opp til \u00f8kt parkering og trafikk. N\u00e5r det gjelder areal og lokaler til frivillighet, kultur og annen sosial infrastruktur er dette ikke konkret vurdert i saken, vi vurderer at det er dekket i andre deler av n\u00e6romr\u00e5det med bl.a. Haukelandshallen, Gimle oppveksttun. Saksnummer PLAN-2022/20670 Side 7 av 9 Anbefalt vedtak: 1. I medhold av plan- og bygningsloven \u00a7\u00a7 12-12, jf. 12-11, vedtas f\u00f8lgende forslag til detaljregulering: a. \u00c5rstad, Gnr.162, Bnr.555 m.fl., Bj\u00f8rnsons gate, n\u00e6ringsbygg, Reguleringsplan, arealplan-ID 70550000 vist p\u00e5 plankart, sist datert 04.12.2024 b. Tilh\u00f8rende reguleringsbestemmelser, sist datert 09.12.2024 Plan- og bygningsetaten Aslaug Aalen Leder Tarje Wanvik Etatsleder Dette dokumentet er godkjent elektronisk. Saksnummer PLAN-2022/20670 Side 8 av 9 Vedlegg: Plankart datert 04.12.2024 Reguleringsbestemmelser datert 09.12.2024 Planbeskrivelse datert 10.12.2024 Merknadsskjema datert 12.04.2024 Illustrasjonsplan datert 10.12.2024 Snitt og oppriss datert 10.12.2024 Fotomontasje, perspektiv datert 10.12.2024 Sol- og skyggeillustrasjoner datert 10.12.2024 ROS-analyse datert 06.05.2024 VA-rammeplan datert 18.10.2023 Uttalelse fra Bergen Vann datert 12.12.2023 Kulturminnedokumentasjon datert 25.05.2022 Uttalelse fra Byantikvaren datert 16.09.2022 Tilstandsrapport datert 20.09.2023 Rivedokumentasjon datert 25.05.2022 Klimagassberegninger datert 01.12.2023 Klimanorm datert 15.11.2023 Notat ombrukskartlegging datert 27.06.2022 Kvikkleirevurdering datert 03.05.2024 Stedsanalyse datert desember 2022 Vedlegg planbeskrivelse \u2013 Avsluttende kommentar datert 12.04.2024 Fullstendig dokumentoversikt og saksgang, se https://www.bergen.kommune.no/omkommunen/offentlig- innsyn/innsynplanogbyggesak saksnr PLAN-2022/20670 Saksnummer PLAN-2022/20670 Side 9 av 9 "
}