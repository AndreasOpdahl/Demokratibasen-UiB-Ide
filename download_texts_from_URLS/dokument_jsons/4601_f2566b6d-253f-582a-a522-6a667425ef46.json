{
  "dokument_id": "f2566b6d-253f-582a-a522-6a667425ef46",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 53 fra Eduardo Hans Andersen (A) om trafikksikring ved Ulsm\u00e5g skole - Utvalg for barnehage, skole og idrett",
  "url": "https://bergen.kommune.no/politikere-utvalg/api/fil/bk360/11009323/Svar-pa-skriftlig-sporsmal-nr-53-fra-Eduardo-Hans-Andersen-A-om-trafikksikring-ved-Ulsmag-skole-Utvalg-for-barnehage-skole-og-idrett",
  "tekst": " Seksjon for strategi, utvikling og utredning (SUU) Til Intern korrespondanse Bystyrets kontor V\u00e5r referanse: 2024/128006-3 Saksbehandler: Ylva-Helen Svanberg Helle Fra Dato: 3. september 2024 Byr\u00e5d for barnehage og skole Svar p\u00e5 skriftlig sp\u00f8rsm\u00e5l nr. 53 fra Eduardo Hans Andersen (A) om trafikksikring ved Ulsm\u00e5g skole - Utvalg for barnehage, skole og idrett Representanten Eduardo Hans Andersen (A) har 20.08.2024 sendt inn f\u00f8lgende skriftlige sp\u00f8rsm\u00e5l: For litt over ett \u00e5r siden deltok flere av bystyrets medlemmer p\u00e5 en trafikksikringsaksjon ved Ulsm\u00e5g skole. Som byr\u00e5den nok kjenner til, ligger deler av skoleveien trafikkert til og mange barn (og foreldre) g\u00e5r med hjertet i halsen. Under aksjonen fremkom det at en del av utfordringen er at Bergen kommune og fylkeskommunen ikke snakker godt nok sammen. Sp\u00f8rsm\u00e5l til byr\u00e5den: Kan byr\u00e5den opplyse utvalget hva kommunen har foretatt seg siden aksjonen? Svar fra byr\u00e5den: Etter beskrivelser fra rektor oppfatter jeg at trafikksituasjonen fortsatt er utfordrende for skolen. Rektor beskriver at foresatte parkerer daglig i busslommene utenfor skolen for \u00e5 sette av sine barn. S\u00e6rlig oppst\u00e5r det farlige situasjoner n\u00e5r busslommen p\u00e5 motsatt side av skolen benyttes og barna krysser veien uten \u00e5 benytte overgangsfeltet. Ved et tilfelle v\u00e5ren 2023 ble et barn p\u00e5kj\u00f8rt, heldigvis uten alvorlig personskade. Flere velger \u00e5 parkere bilen i busslommen for \u00e5 levere barna p\u00e5 SFO eller skolen. Dette skaper utfordringer for bussene, og det oppst\u00e5r lett k\u00f8 n\u00e5r bussene ikke kan kj\u00f8re inn i busslommen. Farlige situasjoner oppst\u00e5r ogs\u00e5 n\u00e5r foreldre slipper av barna ved overgangsfeltet. I slike situasjoner oppst\u00e5r det k\u00f8 og frustrasjon for andre biler som m\u00e5 vente. Etter vedtak om Hjertesoner i byr\u00e5dssak 242/17 er det etablert hjertesoner ved alle v\u00e5re barneskoler. Dette inkluderer at det opprettes \u00abHjertesone\u00bb rundt skolene, hvor det ikke er tillatt \u00e5 sette av eller hente elever som blir kj\u00f8rt til skolen. Dersom barn likevel kj\u00f8res, m\u00e5 stopp- og hentested skje p\u00e5 markerte steder utenfor denne sonen. Skolene har ogs\u00e5 en trafikksikringsplan, og skal v\u00e6re p\u00e5drivere for at flest mulig g\u00e5r og sykler til skolen. Etablering av nye, alternative stopp/hentesteder utenfor hjertesonen kan v\u00e6re utfordrende ut fra ulike fysiske forhold ved den enkelte skole som for eksempel annen bebyggelse eller n\u00e6rliggende trafikkmilj\u00f8. At flest mulig g\u00e5r eller sykler til skolen er viktig, men redusert biltrafikk rundt skolene handler ogs\u00e5 om holdningsendring; at f\u00e6rre foreldre kj\u00f8rer barn til og fra skolen. I tr\u00e5d med vedtaket om Hjertesone har Ulsm\u00e5g skole definert skolens hjertesone og utarbeidet en trafikksikringsplan som beskriver trafikale utfordringer, samt tiltak skolen daglig eller regelmessig gjennomf\u00f8rer. Slik jeg ser det har skolen gode kanaler for informasjon til foresatte b\u00e5de om hvor den fysiske Hjertesonen er, og tiltak for at skolens n\u00e6romr\u00e5de skal v\u00e6re trygt \u00e5 ferdes i for elevene. Det kan nevnes tiltak som: \u2022 Skolen har alltid voksne ute p\u00e5 morgenen n\u00e5r elevene ankommer skolen. Ogs\u00e5 \u00e9n voksen som er dedikert trafikkvakt. Tidligere fulgte trafikkvakten opp u\u00f8nsket parkering og avsetting av elever p\u00e5 u\u00f8nskede steder, men n\u00e5 er prioriteringen at trafikkvakten st\u00e5r ved overgangsfeltet for \u00e5 stoppe biler slik at elevenes kryssing av veien skjer trygt. \u2022 Skolen oppfordrer jevnlig foreldre om \u00e5 ikke kj\u00f8re barna til skolen. \u2022 Om noen barn m\u00e5 kj\u00f8res til skolen oppfordres foreldrene til \u00e5 sette barna av utenfor skolens Hjertesone. \u2022 Det er avsatt parkeringsplasser p\u00e5 skolens parkeringsplass for levering og henting av elever. \u2022 Skolen har kontakt med politiet om trafikkutfordringene. \u2022 Hjertesone er jevnlig tema med elevene der det blant annet oppfordres til \u00e5 g\u00e5 eller sykle til skolen. \u2022 Hjertesone er tema p\u00e5 foreldrem\u00f8ter og til skolens ansatte. \u2022 Om h\u00f8sten gjennomf\u00f8res reflekskampanje og skolen har \u201cg\u00e5 til skolen aksjon\u201d. Skolen gj\u00f8r en god jobb med \u00e5 sikre elevene trygg skolevei i skolens n\u00e6romr\u00e5de, og skolens oppf\u00f8lging anses \u00e5 v\u00e6re i tr\u00e5d med bestemmelsene i vedtak om Hjertesone. Siden aksjonen det vises til er det ikke avholdt formelle m\u00f8ter mellom vegeier, Vestland Fylkeskommune, og Bergen kommune, v/Bymilj\u00f8etaten. Samtidig er disse kjent med utfordringene og viser til arbeidet gjort i forbindelse med prosjektet Hjertesone. Det er gjort mange organisatoriske tiltak for \u00e5 l\u00f8se utfordringen med trafikkavviklingen ved Ulsm\u00e5g skole, men pr i dag er det ikke gjort noen nye fysiske tiltak i etterkant av trafikksikringsaksjonen i 2023. Jeg kjenner til at det er \u00f8nske fra FAU om \u00e5 f\u00e5 etablert en droppsone utenfor skolens hjertesone for \u00e5 bedre situasjonen. Dette er bl.a. tatt opp av Norges automobilforbund (NAF) som har v\u00e6rt i dialog med Bymilj\u00f8etaten, men Bymilj\u00f8etaten viser til byr\u00e5dssak om Hjertesoner og at utfordringene ikke er knyttet til generell bilkj\u00f8ring, men til foreldrekj\u00f8ring, og at bygging av droppsoner er imot bystyrevedtaket om Hjertesone. Bymilj\u00f8etaten skriver i svaret til NAF at etablering av en droppsone er et tiltak som vil invitere flere foreldre til \u00e5 kj\u00f8re barna sine, noe som \u00f8ker trafikken i omr\u00e5det. Bymilj\u00f8etaten informerer samtidig om at de har varslet etatens egen patruljeseksjon og bedt dem gj\u00f8re sporadiske kontroller med ulovlig parkerte biler ved skolens omr\u00e5de. Vestland fylkeskommune (VFK) er veieier og opplyser at som f\u00f8lge av utfordringene ved Ulsm\u00e5g skole s\u00e5 ble det i 2020/2021 utf\u00f8rt tiltak som reduksjon av fartsgrensen til 30-sone, fysiske fartsdempende tiltak, bedre belysning og gangfelt i T-krysset Totlandsvegen- Hardangerveien. Tiltakene ble finansiert gjennom trafikksikringsmidler i Milj\u00f8l\u00f8ftet. Videre fremover planlegger VFK \u00e5 flytte busstoppet s\u00f8rover i forbindelse med oppgradering av bussholdeplassen. I tillegg til nevnte tiltak s\u00e5 innvilges det ogs\u00e5 skoleskyss til elever som har s\u00e6rlig farlig eller vanskelig skolevei. Elever som bor i Dyngelandsvegen, Dyngelandseidet og Totlandsvegen f\u00e5r innvilget skoleskyss. Pr i dag har 54 elever ved skolen innvilget skoleskyss, og av disse har 19 elever skoleskyss p\u00e5 grunn av s\u00e6rlig farlig eller vanskelig skolevei. Resterende antall elever har f\u00e5tt vedtak av Vestland fylkeskommune. Daniel C. E. H\u00e4gglund - Byr\u00e5d for barnehage og skole Dokumentet er godkjent elektronisk. "
}