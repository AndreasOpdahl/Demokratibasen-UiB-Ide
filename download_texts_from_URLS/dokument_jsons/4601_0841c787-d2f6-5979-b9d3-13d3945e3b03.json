{
  "dokument_id": "0841c787-d2f6-5979-b9d3-13d3945e3b03",
  "doc_type": "case_attachment",
  "kommune": 4601,
  "tittel": "Fagnotat, datert 16.05.2024",
  "url": "https://bergen.kommune.no/politikere-utvalg/api/fil/bk360/10458913/Fagnotat-datert-16-05-2024",
  "tekst": " Klimaetaten Til Fagnotat BBU - Seksjon klima, milj\u00f8 og samfunn V\u00e5r referanse: 2024/50418-3 (Arbeidssted) Saksbehandler: Jakob Grandin Dato: 16. mai 2024 Fra Klimaetaten Helhetlig klimas\u00e5rbarhetsanalyse for Bergen 2024-2025 Bakgrunn Klimaetaten legger her frem fagnotat om gjennomf\u00f8ring av arbeidet med helhetlig klimas\u00e5rbarhetsanalyse for Bergen, vedtatt av Bergen bystyre 06.03.2024: Bystyret st\u00f8ttar byr\u00e5det og forvaltningsrevisjonen si vurdering om at det er behov for ei heilskapleg kartlegging av Bergen kommune sin klimarisiko som grunnlag for planlegginga til kommunen. Bystyret er einig med byr\u00e5det i at det er fornuftig \u00e5 gjere dette ved \u00e5 utvide ROS-analysen vedtatt i \u00abHandlingsplan for gr\u00f8nn strategi\u00bb til \u00e5 omfamne klimarisiko fr\u00e5 eit heilskapleg perspektiv, inkludert overgangsrisiko, ansvarsrisiko, samanfallande risiko og grenseoverskridande risiko. Bystyret ber byr\u00e5det halde kontrollutvalet orientert om arbeidet. \u00c5 gjennomf\u00f8re en helhetlig klimas\u00e5rbarhetsanalyse med et lengre tidsperspektiv er en del av oppf\u00f8lgingen av Forvaltningsrevisjon av klimarisiko \u2013 forebygging og beredskap samt en anbefaling i helhetlig Bergen ROS 2024. Delstrategi 4 av Gr\u00f8nn strategi \u2013 Klimastrategi for Bergen 2022-2030 understreker behovet for \u00e5 forberede for endring med delm\u00e5let at Bergen i 2030 er \u00abrustet til \u00e5 h\u00e5ndtere effektene av klimaendringer og utnytter mulighetene i omstillingen til lavutslippssamfunnet\u00bb. Arbeidet med helhetlig klimas\u00e5rbarhetsanalyse kobler til f\u00f8lgende tiltak fra Handlingsplan for Gr\u00f8nn strategi: \u2022 Utrede behov for ny og/eller oppdatert stedfestet informasjon om fysiske klimarisikoer i Bergen. (2023-2024) \u2022 Kj\u00f8pe tjenester for \u00e5 gjennomf\u00f8re systematisk ROS-analyse for fysiske klimarisikoer i Bergen med tidsperspektiv frem mot 2090 og utviklingsbane SSP3-7,0. (2024-2025) \u2022 Basert p\u00e5 resultater fra ROS-analyse om fysiske klimarisikoer i Bergen sette i gang n\u00f8dvendige tiltak med definerte ansvar og finansieringsordninger. (2026-2030) Form\u00e5let med en helhetlig klimas\u00e5rbarhetsanalyse er \u00e5 kartlegge Bergen kommune sin klimarisiko frem mot 2100 for \u00e5 muliggj\u00f8re planlegging og iverksetting av n\u00f8dvendige risikoreduserende tiltak. Et slikt langsiktig perspektiv p\u00e5 klimarisiko er viktig ettersom det vil p\u00e5virke kommunen p\u00e5 b\u00e5de kort og lengre sikt. If\u00f8lge Stortingsmeldingen om klimatilpasning \u201cKlima i endring \u2013 sammen for et klimarobust samfunn\u201d (Klima og milj\u00f8departementet, 2023)1 har kommunene en n\u00f8kkelrolle i arbeidet med \u00e5 h\u00e5ndtere konsekvensene av klimaendringene og utvikle robuste lokalsamfunn. Det er derfor viktig at kommunene vet 1 Klima og milj\u00f8direktoratet, 2023, Klima i endring \u2013 sammen for et klimarobust samfunn Meld. St. 26 (2022\u2013 2023) - regjeringen.no. hvilke utfordringer klimaendringene medf\u00f8rer og hvordan en kan l\u00f8se disse. Klimas\u00e5rbarhetsanalysene vil styrke Bergen kommunes evne til \u00e5 fylle denne rollen. Kommunal- og distriktsdepartementet peker videre p\u00e5 at klimatilpasning \u00abskal v\u00e6re en integrert del av kommunens ansvarsomr\u00e5der\u00bb, og at arealplanlegging er et sentralt verkt\u00f8y for klimatilpasning og redusering av utsatthet og s\u00e5rbarhet for klimarisiko.2 Som et ledd i utviklingen av dette fagnotatet har det blitt gjennomf\u00f8rt en innspillsworkshop med Nettverk for fysisk klimarisiko samt m\u00f8ter med representanter fra Samfunnssikkerhetens hus, Bergen Vann, og Plan- og bygningsetaten. Det er Klimaetaten som st\u00e5r for fagnotatets vurderinger og anbefalinger. Fagetatens vurdering av behov for helhetlig s\u00e5rbarhetsanalyse En helhetlig kartlegging av klimarisiko frem mot 2100 er viktig ettersom klimaendringene p\u00e5virker risikobildet for Bergen p\u00e5 b\u00e5de kort og lengre sikt. Dette gjelder utsatthet for fysisk klimarisiko innenfor kommunens grenser, men ogs\u00e5 utsatthet for ansvarsrisiko, tilpasningsrisiko og grenseoverskridende klimarisiko. Det europeiske milj\u00f8byr\u00e5et (EEA) publiserte v\u00e5ren 2024 den f\u00f8rste helhetlige vurderingen av Europas utsatthet for klimarisiko.3 De peker p\u00e5 at Europa er kontinentet som varmes opp raskest og at vi allerede n\u00e5 ser en tydelig \u00f8kning av gjennomsnittstemperaturer, havtemperaturer, nedb\u00f8r, dager med heteb\u00f8lger samt havniv\u00e5. Frem mot 2100 vurderes klimarisikoen for sentrale systemer koblet til infrastruktur, folkehelse, matproduksjon, \u00f8kosystemer, og finans i Europa \u00e5 v\u00e6re p\u00e5 et kritisk eller katastrofalt niv\u00e5. Klimarisiko kan ogs\u00e5 spre seg fra et system eller region til en annen og dette kan p\u00e5virke bl.a. matsikkerhet, energisikkerhet, finansiell stabilitet og folkehelse. FNs klimapanel fremhever at risikoen som er forbundet med klimaendringene kommer i tillegg til andre risikofaktorer i samfunnet og bidrar til st\u00f8rre kompleksitet og usikkerhet for det overgripende risikobildet. Klimaendringene fungerer b\u00e5de som en risikoforsterker p\u00e5 allerede kjente risikoer i samfunnet, samtidig som de \u00f8ker sannsynligheten for at vi opplever sammenfallende u\u00f8nskede hendelser.4 De utfordrer dermed tradisjonelle tiln\u00e6rminger for risikoh\u00e5ndtering. Manglende tilpasning til klimarisiko er ogs\u00e5 forbundet med h\u00f8ye kostnader. Kostnadene koblet til ekstremv\u00e6ret Hans er per n\u00e5 estimert til 1,8 milliarder NOK5 (skader p\u00e5 infrastruktur kommer i tillegg til dette), og kostnadene forbundet med oversv\u00f8mmelsene i Slovenia i 2023 er estimert til rundt 16% av det nasjonale BNP.6 Det europeiske milj\u00f8byr\u00e5et peker samtidig p\u00e5 at til tross for en \u00f8kende forst\u00e5else for klimarisiko og klimatilpasning er beredskapen i samfunnet fortsatt lav, ettersom implementeringen av politikk og tiltak henger betydelig etter det raskt \u00f8kende klimarisikoniv\u00e5et. Klimatilpasning er sektorovergripende og krever en helhetlig tiln\u00e6rming for \u00e5 sikre et samordnet arbeid. Det finnes derfor et behov for \u00e5 kartlegge hvilke sektorer, tjenesteyting, og bydeler innenfor Bergen kommune som er mest ber\u00f8rt og hvordan kritisk infrastruktur og samfunnsfunksjoner kan p\u00e5virkes av klimarisiko. Tidsperspektivet for analysen frem mot 2100 vil her komplettere \u00f8vrig risiko-, s\u00e5rbarhets- og beredskapsarbeid som har kortere 2 Klimatilpasning - regjeringen.no 3 European Environment Agency, 2024, European Climate Risk Assessment \u2014 European Environment Agency (europa.eu) EEA Report 01/2024. 4 IPCC, 2023. Climate Change 2023: Synthesis Report. Geneva: IPCC 5 Norsk naturskadepool, 05.10.2023, Nye anslag p\u00e5 naturskadetall etter \u00abHans\u00bb. 6 European Environment Agency, 2024, European Climate Risk Assessment \u2014 European Environment Agency (europa.eu) EEA Report 01/2024. tidshorisonter. Klimas\u00e5rbarhetsanalysen vil utgj\u00f8re et grunnlag for kostnadseffektive klimatilpasningstiltak gjennom \u00e5 integrere klimatilpasningshensyn i arealplanlegging, l\u00f8pende planer for drift og vedlikehold, styringssystemer, samt gjennom \u00e5 identifisere og iverksette n\u00f8dvendige risikoreduserende tiltak. \u2022 Fysisk klimarisiko: Fysisk klimarisiko er knyttet til hvor utsatt, s\u00e5rbart og forberedt eller godt tilpasset Bergen kommune er for de fysiske konsekvensene av klimaendringene. Fysisk klimarisiko inneb\u00e6rer en fysisk risiko for skade p\u00e5 eiendom, infrastruktur og natur i kommunen fra klimarelaterte hendelser. Endringene i klima som vi kan forvente i Bergen medf\u00f8rer en rekke utfordringer og konsekvenser. Noen endringer er gradvise, men ogs\u00e5 kroniske, som havniv\u00e5stigning og en \u00f8kning i gjennomsnittstemperatur, eller mer akutte som stormer og ekstreme nedb\u00f8rshendelser som kan f\u00f8re til flom eller skred. \u2022 Overgangsrisiko: Det er n\u00e5 sterke f\u00f8ringer fra EU og andre niv\u00e5er som stiller krav til en rask klimaomstilling av n\u00e6ringsliv og offentlig sektor. Dette kan skape betydelig overgangsrisiko for Bergens n\u00e6ringsliv og Bergen kommunes virksomhet. Bergen kommune er per n\u00e5 avhengig av et antall n\u00e6ringer som er utsatt for overgangsrisiko, inklusive olje- og gass, bygg- og anlegg, reiseliv, samt maritim sektor. Det finnes derfor et behov for \u00e5 i samarbeid med n\u00e6ringslivet identifisere behov, strategier og tiltak for \u00e5 redusere overgangsrisiko. \u2022 Ansvarsrisiko: Ansvarsrisiko viser til \u00f8konomisk ansvar for beslutninger (eller mangel p\u00e5 beslutninger) om hvordan konsekvenser av klimaendringer skal h\u00e5ndteres. \u00d8kt forekomst av ekstremv\u00e6r vil trolig medf\u00f8re flere tilfeller av naturskader p\u00e5 bygg og eiendom i \u00e5rene som kommer. Samtidig vil kommunene i \u00f8kende grad kunne bli holdt \u00f8konomisk ansvarlige for skader, ved at det fremmes flere erstatningskrav. Forsikringsselskap tilknyttet Norsk Naturskadepool har, som f\u00f8lge av \u00f8kt omfang i erstatningsutbetalinger grunnet ekstremv\u00e6r, signalisert \u00f8kt vilje til \u00e5 kreve regress.7 Forsvarlig h\u00e5ndtering av kommunens ansvarsrisiko forutsetter bevissthet rundt kommunens ansvar for \u00e5 forebygge naturfarer i rollen som plan- og bygningsmyndighet, i alle ledd. \u2022 Sammenfallende risiko: Sammenfallende klimahendelser skjer for eksempel n\u00e5r flere typer av ekstremv\u00e6r skjer samtidig eller kommer tett etter hverandre. I tillegg samspiller klimahendelser ofte med andre kriser (for eksempel COVID-19), noe som bidrar til ytterligere kompleksitet i risikobildet. Konsekvensene av sammenfallende klimahendelser risikerer \u00e5 v\u00e6re betydelig h\u00f8yere enn fra hver hendelse isolert. Dette avhenger ogs\u00e5 av lokale forhold. Det er derfor viktig at utforming av lokal infrastruktur, planlegging, styringssystemer og beredskapsarbeid tar h\u00f8yde for sammenfallende ekstremhendelser. \u2022 Grenseoverskridende risiko: Grenseoverskridende risiko inneb\u00e6rer at konsekvenser av klimaendringer i andre land eller deler av verden ogs\u00e5 kan ha en innvirkning p\u00e5 andre steder i verden. I et lengre tidsperspektiv har for eksempel Klimarisikoutvalget vurdert at norsk \u00f8konomi er s\u00e6rlig s\u00e5rbar i forhold til klimaendringer i andre land som f\u00f8rer til omfattende migrasjon og svekkelse av internasjonale politiske institusjoner. Grenseoverskridende risiko er ogs\u00e5 en s\u00e6rdeles aktuell problemstilling med tanke p\u00e5 matsikkerhet og folkehelse. 7 Regress (naturskade.no) Metode og organisering av arbeidet Arbeidet med en helhetlig klimas\u00e5rbarhetsanalyse for Bergen er omfattende og knyttet til flere ulike fagomr\u00e5der. Det vil derfor kreve bred involvering b\u00e5de internt i kommunen og av eksterne akt\u00f8rer og kunnskapsmilj\u00f8er. For \u00e5 sikre tydelig forankring og tverrsektorielt samarbeid anbefales det at arbeidet organiseres som et kommunalt prosjekt som eies av Byr\u00e5dsavdeling for byutvikling, med prosjektleder fra fagmilj\u00f8et i Klimaetaten. Det vil ogs\u00e5 bli etablert en styringsgruppe p\u00e5 etatslederniv\u00e5 samt en prosjektledergruppe med deltakere fra blant annet Samfunnssikkerhetens hus for \u00e5 sikre god forankring av arbeidet. Kommunen ved fagmilj\u00f8et i Klimaetaten besitter internt den n\u00f8dvendige kompetansen for metodeutvikling, prosessledelse, planlegging og ledelse av interne og eksterne m\u00f8ter og workshops, sammenstilling og vurdering av relevant bakgrunnskunnskap, analyse og rapportskriving. Derimot finnes det behov for \u00e5 hente inn ekstern kompetanse for \u00e5 analysere Bergen kommune sin utsatthet og s\u00e5rbarhet for overgangsrisiko, sammenfallende ekstremhendelser, grenseoverskridende klimarisiko, samt for estimering av \u00f8konomiske konsekvenser av \u00e5 ikke innf\u00f8re risikoreduserende klimatilpasningstiltak (nullalternativet). Klimaetaten har s\u00f8kt midler fra Klimasats for en utredning av Bergens utsatthet for overgangsrisiko. Klimaetaten har ogs\u00e5 s\u00f8kt om og har f\u00e5tt bevilget midler fra Milj\u00f8direktoratets midler for klimatilpasning for en utredning av Bergen kommunes utsatthet for sammenfallende ekstremhendelser. Midlene vil brukes til \u00e5 kj\u00f8pe inn konsulenttjenester for mer omfattende analyser p\u00e5 disse temaene. Det p\u00e5g\u00e5ende arbeidet med en kunnskapsutredning om tiltak mot havniv\u00e5stigning i Bergen (ogs\u00e5 det delfinansiert gjennom Milj\u00f8direktoratets midler for klimatilpasning), med sluttrapport ferdig sommeren 2024, vil ogs\u00e5 gi et viktig kunnskapsgrunnlag for klimas\u00e5rbarhetsanalysen. Gjennomf\u00f8ring av analysen vil i stor grad bygge p\u00e5 eksisterende fagkompetanse fra ulike fagmilj\u00f8er i kommunen, og Samfunnssikkerhetens hus kan bidra med prosjektst\u00f8tte. De enkelte fagetatene vil derfor bli forespurt om bruk av tid og kapasitet til deltakelse i arbeidsprosessen. Det kommuneovergripende Nettverk for fysisk klimarisiko vil her spille en sentral rolle i vurderingen av utsatthet og s\u00e5rbarhet for fysisk klimarisiko, mens vurderingen av overgangsrisiko, ansvarsrisiko, sammenfallende risiko og grenseoverskridende risiko vil kreve involvering fra kommunale fagmilj\u00f8er utover dette nettverket. Det kommuneinterne arbeidet vil bli organisert gjennom tre faglige arbeidsgrupper med fokus p\u00e5 fysisk klimarisiko, overgangsrisiko samt ansvarsrisiko. Arbeidsgruppene vil ledes av fagmilj\u00f8et ved Klimaetaten. Klimas\u00e5rbarhet i et langtidsperspektiv er et komplekst problemomr\u00e5de og store deler av analysen vil v\u00e6re \u00e5 betrakte som nybrottsarbeid. Arbeidet vil derfor kreve n\u00e6rt samarbeid med relevante nasjonale og internasjonale kunnskapsmilj\u00f8er og andre eksterne akt\u00f8rer. Faglige innspill i arbeidet vil sikres gjennom en ekstern referansegruppe for arbeidet som vil inkludere n\u00f8kkelakt\u00f8rer fra n\u00e6ring, forsikringsselskap, sivilsamfunn, og relevante kunnskapsmilj\u00f8er. Det vil ogs\u00e5 v\u00e6re aktuelt \u00e5 engasjere fagpersoner fra kunnskapsmilj\u00f8er for mindre bakgrunnsutredninger for prosjektet. Ved prosjektoppstart vil det utarbeides en detaljert plan for medvirkning og kommunikasjon for prosjektet. Det finnes per n\u00e5 f\u00e5 detaljerte f\u00f8ringer eller standardiserte metoder for gjennomf\u00f8ring av helhetlig klimas\u00e5rbarhetsanalyse p\u00e5 kommunalt niv\u00e5. Klimarisiko utfordrer kommunenes systemer for risikoh\u00e5ndtering (f.eks. ROS-analyser), som ofte har en kort tidshorisont og som h\u00e5ndterer hver hendelse isolert. Det er derfor behov for videreutvikling og tilpasning av metoder for \u00e5 evaluere utsatthet og s\u00e5rbarhet for klimarisiko, ikke minst for \u00e5 bygge beredskap for situasjoner hvor flere ekstreme hendelser sammenfaller og forsterker hverandre. Metoden m\u00e5 ta h\u00f8yde for klimautfordringenes sammensatthet og kompleksitet og h\u00e5ndtere den iboende usikkerheten som f\u00f8lger med et lengere tidsperspektiv. Analysen vil ta utgangspunkt i klimaframskrivingene fra Klimaprofil Hordaland8 som baserer seg p\u00e5 nedskalerte klimamodeller fra FNs klimapanel og f\u00f8lge f\u00f8ringene fra de statlige planretningslinjene for klima- og energiplanlegging om at de h\u00f8yere alternativene fra klimaframskrivninger legges til grunn i vurdering av klimarisiko.9 Metoden vil bygge videre p\u00e5 norsk standard for ROS-analyser NS-5814:2020, erfaringer fra klimas\u00e5rbarhetsanalyser utf\u00f8rt av andre norske kommuner, for eksempel Oslo kommunes klimas\u00e5rbarhetsanalyse, anbefalte tiln\u00e6rminger til klimarisiko fra Klimarisikoutvalgets rapport10, EUs samfunnsoppdrag for klimatilpasning11 og FNs klimapanel12. For analysen av sammenfallende ekstremhendelser vil konsulenttjenester bli kj\u00f8pt inn for \u00e5 bist\u00e5 med metodeutvikling og analyse. Metodeutviklingen vil skje i n\u00e6rt samarbeid med relevante kunnskapsmilj\u00f8er og i dialog med andre sammenlignbare norske kommuner. Fagmilj\u00f8et ved Klimaetaten kan her trekke p\u00e5 gode samarbeidsrelasjoner med nasjonale og internasjonale kunnskapsmilj\u00f8er innen klimarisiko. Klimaetaten deltar ogs\u00e5 i et samarbeid med norske kommuner (blant andre Trondheim, Troms\u00f8, Kristiansand, og Lofotr\u00e5det) for \u00e5 utveksle erfaringer og vurdere muligheten for \u00e5 f\u00e5 sammenlignbare resultater for klimas\u00e5rbarhetsanalyser p\u00e5 tvers av kommuner. Som et ledd i metodeutviklingen vil det bli s\u00f8kt eksterne midler for \u00e5 arrangere en workshop med nasjonale og internasjonale kunnskapsmilj\u00f8er samt relevante norske kommuner for \u00e5 videreutvikle metoder for helhetlig klimas\u00e5rbarhetsanalyse. Ved prosjektoppstart vil det gjennomf\u00f8res en systematisk gjennomgang av hvordan relevante planer og sektorvise ROS-analyser forholder seg til klimatilpasning. Klimas\u00e5rbarhetsanalysen vil bygge videre p\u00e5 hendelsene som allerede er identifisert i helhetlig Bergen ROS 2024, men vil kompletteres med hendelser og risikofaktorer med mer langsiktige tidsperspektiver. Arbeidet vil ogs\u00e5 bygge videre p\u00e5 kunnskap fra blant annet Kommunedelplan for overvann, p\u00e5g\u00e5ende arbeid med skybruddsplaner, samt den p\u00e5g\u00e5ende utviklingen av klimakart, naturfarekart og arealregnskap, og indikatorer for klimatilpasning. Folkehelseoversikten i Bergen og levek\u00e5rsunders\u00f8kelser er andre viktige grunnlag for vurdering av s\u00e5rbarhet. Den helhetlige klimas\u00e5rbarhetsanalysen vil gi f\u00f8ringer som er relevante for kommende revisjoner av KPS og KPA, sektorielle og helhetlige ROS-analyser, samt handlings- og \u00f8konomiplaner. En helhetlig klimas\u00e5rbarhetsanalyse forventes ogs\u00e5 \u00e5 bidra til \u00f8kt oppmerksomhet og kunnskap om klimarisiko i kommunen og etablering av nye nettverk og samarbeidsrelasjoner b\u00e5de internt i kommunen og i Bergenssamfunnet som kan bidra til en mer helhetlig og sektorovergripende tiln\u00e6rming til klimatilpasning. Fremdriftsplan og ressursbehov Oppstart for arbeidet er tentativt tidlig h\u00f8st 2024 og endelig rapport vil leveres desember 2025. Det vil bli lagt opp til et oppstartsm\u00f8te i tillegg til tre arbeidsm\u00f8ter for alle deltakerne h\u00f8sten 2024 og v\u00e5ren 2025. Innkj\u00f8p av konsulenttjenester vil innledes sommeren 2024, med sluttrapporter fra prosjektene klare sommeren 2025. En detaljert prosjektplan vil bli utarbeidet ved prosjekstart, og endelige leveransedato vil avhenge av tidspunkt for oppstart. 8 Norsk klimaservicesenter - Klimaprofil Hordaland 9 Statlige planretningslinjer for klima- og energiplanlegging og klimatilpasning, 2018 10 NOU 2018:17 \u2013 Klimarisiko og norsk \u00f8konomi 11 EU Mission \u2013 Adaptation to Climate Change, 2023, Regional Adaptation Support Tool (europa.eu) 12 IPCC, 2022: Climate Change 2022: Impacts, Adaptation, and Vulnerability. Contribution of Working Group II to the Sixth Assessment Report of the Intergovernmental Panel on Climate Change. Cambridge University Press. Cambridge University Press, Cambridge, UK and New York, NY, USA, 3056 pp., doi:10.1017/9781009325844. AR6 Climate Change 2022: Impacts, Adaptation and Vulnerability \u2014 IPCC Tidsbruken for gjennomf\u00f8ringen av prosjektet ansl\u00e5s til \u00e5 tilsvare en fulltidsstilling gjennom prosjektperioden koblet til fagmilj\u00f8et ved Klimaetaten fordelt mellom prosjektleder og \u00f8vrige fagpersoner. Prosjektet er ogs\u00e5 avhengig av at de enkelte fagetatene kan avsette tid og kapasitet til deltakelse i arbeidsprosessen. Dette inneb\u00e6rer deltakelse i arbeidsm\u00f8ter inklusive forberedelser og etterarbeid samt \u00e5 bidra til gjennomlesing og kvalitetssikring av rapporten. Budsjettpost Finansiering Sum Innkj\u00f8p av konsulenttjenester Midler s\u00f8kt og bevilget fra 750 000 kr for vurdering av Milj\u00f8direktoratets midler for sammenfallende klimatilpasning ekstremhendelser og klimarisiko Innkj\u00f8p av konsulenttjenester Klimasats (s\u00f8kt om 300 000 kr) 500 000 kr for vurdering av og egenfinansiering fra overgangsrisiko Klimaetaten (200 000 kr) Innkj\u00f8p av konsulenttjenester Delvis innenfor budsjett*, 500 000 kr for samfunns\u00f8konomisk behov for noe ekstra bevilgning analyse av nullalternativ Gjennomf\u00f8ring av Innenfor budsjett* 50 000 kr arbeidsm\u00f8ter og medvirkningsworkshops Honorar til eksterne deltakere Innenfor budsjett* 150 000 kr for mindre utredningsarbeid Kart, kommunikasjon og Innenfor budsjett* 80 000 kr grafiske fremstillinger Workshop for metodeutvikling S\u00f8kes fra Forskningsr\u00e5dets 100 000 kr midler for st\u00f8tte til arrangement Totalt 2 130 000 kr *innenfor budsjett, gitt at Klimaetatens budsjett for 2025 ikke endres nevneverdig sammenlignet med 2024. Med hilsen Klimaetaten Stina Ellevseth Oseland Jakob Grandin etatsdirekt\u00f8r saksbehandler Dokumentet er godkjent elektronisk. "
}