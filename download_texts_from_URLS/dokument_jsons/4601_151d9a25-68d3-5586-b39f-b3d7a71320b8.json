{
  "dokument_id": "151d9a25-68d3-5586-b39f-b3d7a71320b8",
  "doc_type": "case_presentation",
  "kommune": 4601,
  "tittel": "Konseptvalg for sanering av avl\u00f8psutslipp i \u00c5sane nord\n",
  "url": "https://bergen.kommune.no/politikere-utvalg/api/fil/bk360/9737361/Framstilling-Konseptvalg-for-sanering-av-avlopsutslipp-i-Asane-nord-",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2019/22490-21 Konseptvalg for sanering av avl\u00f8psutslipp i \u00c5sane nord Hva saken gjelder: Denne saken gjelder konseptvalg av l\u00f8sning for sekund\u00e6rrensing av avl\u00f8psvann i \u00c5sane nord, samt valg av tras\u00e9. Bakgrunn Bergen kommune har utslippstillatelse for avl\u00f8psvann fra Statsforvalteren fra 14.10.2016. Tillatelsen er gitt med hjemmel i forurensningsloven og -forskriften. If\u00f8lge tillatelsen skal alt avl\u00f8psvann innenfor Bergen og Arna tettbebyggelser gjennomg\u00e5 sekund\u00e6rrensing innen 31.12.2025. Sekund\u00e6rrensing handler om \u00e5 fjerne organisk l\u00f8st materiale fra avl\u00f8psvannet, i tillegg til partikler som kan fjernes mekanisk med siling. \u00c5sane nord inng\u00e5r i tettbebyggelse Bergen. I \u00c5sane nord er det kun Kvernevik renseanlegg som tilfredsstiller kravene i utslippstillatelsen. De resterende mekaniske avl\u00f8psrenseanleggene Mj\u00f8lker\u00e5en, Tellevik, Steinest\u00f8 og Hylkje, i tillegg til flere kommunale slamavskillere, tilfredsstiller ikke kravene i utslippstillatelsen. Det p\u00e5g\u00e5r for tiden anleggsarbeid for \u00e5 kunne legge ned Mj\u00f8lker\u00e5en avl\u00f8psrenseanlegg, og overf\u00f8re det til Kvernevik renseanlegg. For \u00e5 vurdere beste l\u00f8sning for \u00e5 im\u00f8tekomme kravet for de tre siste renseanleggene -Tellevik, Steinest\u00f8 og Hylkje, er det gjennomf\u00f8rt en konseptvalgutredning (KVU) som har vurdert tre ulike alternativer. KVU-rapporten, \u00abKVU \u00c5sane nord\u00bb, er vedlagt saken. Anbefalt l\u00f8sning a) I KVU \u00c5sane nord er konklusjonen at bygging av overf\u00f8ringsanlegg til Kvernevik renseanlegg er anbefalt l\u00f8sning for sekund\u00e6rrensing av avl\u00f8psutslippet fra \u00c5sane nord. b) I tr\u00e5d med anbefalingen i KVU \u00c5sane nord har fagetaten gjennomf\u00f8rt et forprosjekt, der tre ulike tras\u00e9valg for overf\u00f8ring til Kvernevik renseanlegg har blitt vurdert. L\u00f8sningen som er vurdert som mest egnet og som derfor blir lagt frem i denne saken som anbefalt tras\u00e9, er en tras\u00e9 i serie mellom eksisterende utslippspunkter og parallelt til eksisterende E39 mot \u00c5sane. Den tekniske l\u00f8sningen som blir anbefalt, med bygging av overf\u00f8ringsanlegg til et eksisterende renseanlegg, samt tras\u00e9 i serie, er det mest kostnadseffektive alternativet, b\u00e5de med tanke p\u00e5 investeringskostnader og kommende driftskostnader. L\u00f8sningen er ogs\u00e5 den mest robuste med hensyn til \u00e5 h\u00e5ndtere eventuelle strengere rensekrav, som er ventet \u00e5 bli vedtatt i kommende EU-direktiv for avl\u00f8psh\u00e5ndtering. I Handlings- og \u00f8konomiplan 2024-2027 er det avsatt 261,2 mill. til byggetrinn 1. Dette byggetrinnet, som omfatter entreprise 001-003, b\u00f8r og kan gjennomf\u00f8res uavhengig av utfall av konseptvalget. 1 Omfang, kostnad og fremdrift Utbyggingen medf\u00f8rer bygging av 12-15 pumpestasjoner, 10 km pumpeledninger, 8,8 km selvfallsledninger og 1,6 km med borehull. Et grovt kostnadsestimat ansl\u00e5r at hele prosjektet vil koste 1,5 milliarder kroner (kroneverdi i 2023), fordelt p\u00e5 12 delprosjekter. Rundt 450 millioner av disse omfatter n\u00f8dvendig oppgradering av eksisterende ledningsnett for avl\u00f8p mellom V\u00e5gsbotn og Kvernevik renseanlegg. Det er stor usikkerhet knyttet til kostnadene. Det er laget to fremdriftsplaner, hvorav en komprimert, der en kan v\u00e6re ferdig bygd i hhv. Q4 2031 eller Q2 2030. Sistnevnte vil medf\u00f8re h\u00f8yere grad av samtidige prosjekter og derfor et h\u00f8yere budsjett de \u00e5rene det bygges mye samtidig. Fagetatens vurdering og anbefaling: \u00c5sane nord omfatter et omr\u00e5de med ca. 6000 pe (personekvivalenter) i dag, der ca. 50% er tilknyttet eksisterende mekaniske renseanlegg Hylkje, Steinest\u00f8 eller Tellevik. Resterende 50% har private l\u00f8sninger og separate kommunale utslipp. Kvernevik sekund\u00e6ravl\u00f8ps- renseanlegg er dimensjonert for 56 000 pe, mens tilknytning i 2023 er 28 000 pe. Kvernevik renseanlegg (r\u00f8d markering i figur 1) tilfredsstiller kravene i utslippstillatelsen, mens de mekaniske avl\u00f8psrenseanleggene Tellevik, Steinest\u00f8 og Hylkje tilfredsstiller ikke kravene i utslippstillatelsen Figur 1: Omr\u00e5deavgrensing og eksisterende renseanlegg, prosjektomr\u00e5de \u00c5sane nord (gr\u00f8nn markering). KVU \u00c5sane nord: utredningsalternativer For \u00e5 oppn\u00e5 sekund\u00e6rrensing i \u00c5sane nord er f\u00f8lgende alternativer utredet: \u2022 Alternativ 1) Utrede mulighet for sj\u00f8ledning fra Bergen til Alver kommune, for \u00e5 etablere felles renseanlegg. \u2022 Alternativ 2) Utrede mulige lokasjoner for nytt sekund\u00e6rrenseanlegg, der 9 ulike lokaliteter er vurdert. \u2022 Alternativ 3) Benytte eksisterende Kvernevik sekund\u00e6ravl\u00f8psrenseanlegg, og bygge nytt overf\u00f8ringsanlegg fra \u00c5sane nord til Kvernevik. KVU \u00c5sane nord: vurderinger og anbefalinger Alternativ 1): Utredning av mulighet for sj\u00f8ledning fra Bergen til Alver kommune Hensikten med utredningen var \u00e5 vurdere gjennomf\u00f8rbarheten og kostnaden ved et felles renseanlegg med Alver kommune, ved bruk av sj\u00f8ledninger. Basert p\u00e5 sj\u00f8bunnens topologi og sj\u00f8dybder p\u00e5 500 meter er dette alternativet sv\u00e6rt komplisert og kostbart. Drift og vedlikehold av et slikt anlegg er ikke mulig. Anbefaling fra konsekvensutredningen er at dette ikke er teknisk gjennomf\u00f8rbart med rimelig ressursbruk. 2 Alternativ 2): Utredning av mulige lokasjoner for nytt sekund\u00e6rrenseanlegg. Utredningen viser at utbygging av nytt avl\u00f8psrenseanlegg er gjennomf\u00f8rbart, og 9 lokaliteter ble vurdert. Aktuell tomt ved Hordvik ble vurdert som best egnet. Driftskostnader knyttet til nytt sekund\u00e6rrenseanlegg og det at avskj\u00e6rende ledningsnett vil m\u00e5tte bygges i tiln\u00e6rmet samme grad som for alternativ 3, gj\u00f8r at dette alternativet ikke anbefales. Alternativ 3): Benytte eksisterende Kvernevik sekund\u00e6ravl\u00f8psrenseanlegg, og bygge nytt overf\u00f8ringsanlegg fra \u00c5sane nord til Kvernevik. Det er gjort grove kostnadsvurderinger for \u00e5 kunne sammenligne alternativene. Konklusjonen i KVU \u00c5sane Nord er at alternativ 1 er sv\u00e6rt kostbart, mens etableringskostnader for alternativ 2 og 3 vil v\u00e6re tiln\u00e6rmet lik. \u00c5rlige driftskostnader vil v\u00e6re lavest i alternativ 3; benytte eksisterende Kvernevik sekund\u00e6ravl\u00f8psrenseanlegg, og bygge nytt overf\u00f8ringsanlegg fra \u00c5sane nord til Kvernevik. Konsekvensutredningen konkluderer med at bygging av overf\u00f8ringsanlegg til Kvernevik renseanlegg er den beste l\u00f8sningen for omr\u00e5det \u00c5sane Nord. Denne konklusjonen er basert p\u00e5 kostnadsvurderinger, samt f\u00f8lgende faktorer: \u2022 Alle konsepter som er vurdert inkluderer bygging av nye overf\u00f8ringsanlegg fra eksisterende utslippspunkter til en annen lokasjon. \u2022 Overf\u00f8ring til Kvernevik utelukker ikke muligheten for at det senere kan bygges et nytt felles renseanlegg p\u00e5 Hordvik dersom ny E39 Nyborgtunnelen medf\u00f8rer mer bosetning og industri langs eksisterende E39. \u2022 Det er en fordel \u00e5 utnytte allerede utbygde Kvernevik avl\u00f8psrenseanlegg som har en restkapasitet p\u00e5 ca. 50%, med tanke p\u00e5: o Bemanning, kompetanse, vedlikeholdsbehov, samt at ev. senere oppgraderinger av rensetrinn og utskifting av komponenter blir rimeligere. \u2022 Det er en fordel \u00e5 ha f\u00e6rrest mulig renseanlegg dersom det blir behov for \u00e5 bygge om renseanleggene, ved en eventuell innf\u00f8ring av strengere rensekrav (kommende reviderte EU-krav). \u2022 Eksisterende avl\u00f8psledning i flomtunnelen for Midtbygdavassdraget kan avlastes. denne g\u00e5r allerede med full kapasitet ved mye nedb\u00f8r. \u2022 Et nytt overf\u00f8ringsanlegg bidrar til synergieffekter ved at deler av eksisterende ledningsnett blir fornyet. Dette gjelder spesielt for eksisterende avl\u00f8psnett fra V\u00e5gsbotn og videre nedstr\u00f8ms mot Kvernevik avl\u00f8psrenseanlegg. Forprosjekt: vurdering av tras\u00e9valg for overf\u00f8ringsanlegg I tr\u00e5d med anbefalingen i KVU \u00c5sane nord har fagetaten gjennomf\u00f8rt et forprosjekt. Forprosjektet har identifisert og vurdert tre ulike traseer for overf\u00f8ringsanlegg fra de mekaniske renseanleggene Tellevik, Steinest\u00f8 og Hylkje, se figur 2. Alt. 1 (oransje tras\u00e9): Samarbeid med Statens vegvesen ifm. bygging av E39 Nyborgtunnelen, der VA-ledninger g\u00e5r i vegtunnel. Alt. 2 (gul tras\u00e9): Etablere avl\u00f8psledning i egen tunnel/borehull fra Alm\u00e5s-omr\u00e5det, b\u00e5de med og uten bruk av E39 Nyborgtunnelen, og videre til \u00c5samyrane. Alt. 3 (gr\u00f8nn tras\u00e9): Etablere en tras\u00e9 i serie mellom eksisterende utslippspunkter og parallelt til eksisterende E39 mot \u00c5sane. 3 Tras\u00e9ene er vektet og vurdert etter ulike kriterier (se vedlagt fagnotat og forprosjektrapport for mer informasjon om utredningen). Alternativ 3, pumpe i serie, blir vurdert som best egnet, blant annet p\u00e5 grunn av: \u2022 Best tilgjengelighet for drift og vedlikehold. \u2022 Det er den korteste tras\u00e9en. \u2022 Det er et foretrukket valg basert p\u00e5 hydrauliske forhold. \u2022 Tras\u00e9en kommer mest gunstig ut i kvalitative klima-, energi- og milj\u00f8vurderinger. \u2022 Tras\u00e9en ligger n\u00e6rmest etablert bebyggelse, slik at private utslipp kan avskj\u00e6res og samles opp etter hvert som det nye Figur 2: Oversikt over vurderte traseer mellom Tellevik, overf\u00f8ringsanlegget til Steinest\u00f8 og Hylkje mot eksisterende avl\u00f8psnett i \u00c5sane ved Kvernevik renseanlegg blir Liavatnet etablert. \u2022 Tras\u00e9en er ogs\u00e5 den som er lettest \u00e5 knytte seg til for eventuelle fremtidige utbygginger. Gjennomf\u00f8ring Anbefalt tras\u00e9 medf\u00f8rer bygging av 12-15 pumpestasjoner, 10 km pumpeledninger, 8,8 km selvfallsledninger og 1,6 km med borehull. Av de 8,8 km med selvfallsledninger vil ca. 3,4 km av disse v\u00e6re en ny hovedavl\u00f8psledning i flomtunnel for Midtbygdavassdraget. Fagetaten anbefaler \u00e5 dele utbyggingen opp i 12 delstrekninger/entrepriser (figur 3). For omr\u00e5det nord for Hylkje er det totalt ca. 3 150 pe (SSB prognose 2060). Tilkobling av disse omr\u00e5dene til Kvernevik avl\u00f8psrenseanlegg vil medf\u00f8re etablering av lange overf\u00f8ringsledninger. I det videre Figur 3: Utbyggingen er anbefalt delt opp i 12 delstrekninger/entrepriser planarbeidet for omr\u00e5dene nord for Hylkje skal det gjennomf\u00f8res en kost-/nytteanalyse knyttet til valg av rensetiltak f\u00f8r endelig valg tas. 4 Entreprisene E001, E002/E003 og E004 starter ved eksisterende Kvernevik avl\u00f8psrenseanlegg og slutter ved \u00c5samyrane/V\u00e5gsbotn. I dette omr\u00e5det er det allerede etablert selvfallsledninger for avl\u00f8pet som f\u00f8rer til Kvernevik avl\u00f8psrenseanlegg. Ledning i \u00c5samyrane (E004) er en avl\u00f8pfellesledning, noe som inneb\u00e6rer at b\u00e5de overvann/ himmelvann og spillvann er koblet til. Ved mye nedb\u00f8r eller sn\u00f8smelting vil ikke denne ledningen ha kapasitet til \u00e5 h\u00e5ndtere vannmengdene, noe som resulterer i oppstuving og overl\u00f8psdrift. Det er verifisert h\u00f8y vannf\u00f8ring i ledningen, og det har ikke v\u00e6rt mulig \u00e5 gjennomf\u00f8re r\u00f8rinspeksjon for \u00e5 avdekke tilstand til eksisterende r\u00f8r. Tar en alt dette i betraktning vil det v\u00e6re behov for \u00e5 gjennomf\u00f8re arbeid p\u00e5 entreprisene E001, E002/E003 og E004 uavhengig av utfall for konseptvalg til avl\u00f8p fra Hauk\u00e5s, Hylkje, Steinest\u00f8 og Klauvaneset. Fremdriftsplan for anbefalt alternativ Fremdriftsplanen er avhengig av flere faktorer og interessenter, og er tentativ. Det er laget to fremdriftsplaner, hvorav en komprimert, der hele overf\u00f8ringssystemet kan v\u00e6re ferdig bygd til 2031. Denne fremdriftsplanen vil medf\u00f8re h\u00f8yere grad av samtidige prosjekter. I fagnotatet (vedlagt) er den komprimerte fremdriftsplanen medtatt: Figur 4: Tentativ fremdriftsplan Fagetatens anbefaling: \u2022 Avl\u00f8psvannet fra eksisterende renseanlegg i \u00c5sane Nord overf\u00f8res til Kvernevik renseanlegg. \u2022 Nytt overf\u00f8ringsanlegg etableres langs hovedtyngden av bebyggelsen, alternativ 3 som vist i figur 2. Dette vil kunne samle avl\u00f8psvann fra kommunale renseanlegg, men ogs\u00e5 sanere private utslipp. \u2022 Prosjektet gjennomf\u00f8res i henhold til entrepriseinndeling i forprosjektet, der man starter ved Kvernevik renseanlegg og etablerer ledningsanlegget suksessivt nordover. \u2022 Med bakgrunn i store kostnader m\u00e5lt mot forurensningsbelastning, skal alternative rensel\u00f8sninger vurderes for den nordligste delen av avl\u00f8pssonen. \u2022 Finansiering innarbeides i investeringsbudsjettet ved rullering av handlings- og \u00f8konomiplan 2024 \u2013 2027 og senere rullering. 5 \u00d8konomiske konsekvenser: Det er viktig \u00e5 presisere at denne saken omhandler et konseptvalg mellom ulike l\u00f8sninger for sekund\u00e6rrensing, samt tras\u00e9valg. Saken er ikke et gjennomf\u00f8ringsvedtak. Finansiering m\u00e5 vurderes ved fremtidige rulleringer av Handlings- og \u00f8konomiplan (H\u00d8P), og i gjennomf\u00f8ringsvedtak for de ulike delprosjektene/entreprisene. Et grovt kostnadsestimat ansl\u00e5r at hele prosjektet vil koste 1,5 milliarder kroner1 (kroneverdi i 2023), fordelt p\u00e5 12 delprosjekter. Rundt 450 millioner av estimatet omfatter n\u00f8dvendig oppgradering av eksisterende ledningsnett for avl\u00f8p mellom V\u00e5gsbotn og Kvernevik renseanlegg. Det er stor usikkerhet knyttet til kostnadene. Basert p\u00e5 blant annet prosjektets modenhet og markedsusikkerhet er anslagene i forprosjektet grove. Det er derfor heller ikke foretatt en usikkerhetsanalyse av kostnadene. Dette m\u00e5 utf\u00f8res p\u00e5 et senere tidspunkt, n\u00e5r planene er mer detaljerte. Kostnader er kun basert p\u00e5 overf\u00f8ringsanlegget og hensyntar f.eks. ikke en samtidig etablering av vannforsyning, sanering av private utslipp, etablering av overvannsanlegg, eller annen infrastruktur som kan tenkes \u00e5 bli aktuell \u00e5 etablere samtidig som kommunen bygger ut overf\u00f8ringsanlegg mellom Kvernevik og renseanlegg i \u00c5sane Nord. Prosjektet er delt i 12 delentrepriser som skal gjennomf\u00f8res over flere \u00e5r. Byggetrinn 1 omfatter tre delentrepriser; E001-E003. I Byr\u00e5dets innstilling 1. til H\u00d8P 2024-2027 var f\u00f8lgende lagt til grunn for byggetrinn 1: Investerings- Ferdig Gj.vedtak Brutto \u00d8rem. Netto 2024 2025 2026 2027 prosjekter \u00e5r prosjektutgift fin. prosjektutgift \u00c5sane nord 2027 IA 261,2 mill 0,0 261,2 mill 13,2 13,0 13,0 mill 222,0 avl\u00f8psnett mill mill mill mill trinn 1 Videre finansiering m\u00e5 vurderes ved fremtidige rulleringer av Handlings- og \u00f8konomiplan. Merkostnader vil bli synliggjort i gjennomf\u00f8ringsvedtak for de ulike entreprisene etter hvert som prosjektet konkretiseres i videre detaljprosjekteringsfase. I den videre prosjekteringen vil andre rensel\u00f8sninger for den nordligste delen av avl\u00f8pssonen (Tellevik, Steinest\u00f8 og Hylkje), vurderes. Dette med bakgrunn i de store kostnadene som et overf\u00f8ringssystem for disse vil inneb\u00e6re, m\u00e5lt mot forurensingen som utslippene fra dette omr\u00e5det representerer. Dersom det er kostnadsbesparende \u00e5 etablere andre lokale, rensel\u00f8sninger i dette omr\u00e5det, som for eksempel minirenseanlegg, vil disse rensel\u00f8sningene ogs\u00e5 m\u00e5tte tilfredsstille kravene i utslippstillatelsen. Vann- og avl\u00f8psomr\u00e5det drives i Bergen til 100% selvkost, dvs. at Bergen kommunes merkostnad ved \u00e5 tilby disse tjenestene, fullt ut skal dekkes av gebyrinntekter. En investering p\u00e5 1,5 milliarder kroner vil tilsvare en \u00f8kning i gebyr p\u00e5 ca. 5 %. B\u00e5de tiltaket og gebyr\u00f8kningen er omtalt i gjeldende Hovedplan for avl\u00f8p og vannmilj\u00f8 2019 \u2013 2028, vedtatt av Bystyret i m\u00f8te 19.06.2019, sak 205/19. Gebyr\u00f8kningen blir likevel st\u00f8rre enn forutsatt pga. generell prisstigning og \u00f8kt kostnadsniv\u00e5. 1 I KVU-rapporten er medtatt kalkyle 1450 MNOK. \u00c5rsaken til dette er at kalkylen i KVU er basert p\u00e5 en mindre detaljert plan, mindre omfang p\u00e5 sanering av avl\u00f8psutslipp (kommunale og private) og kroneverdi 2019. 6 Byr\u00e5dets vurdering og anbefaling/konklusjon: Sekund\u00e6rrensing av avl\u00f8psvann fra \u00c5sane nord er i samsvar med Hovedplan for avl\u00f8p og vannmilj\u00f8 2019-2028, vedtatt av bystyret i sak 205/19. For at Bergen kommune skal oppfylle kravet om sekund\u00e6rrensing av alt avl\u00f8psvann fra tettsted Bergen, i samsvar med gjeldende utslippstillatelse fra Statsforvalteren, er det n\u00f8dvendig med tiltak i \u00c5sane nord. Dersom kommunen velger \u00e5 ikke gjennomf\u00f8re tiltak som svarer ut kravene i utslippstillatelsen, er mulige konsekvenser byggestopp og/eller overtredelsesgebyr etter forurensingslovens \u00a7 80 c. EU-kommisjonen la frem sitt forslag til et revidert avl\u00f8psdirektiv 26. oktober 2022. Det nye avl\u00f8psdirektivet forventes vedtatt i 2024, og vil bli implementert i norsk lov gjennom E\u00d8S- avtalen. Forslaget til avl\u00f8psdirektiv inneholder nye og strengere krav til h\u00e5ndteringen av avl\u00f8psvann. Dette vil f\u00e5 betydning for avl\u00f8psrenseanleggene i Bergen kommune, og er et moment som taler for at avl\u00f8psutslipp b\u00f8r samles og overf\u00f8res til f\u00e6rre, st\u00f8rre avl\u00f8psrenseanlegg. Dette vil gj\u00f8re krav om ytterligere rensing enklere og rimeligere \u00e5 gjennomf\u00f8re. Nytt avl\u00f8psdirektiv vil ha en stor betydning, og basert p\u00e5 en teknisk/\u00f8konomisk vurdering b\u00f8r det ikke bygges flere anlegg enn strengt n\u00f8dvendig. Forsvarlig h\u00e5ndtering av avl\u00f8psvann er en viktig oppgave for en velfungerende, robust by. Bergen kommune fortsetter med dette den p\u00e5g\u00e5ende satsingen p\u00e5 oppgradering/sanering av de mindre renseanleggene og sanering av avl\u00f8p. Kvernevik avl\u00f8psrenseanlegg er et av de store renseanleggene som allerede er oppgradert til sekund\u00e6rrenseanlegg, og som har god kapasitet til \u00e5 motta mer avl\u00f8psvann. Byr\u00e5det er av den oppfatning at fagetaten har gjennomf\u00f8rt en grundig utredningsprosess. Byr\u00e5det st\u00f8tter fagetatens anbefaling om \u00e5 etablere et nytt overf\u00f8ringsanlegg for avl\u00f8p fra \u00c5sane nord til Kvernevik avl\u00f8psrenseanlegg. Videre anbefaler byr\u00e5det at tras\u00e9en for overf\u00f8ringsanlegget blir bygget langs hovedtyngden av bebyggelsen, alternativ 3, i tr\u00e5d med fagetatens anbefalinger. Etablering av avl\u00f8pssystem som muliggj\u00f8r sekund\u00e6rrensing for den relativt spredte bebyggelsen i de nordligste omr\u00e5dene i \u00c5sane nord; Tellevik, Steinest\u00f8 og Hylkje, er teknisk krevende og kostbart. Overf\u00f8ring av utslippene fra disse omr\u00e5dene til Kvernevik avl\u00f8psrenseanlegg vil inneb\u00e6re h\u00f8ye kostnader i forhold til den forurensningsbelastningen utslippene representerer i dag. Alternative rensel\u00f8sninger b\u00f8r derfor vurderes i et kost- nytteperspektiv for delstrekning E008-E010. Prosjektet omhandler totalt 12 delentrepriser fordelt over flere \u00e5r. Byggetrinn 1 omfatter entreprise 001-003. I Byr\u00e5dets innstilling 1. til H\u00d8P 2024-2027 var det lagt inn 261,2 mill. til byggetrinn 1. Byr\u00e5det anbefaler at videre finansiering s\u00f8kes innarbeidet ved fremtidige rulleringer av Handlings- og \u00f8konomiplan, og at kostnader blir synliggjort i gjennomf\u00f8ringsvedtak for de ulike entreprisene, etter hvert som disse konkretiseres. Begrunnelse for framleggelse til bystyret: Reglement for Bergen bystyre og utvalgene 2023-2027, vedtatt av Bergen bystyre 18.10.23 i B-sak 368-23: Kap. 5.8.2. Enkeltsaker, bokstav a. Enkeltsaker som inneb\u00e6rer prinsipielle avveininger som er av politisk interesse. Byr\u00e5det innstiller til bystyret \u00e5 fatte f\u00f8lgende vedtak: 1. Valg av konsept for \u00e5 oppn\u00e5 sekund\u00e6rrensing i \u00c5sane nord er \u00e5 benytte eksisterende Kvernevik sekund\u00e6rrenseanlegg, og bygge nytt overf\u00f8ringsanlegg fra \u00c5sane nord til Kvernevik, alternativ 3, i tr\u00e5d med fagetatens anbefaling. 7 2. Traseen for nytt overf\u00f8ringsanlegg etableres langs hovedtyngden av bebyggelsen, alt. 3) Pumpe i serie, i tr\u00e5d med fagetatens anbefaling. 3. Finansiering s\u00f8kes innarbeidet i investeringsbudsjettet ved rulleringer av Handlings- og \u00f8konomiplan. Dato: 19. mars 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagnotat 2019_02169-18 \u00c5sane nord Vedlegg A - KVU \u00c5sane nord KVU - Vedlegg 1 - Sj\u00f8ledning Lind\u00e5s \u2013 Bergen KVU - Vedlegg 2 - Planfaglig vurdering av tomter for renseanlegg KVU - Vedlegg 3 \u2013 Tunnelutredning KVU - Vedlegg 4 - Foto fra lokaliteter vurdert for renseanlegg KVU - Vedlegg 5.1 Oversikt_over_vurderte_tras\u00e9er Vedlegg B - Forprosjekt Avl\u00f8p \u00c5sane Nord Forprosjekt \u2013 Vedlegg 6.0 Entrepriseinndeling 8 "
}