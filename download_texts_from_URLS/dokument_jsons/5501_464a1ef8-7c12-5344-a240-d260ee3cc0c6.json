{
  "dokument_id": "464a1ef8-7c12-5344-a240-d260ee3cc0c6",
  "doc_type": "case_presentation",
  "kommune": 5501,
  "tittel": "Plan 1743 - Reguleringsendring av plan for steinbruddet i Kroken - klage p\u00e5 vedtk",
  "url": "https://innsyn.tromso.kommune.no/application/getMoteDokument?dokid=2001827245",
  "tekst": "Arkivsak-dok. PLAN-20/01360-79 Saksbehandler Nina Myrland Saksgang M\u00f8tedato Plan 1743 - Reguleringsendring av plan for steinbruddet i Kroken - klage p\u00e5 vedtak Kommunedirekt\u00f8rens innstilling: Klager p\u00e5 kommune- og byutviklingsutvalgets vedtak om endring av plan 1743 detaljregulering, delfelt B2, steinbruddet i Kroken etter forenklet prosess, tas ikke til f\u00f8lge. Saken oversendes til Statsforvalteren i Troms og Finnmark for endelig avgj\u00f8relse. Stig Tore Johnsen Mette Moh\u00e5g kommunedirekt\u00f8r direkt\u00f8r for bymilj\u00f8 Bes\u00f8ksadresse: R\u00e5dhusgata 2, 9008 Troms\u00f8 E-post: postmottak@tromso.kommune.no tromso.kommune.no Postadresse: Postboks 6900 Langnes, 9299 Troms\u00f8 Org.nr.: Foretaksregisteret NO 940 101 808 MVA Telefon: 77 79 00 00 1. Hva saken gjelder Saken gjelder klager p\u00e5 kommune- og byutviklingsutvalgets (KOBY) vedtak om endring av plan 1743 detaljregulering delfelt B2, steinbruddet i Kroken etter forenklet prosess, den 23.11.23 i sak 58/23. Endringene som ble vedtatt omhandler i hovedsak presisering av planens bestemmelser om uttak av masser og begrensninger for anleggsperioden. KOBY vedtok f\u00f8lgende: 1. Endring av plan 1743 \u2013 Detaljregulering delfelt B2, Steinbruddet i Kroken, med reviderte bestemmelser av 24.10.23 vedtas. 2. Planbestemmelse fellesbestemmelse IV bokstav j endres, slik at det st\u00e5r i ny bestemmelse: \u00abMasseuttak: Det tillates ikke uttransportert mer enn 240 000 m3 l\u00f8se masser fra steinbruddet iht. notat fra Sweco masseberegninger \u2013 Lunheim utbygging, datert 24.01.2020. Mengde uttransporterte masser dokumenteres ett \u00e5r etter oppstart av masseuttak, og tilsvarende \u00e5rlig til masseuttaket er ferdig.\u00bb 3. Ved vedtak av planendringen, oppheves samtidig vedtak om midlertidig forbud mot tiltak av 03.12.2019, saksnr. 376/19. 2. Sammendrag Det er totalt kommet inn 19 klager i saken. Klagene inneholder merknader ikke bare knyttet til selve planendringen, men ogs\u00e5 gjeldende plan for \u00f8vrig. Klagerne er positive til at det strammes inn i bestemmelsene n\u00e5r det gjelder anleggsfasen, men mener samtidig at det ikke strammes inn nok og at planendringen burde oppdatert flere forhold i planen enn den har gjort. I denne sammenheng er klagernes \u00f8nske en revurdering av flere deler av den opprinnelige planen. Ikke bare en endring av enkelte bestemmelser i opprinnelig plan, som den mindre endringen omfattet. Dersom klagene tas til f\u00f8lge, medf\u00f8rer dette etter v\u00e5r vurdering en forverret situasjon for klagerne. Opprinnelig plan uten endrede reguleringsbestemmelser vil da gjelde. Administrasjonens anbefaling er derfor at klagene ikke tas til f\u00f8lge og sendes til Statsforvalteren for endelig avgj\u00f8relse. Administrasjonen har i behandlingen av klagene skilt mellom klager knyttet til vedtatte endringer og innvendinger til den opprinnelige detaljreguleringen. 3. Historikk Gjeldende detaljreguleringsplan for Steinbruddet i Kroken, plan 1743 ble vedtatt i 2016. Planen legger opp til \u00e5 transformere omr\u00e5det fra et nedlagt steinbrudd til et nytt boligomr\u00e5de. For \u00e5 kunne gjennomf\u00f8re dette fordrer det et omfattende sikrings- og istandsettingsarbeid for selve steinbruddet. Den 22.08.2019 mottok kommunen en s\u00f8knad om rammetillatelse for uttak av 652 000 m3 steinmasser fra Lunheim Utbyggingsselskap AS. I planbeskrivelsen til plan 1743 var det oppgitt et masseoverskudd p\u00e5 like over 281 000 m3 masser, s\u00e5 s\u00f8knad om rammetillatelse gikk etter kommunens vurdering langt utover det som l\u00e5 til grunn i planen. I forbindelse med mottatt s\u00f8knad ble det avdekket at reguleringsplanen ikke hadde begrensinger for masseoverskudd og uttaksmengde i planens bestemmelser. Planen hadde heller ikke bestemmelser om driftstider i bruddet, en tidsbegrensning for anleggsperiodens varighet eller krav om ferdigstillelse av bruddet. Det ble ogs\u00e5 pekt p\u00e5 manglende rekkef\u00f8lgekrav for infrastruktur. For \u00e5 b\u00f8te p\u00e5 dette, og sikre forsvarlig masseh\u00e5ndtering i og utenfor planomr\u00e5det, ble det vurdert n\u00f8dvendig \u00e5 gj\u00f8re endringer i opprinnelig plan. P\u00e5 dette grunnlag fremmet administrasjonen en sak om \u00e5 nedlegge midlertidig forbud mot tiltak. 2 Midlertidig forbud mot tiltak ble forh\u00e5ndsvarslet til Sweco Norge AS (ansvarlig s\u00f8ker), i brev datert 09.10.2019 (vedlegg 2) og vedtak om forbud ble fattet av Formannskapet den 03.12.2019. Det midlertidige forbudet hadde da en varighet fram til en ny eller endret plan forel\u00e5, eller til forbudet falt bort etter fire \u00e5r, jf. plan- og bygningsloven \u00a7 13-2. Vedtak om midlertidig forbud mot tiltak ble p\u00e5klaget til Statsforvalteren, men ble ikke tatt til f\u00f8lge. Saksfremlegg og Statsforvalterens stadfesting av kommunens vedtak finnes i vedlegg 5 og 6. Hensikten med forbudet var \u00e5 gi kommunen tid og anledning til \u00e5 gj\u00f8re n\u00f8dvendige endringer for \u00e5 rette opp i mangler ved planen. Formannskapets vedtak la opp til at dette skulle gj\u00f8res gjennom \u00e5 utarbeide en ny plan eller endre den eksisterende reguleringsplanen. 4. Saksopplysninger Troms\u00f8 kommune igangsatte arbeid med \u00e5 endre plan 1743 v\u00e5ren 2020. Reguleringsendringens hensikt var \u00e5 f\u00f8lge opp det midlertidige forbudet mot tiltak av 03.12.19 for \u00e5 rette opp i p\u00e5pekte mangler i opprinnelig plan. I saker som dette har kommunen i utgangspunktet flere muligheter for \u00e5 f\u00f8lge opp det midlertidige forbudet mot tiltak. Man kan 1) endre planen etter forenklet prosess, 2) endre planen etter full prosess 3) utarbeide en ny plan eller 4) oppheve planen. Administrasjonens beslutning om valg av alternativ redegj\u00f8res kort nedenfor. Da kommunen igangsatte arbeidet med \u00e5 f\u00f8lge opp det midlertidige forbudet mot tiltak, var reguleringsplanen bare 4 \u00e5r. I vurderingen av videre behandling av saken, s\u00e5 kommunen tilbake p\u00e5 begrunnelsen for at forbudet ble nedlagt. Dette for \u00e5 identifisere n\u00f8dvendige endringer og grep som trengtes i den opprinnelige planen. Forbudet ble hovedsakelig nedlagt fordi planen ikke begrenset anleggsperiodens varighet eller mengde masser som kunne fraktes ut av planomr\u00e5det. Administrasjonen vurderte at disse forholdene kunne innstrammes og begrenses tilstrekkelig gjennom \u00e5 gj\u00f8re endringer i bestemmelsene. Valget falt p\u00e5 forenklet prosess fordi det samtidig ble vurdert at en reguleringsendring etter full prosess ikke hadde tilf\u00f8rt saken noe mer, gitt utgangspunktet som var \u00e5 stramme inn og begrense anleggsperioden. Behovet for \u00e5 utarbeide en helt ny plan falt av samme grunn dermed ogs\u00e5 bort. I tillegg skulle en helt ny plan tilsi at det var et \u00f8nske om \u00e5 utarbeide et annet prosjekt enn det den opprinnelige planen tilrettela for, noe administrasjonen ikke hadde grunnlag for \u00e5 anta. Oppheving av planen var uaktuelt, og ville f\u00e5tt store konsekvenser for den private parten som utarbeidet planen fra 2016. M\u00e5let med oppf\u00f8lgingen av det midlertidige forbudet var dermed \u00e5 b\u00f8te p\u00e5 de negative konsekvensene gjennomf\u00f8ring av planen medf\u00f8rer. Dette vurderes tilstrekkelig ivaretatt gjennom den vedtatte endringen etter forenklet prosess jf, plan- og bygningsloven \u00a7 12-14 andre ledd. Varsel om foresl\u00e5tte endringer i plan 1743 ble sendt til ber\u00f8rte parter og sektormyndigheter i april 2022. De foresl\u00e5tte endringene omfattet utelukkende innstramming i bestemmelsene. Det kom inn 18 innspill i l\u00f8pet av h\u00f8ringsperioden. Kommunen vurderte at store deler av innspillene rettet seg til opprinnelig plan, og ikke til de foresl\u00e5tte endringene, og merknadsbehandlingen (vedlegg 8) ble derfor gjort i lys av dette. Endring av detaljregulering for steinbruddet i Kroken, ble s\u00e5 vedtatt i KOBY den 23.11.23 jf. vedlegg 7. Vedtaket ble varslet til ber\u00f8rte parter, og det ble informert om klageadgang og klagefrist. Det er totalt kommet inn 19 klager i saken. Klagene er oppsummert og kommentert i vedlegg 1, og ligger i sin helhet p\u00e5 saken. I noen av klagene ble det ogs\u00e5 anmodet om utsatt iverksetting av vedtaket fattet den 23.11.23. Administrasjonen har i medhold av gjeldende delegasjon besvart anmodningen i brev datert 22.04.2024 (vedlegg 3), der konklusjonen er at det ikke gis utsatt iverksetting av vedtaket. Beslutning om \u00e5 ikke gi et vedtak utsatt iverksetting er ikke et enkeltvedtak, og kan derfor ikke p\u00e5klages. 5. Klagerett og klagefrist Forvaltningslovens (fvl.) regler for klage gjelder for vedtak etter plan- og bygningsloven \u00a7 1-9. KOBYs vedtak om endring er et enkeltvedtak etter fvl. \u00a7 28 som kan p\u00e5klages. Administrasjonen vurderer at de som har fremsatt klager i forbindelse med saken, har klagerett etter fvl. \u00a7 28. 3 Etter forvaltningslovens \u00a7 29 er fristen for \u00e5 klage 3 uker fra det tidspunktet underretning om vedtaket er kommet fram til vedkommende part. Kommunen sendte underretning om planvedtak den 28.11.23, hvilket satt en klagefrist til 19.12.23. Alle fremsatte klager er gitt i tidsperioden 30.11.2023 til 18.12.2023, og administrasjonen vurderer derfor at alle klagene er fremsatt i tide. Det m\u00e5 imidlertid p\u00e5pekes at det klageadgangen \u00e5pner opp for, er klage p\u00e5 selve vedtaket, i dette tilfellet endringene i bestemmelsene. Endringene som er vedtatt: - Det er tatt inn bestemmelser som regulerer uttak av masser ved \u00e5: o begrense tillatt tidsrom for drift i masseuttaket. Dette gjelder sprenging, boring, knusing og transportering av masser (kapittel IV, bokstav i, punkt 1-5). o begrense mengden masser som kan tas ut (kapittel IV, bokstav j). o tidsbegrensning for drift av masseuttaket og stilt krav til ferdigstillelse og istandsetting (kapittel IV, bokstav k). - Det er tatt inn krav til utarbeidelse av VAO-rammeplan (kapittel IV, bokstav q). - Det er spesifisert et krav om at retningslinjene for st\u00f8y og st\u00f8v T-1442 og T-1520, skal f\u00f8lges (kapittel V, bokstav a). - Det er i tillegg tatt inn ulike dokumentasjonskrav, samt at det er gjennomf\u00f8rt enkelte justeringer i \u00f8vrige bestemmelser. Klageadgangen som f\u00f8lger av enkeltvedtaket om endring av detaljreguleringen, \u00e5pner ikke opp for klager knyttet til opprinnelig plan i klagesaken. 6. Klagenes hovedinnhold Klagene er omfattende og sammenlagt vurderer administrasjonen at hovedinnholdet i klagene er at de mener saken ikke er godt nok opplyst. Det som synes \u00e5 v\u00e6re mest omstridt er opprinnelig plan. Enkelte av klagerne mener de gjennomf\u00f8rte endringene ikke er gode nok, og kunne v\u00e6rt strammet inn ytterligere. Hovedinnholdet i klagene: \u2022 Klage p\u00e5 valg av prosessform og saksbehandlingsfeil \u2022 Klage p\u00e5 opprinnelig plan 1743 \u2022 Klage p\u00e5 nye og opprinnelige reguleringsbestemmelser \u2022 \u00d8vrige klager p\u00e5 temaene naturmangfold, st\u00f8y, st\u00f8v og trafikk. I tillegg til disse punktene er det i flere av klagene anmodet om utsatt iverksetting av vedtaket og forlengelse av det midlertidige forbudet mot tiltak. Nedenfor oppsummeres klagenes innhold tematisk med kommentarer til hvert punkt. Klagene i sin helhet f\u00f8lger i vedlegg 10 og er oppsummert og kommentert i vedlegg 1. 7. Vurdering 7.1 Klage p\u00e5 valg av prosessform og saksbehandlingsfeil. Klagernes begrunnelse: Klagerne anf\u00f8rer at administrasjonen har misforst\u00e5tt sitt mandat gitt i Formannskapets vedtak av 03.19.19. Vedtaket sier administrasjonen bes umiddelbart sette i gang ny planlegging av omr\u00e5det med henblikk p\u00e5 endring av gjeldende reguleringsplan eller utarbeidelse av ny plan. Klagerne mener administrasjonen har oppfattet at handlingsrommet begrenset seg til \u00e5 bare kunne justere/endre planen og ikke vurdere utarbeidelse av ny reguleringsplan. Klagerne anf\u00f8rer videre at det virker som om kommunen f\u00f8rst i siste liten oppdager at fristen er i ferd med \u00e5 l\u00f8pe ut og at man derfor har landet p\u00e5 \u00e5 gjennomf\u00f8re planendringen p\u00e5 den forenklede m\u00e5ten. Klagerne mener det ikke har v\u00e6rt en forsvarlig vurdering ved valg av planprosess, gitt sakens kompleksitet. Dette mener klagerne er en saksbehandlingsfeil. 4 Videre anf\u00f8rer klagerne at vilk\u00e5rene for forenklet prosess ikke er oppfylt. Det pekes p\u00e5 vilk\u00e5ret om at endringene ikke skal ber\u00f8re viktige natur- og friluftsomr\u00e5der. Klager mener turstien er mye benyttet og s\u00e5ledes et viktig natur- og friluftsomr\u00e5de. Administrasjonens vurdering: N\u00e5r det gjelder administrasjonens mandat, vurderes det at det ikke kan klages over omfanget av planendringer som ble foresl\u00e5tt av administrasjonen, men kun de endringer som faktisk har blitt vedtatt. Planendringen som ble foresl\u00e5tt kom som en f\u00f8lge av vedtaket om midlertidig forbud mot tiltak. Dette var begrunnet i svakheter i planen da kommunen mottok en rammes\u00f8knad p\u00e5 uttak av nesten 700 000 m3 masser. Dette uten at reguleringsplanen hadde noen bestemmelser eller begrensninger knyttet til anleggsfasen. Fra administrasjonens side ble det prioritert \u00e5 foresl\u00e5 endringer som ivaretar svakhetene som var p\u00e5vist i det midlertidige forbudet. Det synes som om klagerne og kommunen har noe ulikt syn p\u00e5 begrunnelsen for \u00e5 nedlegge midlertidig forbud mot tiltak. Der klagerne anf\u00f8rer at det framg\u00e5r langt flere forhold ved opprinnelig plan i saksforberedelsen til det midlertidige forbudet, vurderer administrasjonen det som tydelig hva hensikten med forbudet var. Det vises her til tilleggsinformasjon fra kommunen til Statsforvalteren (vedlegg 4) i forbindelse med klagesaksbehandling for midlertidig forbud mot tiltak, datert 08.12.2020, der kommunen skriver Reguleringsplanen har klare mangler hva gjelder anleggsperioden. Kommunens administrasjon har god dialog med utbygger med henblikk p\u00e5 endring av reguleringsplanen som forenklet prosess etter pbl. \u00a7 12-14 annet ledd. Det er ikke hensikten \u00e5 forhindre utbygging i omr\u00e5det eller endre planens utnyttingsgrad. Hensikten med reguleringsendringen er f\u00f8rst og fremst \u00e5 endre reguleringsbestemmelsene slik at beboere i omr\u00e5det i st\u00f8rre grad ivaretas. Konkret gjelder dette trafikksikkerhetstiltak i anleggsperioden, begrensning av anleggsperioden og tidspunktet anleggsarbeidet kan p\u00e5g\u00e5. Beslutning om \u00e5 gj\u00f8re endringene etter forenklet prosess ble gjort i l\u00f8pet av 2020, og kan ikke sies \u00e5 v\u00e6re besluttet i siste liten fordi fristen holdt p\u00e5 \u00e5 l\u00f8pe ut. Dette framg\u00e5r av dokumentasjon i saken. For de endringene som ble foresl\u00e5tt, vurderte administrasjonen at reguleringsendringen kunne gjennomf\u00f8res p\u00e5 den forenklede m\u00e5ten jf. punkt 4 over. Kompleksiteten i planen som klagerne viser til, vurderer administrasjonen ligger til opprinnelig plan og ikke forslaget til endring som ble fremmet. N\u00e5r det gjelder vilk\u00e5ret om at endringene ikke skal ber\u00f8re viktige natur- og friluftsomr\u00e5der, herunder turstien, vurderer administrasjonen at endringene i bestemmelsene ikke ber\u00f8rte dette temaet. St\u00f8rsteparten av planomr\u00e5det best\u00e5r av et nedlagt steinbrudd, og har etter administrasjonens vurdering ikke viktig verdi for natur \u2013 og friluftsliv. Det er videre vurdert at gjennomf\u00f8ring av hele planomr\u00e5det har liten samlet belastning for omr\u00e5det som helhet. Klagen tas ikke til f\u00f8lge p\u00e5 dette punktet. Administrasjonen vurderer fortsatt at endringen kunne gjennomf\u00f8res som forenklet prosess, gitt innholdet i endringen. Saksbehandlingsregler til forenklet prosess er fulgt, og administrasjonen vurderer at det ikke er gjort saksbehandlingsfeil i denne saken. Klagen tas ikke til f\u00f8lge p\u00e5 disse forholdene. 7.2 Klage p\u00e5 opprinnelig plan 1743. Klagers begrunnelse: Klagerne anf\u00f8rer at opprinnelig plan 1743 har materielle mangler. Her pekes det p\u00e5 at reguleringsplanen ikke hadde tilstrekkelig forutg\u00e5ende vurdering av konsekvenser for barn, unge, beboere generelt og naturmilj\u00f8. Videre at det ikke er gjennomf\u00f8rt geotekniske unders\u00f8kelser, ikke vurdert behovet for inntransportering av masser og at gjennomf\u00f8ring av istandsetting av omr\u00e5det ikke er faglig utredet. Fra klagernes synspunkt m\u00e5 det utarbeides en ny reguleringsplan. Administrasjonens vurdering: Administrasjonen forst\u00e5r dette slik at klagerne mener den opprinnelige plansaken ikke var tilstrekkelig opplyst. Ved vedtak av planen i 2016 vurderte administrasjonen p\u00e5 dav\u00e6rende tidspunkt at saken var tilstrekkelig opplyst og den leverte dokumentasjonen som god nok. Det er i klage, fremsatt av Advokatfirmaet Rekve Pleym, redegjort for krav om ROS-analyse. Administrasjonen bemerker til dette at planen har en ROS-analyse, vurdering av fare for sn\u00f8-, s\u00f8rpe- og jordskred, vurdering av sikringstiltak 5 mot l\u00f8smasseskred og vurdering av skj\u00e6ringsstabilitet. Utover dokumentasjonen levert i forbindelse med opprinnelig plansak, er pbl. \u00a7 28-1 og TEK17 \u00a7 7-1 en ytterligere sikkerhetsventil i byggesaken. Saken ble i 2016 fremmet med positiv innstilling fra administrasjonen. Dersom saken ikke var godt nok opplyst, er dette forhold knyttet til planbehandlingen i 2016 og kan ikke p\u00e5klages n\u00e5. 7.3 Klage p\u00e5 nye og opprinnelige reguleringsbestemmelser Klagernes begrunnelse: Klagerne anf\u00f8rer at de endrede bestemmelsene ikke har betydning for ulempene en gjennomf\u00f8ring av planen medf\u00f8rer. Klagerne begrunner dette i at endringene i bestemmelsene bare er kosmetiske og at det fremdeles ikke stilles krav til boligbygging. Klagerne mener at dersom boligbygging ikke er det prim\u00e6re behovet, b\u00f8r steinbruddet sikres i stedet for \u00e5 bli istandsatt. Administrasjonens vurdering: Det er ikke tvil om at gjennomf\u00f8ring av planen medf\u00f8rer ulemper i n\u00e6rmilj\u00f8et i form av st\u00f8y, st\u00f8v og transport. Administrasjonen vurderer at de endrede bestemmelsene gj\u00f8r anleggsfasen mer forutsigbar for ber\u00f8rte parter, som var hensikten med planendringen. Dette gjelder spesielt nye bestemmelser om driftstider for steinbrudd og masseuttak, mengde masser som kan transporteres ut og tidsbegrensning for masseuttak med krav til ferdigstillelse. Administrasjonens vurdering er at disse bestemmelsene er av stor betydning for \u00e5 redusere ulemper gjennomf\u00f8ring av planen medf\u00f8rer. Uten disse bestemmelsene, er situasjonen forverret for klager. Klagen tas ikke til f\u00f8lge p\u00e5 dette punktet. N\u00e5r det gjelder \u00e5 stille krav til at boligene bygges, er dette noe kommunen ikke har anledning til. \u00c5 kreve realisering av en regulerinsplan er med andre ord et krav kommunen ikke kan stille. Kommunen kan derimot stille vilk\u00e5r for gjennomf\u00f8ring av planen, dersom den realiseres. Det fremg\u00e5r av plan- og bygningsloven \u00a7 12-7 hva man kan bestemme og stille vilk\u00e5r til i en reguleringsplan. For eksempel har kommunen gjennom reguleringsendringen stilt krav til istandsetting og sikring av bruddet, som et vilk\u00e5r for \u00e5 kunne ta ut masser. Kommunen \u00f8nsker \u00e5 sikre og istandsette, og har lagt til grunn at uttak av masser er en forutsetning for \u00e5 gj\u00f8re dette. Klagen tas ikke til f\u00f8lge p\u00e5 dette punktet. 7.4 Naturmangfold, st\u00f8y, st\u00f8v og trafikk. Klagernes begrunnelse: Klagerne trekker fram at gjennomf\u00f8ring av planen medf\u00f8rer betydelige inngrep i ur\u00f8rt natur, b\u00e5de nord og s\u00f8r for uttaksomr\u00e5det. Klagerne anf\u00f8rer at naturmangfold ikke er vurdert i forbindelse med planarbeidet. \u00d8vrige klager p\u00e5 temaene st\u00f8y, st\u00f8v og trafikk er oppsummert og kommentert i vedlegget. Administrasjonens vurdering: N\u00e5r det gjelder klager p\u00e5 st\u00f8y, st\u00f8v og trafikal situasjon, er dette momenter som har blitt behandlet f\u00f8r. Klagene tas dermed ikke til f\u00f8lge p\u00e5 dette punktet. I hovedsak utgj\u00f8res planomr\u00e5det av selve steinbruddet og omr\u00e5der med inngrep tilknyttet dette, som veiarealer, massetipper og noe bebyggelse. \u00d8vrige deler av planomr\u00e5det best\u00e5r av vegetasjonstyper som er vanlig for omr\u00e5det. N\u00e5r det gjelder vurderinger av omr\u00e5det opp mot naturmangfoldloven, vurderes selve steinbruddet som et omr\u00e5de uten naturmangfoldkvaliteter av betydning. Ved en eventuell utbygging av hele planomr\u00e5det, vil eksisterende naturkvaliteter forsvinne i sin helhet, men konsekvensen for flyttbare arter i omr\u00e5det vurderes \u00e5 v\u00e6re minimal fordi det er kort vei til erstatningsomr\u00e5der. Reguleringsendringen i seg selv har ikke medtatt endringer som f\u00e5r betydning eller endrede forutsetninger for naturmangfoldet i omr\u00e5det. Klagene tas ikke til f\u00f8lge p\u00e5 dette punktet. 7.5 Anmodning om utsatt iverksetting av vedtak Klagerne ba om at vedtaket av 23.11.23 gis utsatt iverksetting inntil klagene er ferdig behandlet. Administrasjonen har i samsvar med gjeldende delegasjon vurdert utsatt iverksetting i brev av 22.04.2024. Anmodningen ble avsl\u00e5tt. 6 7.6 Forlengelse av det midlertidig forbud mot tiltak Klagernes begrunnelse: Klagerne anmodet \u00e5 forlenge det midlertidige forbudet mot tiltak og stiller sp\u00f8rsm\u00e5l ved om KOBY kunne oppheve vedtak om midlertidig forbud mot tiltak. Begrunnelsen er reell klagerett og mulighet til \u00e5 gj\u00f8re flere endringer av planen. Administrasjonens vurdering: Vedtak om midlertidig forbud hadde varighet til 03.12.23, med mindre forbudet ble forlenget f\u00f8r dette. I forkant av KOBYs behandling ble det derfor vurdert om det forel\u00e5 grunn til \u00e5 forlenge forbudet. Det skal helt spesielle grunner til \u00e5 forlenge fristen for midlertidig forbud mot tiltak, jf. plan og bygningsloven \u00a7 13- 3. Administrasjonen vurderte at det ikke forel\u00e5 helt spesielle grunner til forlengelse, og dette ble f\u00f8lgelig ikke en del av administrasjonens innstilling i saken behandlet i KOBY den 23.11.23.. 8. Avslutning Det midlertidige forbudet mot tiltak ble, etter administrasjonens vurdering, nedlagt for \u00e5 rette opp i svakheter i planen av 2016. Dette ble videre vurdert \u00e5 kunne l\u00f8ses gjennom endrede bestemmelser. Reguleringsendringen peker derfor tilbake p\u00e5 begrunnelsen for hvorfor forbudet ble nedlagt. Hovedtemaene i klagene handler om valg av prosessform og at saken ikke er godt nok opplyst. Store deler av klagene gjelder innhold i planen fra 2016. Dette ligger etter administrasjonens vurdering, utenfor plansaken som er gjennomf\u00f8rt. I klagesaksbehandlingen til midlertidig forbud mot tiltak, er det etter administrasjonens vurdering tydelig hva utfordringen gjaldt og hva reguleringsendringen skulle innta. Det synes som om klagerne er forn\u00f8yd med at det strammes inn i bestemmelsene n\u00e5r det gjelder anleggsfasen, men mener samtidig at det ikke strammes inn nok og at planendringen burde oppdatert flere forhold i planen enn den har gjort. I denne sammenheng er v\u00e5r oppfatning at klagernes \u00f8nsker, er en revurdering av store deler av gjeldende plan og ikke endring av enkelte bestemmelser. Politisk handlingsrom Det politiske handlingsrommet er begrenset. Kommunen kan som underinstans i klagebehandlingen, ikke endre det tidligere vedtaket til skade for den som har klaget. Derimot kan underinstansen endre sitt tidligere vedtak i samsvar med klagen, selv om endringen er til skade eller ulempe for andre parter i saken1. Et midlertidig forbud mot tiltak i en reguleringsplan, gir i utgangspunktet brede rammer for hva man kan innta i en reguleringsendring. I denne saken har man vektlagt begrunnelsen for det midlertidige forbudet mot tiltak og gjennomf\u00f8rt n\u00f8dvendige endringer i henhold til begrunnelsen. Ved oppheving av vedtak om endring, vil plan 1743 vedtatt i 2016 gj\u00f8res gjeldende igjen - uten begrensningene reguleringsendringen har inntatt. Oppheving av vedtaket vil dermed medf\u00f8re en forverret situasjon og slikt sett bli \u00abtil skade for den som har klaget\u00bb. Punkt 3 i vedtaket har ingen praktisk betydning da det midlertidige forbudet opph\u00f8rte 03.12.2023. Med bakgrunn i dette, anbefaler ikke administrasjonen at kommunen tar klagene til f\u00f8lge eller endrer sitt tidligere vedtak. For \u00e5 im\u00f8tekomme klagerne i st\u00f8rre grad p\u00e5 det som ligger utenfor de vedtatte endringene, m\u00e5 dette gj\u00f8res i en egen sak. Selv om opprinnelig plan har svakheter, er det etter en faglig vurdering ikke alvorlige mangler som gj\u00f8r at gjennomf\u00f8ring av planen ikke er forsvarlig. Til opplysning er opprinnelig s\u00f8knad om rammetillatelse av 22.08.2019 for uttak av 652 000 m3 steinmasser blitt trukket. 1 Jan Fridthjof Bernt, Norsk Lovkommentar: forvaltningsloven \u00a733 note 866, www.rettsdata.no lest 2.mai 2024. 7 9. Konklusjon Dersom klagene tas til f\u00f8lge, medf\u00f8rer dette en forverret situasjon for klagerne enn etter vedtak av reguleringsendringen, fordi det da er tidligere plan uten endrede reguleringsbestemmelser som er gjeldende. Dette vil etter administrasjonens vurdering, v\u00e6re uheldig. Administrasjonens anbefaling er at klagene ikke tas til f\u00f8lge og sendes til Statsforvalteren for endelig avgj\u00f8relse. Innstilling: Klager p\u00e5 kommune- og byutviklingsutvalgets vedtak om endring av detaljregulering, delfelt B2, steinbruddet i Kroken etter forenklet prosess, tas ikke til f\u00f8lge. Saken oversendes til Statsforvalteren i Troms og Finnmark for endelig avgj\u00f8relse. 10. Vedtakskompetanse Kommune- og byutviklingsutvalget 11. Vedlegg Vedlegg 6. Stadfesting av kommunens vedtak om midlertidig forbud mot tiltak Vedlegg 3. Svar p\u00e5 anmodning om utsatt iverksetting Vedlegg 2. Forh\u00e5ndsvarsel om midlertidig forbud mot tiltak Vedlegg 8. Merknadsbehandling til endring av plan Vedlegg 5. Saksfremlegg klagebehandling p\u00e5 vedtak om midlertidig forbud Vedlegg 7. Saksfremlegg til endring etter forenklet prosess Vedlegg 4. Tilleggsinformasjon til klagesaksbehandling - midlertidig forbud Vedlegg 1. Klager - oppsummert og kommentert Vedlegg 9. Reviderte bestemmelser Vedlegg 10. Klager samlet 8 "
}