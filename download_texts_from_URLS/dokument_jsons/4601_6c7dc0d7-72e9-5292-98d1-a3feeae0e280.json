{
  "dokument_id": "6c7dc0d7-72e9-5292-98d1-a3feeae0e280",
  "doc_type": "case_presentation",
  "kommune": 4601,
  "tittel": "Bruk av ny politisk m\u00f8teportal - m\u00f8teprinsippet og m\u00f8teoffentlighet",
  "url": "https://bergen.kommune.no/politikere-utvalg/api/fil/bk360/11885642/Framstilling-Bruk-av-ny-politisk-moteportal-moteprinsippet-og-moteoffentlighet",
  "tekst": " Forretningsutvalget Saksframstilling V\u00e5r referanse: 2022/39338-19 Saksbehandler: \u00d8ivind Hauge St\u00f8le Bruk av ny politisk m\u00f8teportal - m\u00f8teprinsippet og m\u00f8teoffentlighet Hva saken gjelder: Saken her tar for seg sp\u00f8rsm\u00e5l om bruk av politisk m\u00f8teportal og kommunelovens bestemmelser om m\u00f8te (kommuneloven \u00a7 11-2) og m\u00f8teoffentlighet (kommuneloven \u00a7 11- 5), samt offentliggj\u00f8ring etter offentleglova. Innf\u00f8ring av politisk m\u00f8teportal skjer som kjent gjennom et eget prosjekt, med prosjektledelse fra Ansattservice. Prosjektfasen er f\u00f8rst ferdig i midten av mars. Saken er derfor ogs\u00e5 lagt frem som en f\u00f8rste gjennomgang slik at forretningsutvalget kan f\u00e5 mulighet til \u00e5 komme med innspill og behov for presiseringer. Det g\u00e5r et viktig skille mellom m\u00f8teforberedelser og saksbehandling (av sakene som skal behandles) i det folkevalgte organet. Folkevalgte organer skal kun \u201cbehandle saker og treffe vedtak i m\u00f8ter\u201d (kommuneloven \u00a7 11-2). Samtidig er det stort behov for \u00e5 forberede en effektiv gjennomf\u00f8ring av selve m\u00f8tet. Ved \u00e5 ta i bruk den digitale politiske m\u00f8teportalen, Digdem, vil i hovedsak den manuelle m\u00f8teforberedelsen skje digitalt i en felles portal. Grensen mellom m\u00f8teforberedelse og saksbehandling kan v\u00e6re vanskelig \u00e5 trekke, og det er viktig med en omforent forst\u00e5else av hva man kan gj\u00f8re i politisk m\u00f8teportal uten \u00e5 komme i konflikt med kommunelovens bestemmelser om m\u00f8te og m\u00f8teoffentlighet. Det gjelder i hovedsak funksjonene deling av forslag og skrivetilgang i l\u00f8sningen og muligheten for \u00e5 kommentere p\u00e5 hverandres forslag i l\u00f8sningen. Avslutningsvis behandler vi sp\u00f8rsm\u00e5l om n\u00e5r ferdige forslag til vedtak kan offentliggj\u00f8res p\u00e5 kommunens hjemmeside. I arbeidet har bystyredirekt\u00f8ren v\u00e6rt i dialog med KS advokatene, samt innhentet vurdering av kommuneadvokaten, jf. forretningsutvalgets vedtak i sak 288/24, 3. september 2024. Bystyredirekt\u00f8ren vil fortl\u00f8pende v\u00e6re i dialog med KS advokatene og kommuneadvokaten og be om utredninger dersom det er n\u00f8dvendig. Bystyredirekt\u00f8ren foresl\u00e5r videre at den nedsatte arbeidsgruppen (Bergen bystyres vedtak den 04.09.2024, sak 287/24) som del av sitt oppdrag med \u00e5 se p\u00e5 rammebetingelsene for gode debattformer og effektivisering av gjennomf\u00f8ringen av bystyrem\u00f8tene, ogs\u00e5 vurderer om det er behov for utarbeidelse av en generell veileder eller reglementsbestemmelser. 1 Dagens m\u00f8teforberedelser Eposttr\u00e5d med kj\u00f8replaner I dag skjer m\u00f8teforberedelser ved at kj\u00f8replaner (sakskart i Word) med forslag til vedtak, merknader, protokolltilf\u00f8rsel, hvem som skal ta ordet sendes til bystyrets kontor. Det skjer ingen debatt i denne eposttr\u00e5den, men partiene informerer om endringer i forslagets ordlyd og om det er forslag som flere parti vil v\u00e6re medforslagsstillere til. Bystyrets kontor oppretter et Excel-skjema hvor de enkelte voteringspunktene er lagt inn, og s\u00e5 langt mulig gj\u00f8r klart til sannsynlige \u00f8nsker om punktvis votering, slik at vi ikke bruker tid p\u00e5 denne splittingen i selve m\u00f8tet. Forslag fremmes fra talerstolen i bystyret (og bystyreutvalgene), og det protokollf\u00f8res hvem som fremmer de ulike forslag. Bystyredirekt\u00f8ren erfarer at partiene er veldig bevisst p\u00e5 at selve debatten skal skje i m\u00f8tet. Samtidig er det sv\u00e6rt praktisk \u00e5 forberede m\u00f8tegjennomf\u00f8ringen mest mulig i forkant. Bystyrets kontor forbereder m\u00f8tet ved \u00e5: \u2022 Klippe inn forslag til vedtak i et visningsdokument enten i Word eller OneNote, og legger dem p\u00e5 riktig sak, b\u00e5de det som er gjort kjent f\u00f8r m\u00f8tet og endringer som skjer i m\u00f8tet. \u2022 Skrive inn manuelle talerlister for hver sak. I eposttr\u00e5den st\u00e5r det ogs\u00e5 hvem som skal ta ordet for hvert parti. Bystyrets kontor legger dette inn i et eget innleggsskjema for hver sak, etter reglementets bestemmelser om rekkef\u00f8lge etter partist\u00f8rrelse og taletid. Innleggsarkene er forel\u00f8pige, endringer som skjer i m\u00f8tet blir skrevet inn manuelt. \u2022 Legge inn forslag til votering i et eget Excel- skjema. Det er som regel n\u00f8dvendig \u00e5 endre dette underveis i m\u00f8tet, basert p\u00e5 debatten som har v\u00e6rt. Debatt i bystyret og bystyreutvalgene Sakene er tilgjengelige fra de er publisert for byr\u00e5dets behandling. Etter at byr\u00e5det har behandlet saken, fordeler forretningsutvalget sakene til bystyreutvalgene. Ettersom byr\u00e5det er et folkevalgt organ, er det en forventning om at saksutredningen skal kunne v\u00e6re formet av politiske standpunkter. Det st\u00e5r i kontrast til formannskapsmodellen hvor saksutredningen er avgitt av en politisk n\u00f8ytral men faglig kompetent kommunedirekt\u00f8r og skal gi et faktisk og rettslig grunnlag for \u00e5 fatte vedtak, jf. kommuneloven \u00a7 13-1. (Se forarbeidene til kommuneloven, NOU 2016: 4 s. 116 \u201cKommuner\u00e5det er ikke bare et \u00abfaglig\u00bb administrativt organ. Det m\u00e5 som et politisk organ kunne ut\u00f8ve politikk i sine vurderinger og foreta de valg som er mest i samsvar med den politikken r\u00e5det st\u00e5r for. Kravet til forsvarlig saksbehandling gjelder imidlertid ogs\u00e5 i disse tilfellene\u201d Parlamentarismen legger derfor til rette for politisk debatt i et lengre tidsrom enn i en formannskapsstyrt modell, siden det allerede er politiske elementer i saksfremstillingen fra den er avgitt av byr\u00e5det. I Bergen bystyre er det jevnt over 40 saker til behandling, i tillegg til to timer avsatt til muntlige sp\u00f8rsm\u00e5l og interpellasjoner. God forberedelse av m\u00f8tet er derfor helt n\u00f8dvendig for \u00e5 behandle alle sakene som er p\u00e5 sakskartet og sikre at m\u00f8teprotokollen er raskt ferdig og korrekt. Det siste \u00e5ret (2024) har bystyret opparbeidet seg et etterslep av saker som m\u00e5 behandles, slik at det n\u00e5 er n\u00f8dvendig med et to-dagers m\u00f8te (i januar) for \u00e5 komme ajour. Bystyredirekt\u00f8ren oppfatter at det er mye debatt i bystyret, og at det til hvert m\u00f8te er endringer i forberedte forslag til vedtak, basert p\u00e5 debatten som er. Bystyreutvalgene behandler ofte mange vedtakspunkt i sakene som er til behandling. Representantene ber ofte om tilleggsinformasjon fra byr\u00e5det, ogs\u00e5 frem mot bystyret. I 2 mange saker arbeider de folkevalgte videre med saken fra behandling i bystyreutvalgene til endelig behandling i bystyret. Det er som regel tydelig signalisert i m\u00f8tet fra representantene selv. Innbyggerne finner informasjon om m\u00f8tet p\u00e5 kommunens hjemmesider, hvor de kan lese sakspapirer, m\u00f8teprotokoll og informasjon om m\u00f8tetidspunkt og sted mv. De kan ogs\u00e5 f\u00f8lge m\u00f8tet p\u00e5 stream. Imidlertid er ikke forslag til vedtak tilgjengelige for innbyggerne annet enn i m\u00f8teprotokollen og det de f\u00e5r se p\u00e5 stream n\u00e5r det er mulig. Mange av sakene og forslag som vil bli fremmet, blir omtalt i media. N\u00e6rmere om funksjonalitet i politisk m\u00f8teportal, Digdem Digdem er et digitalt verkt\u00f8y for gjennomf\u00f8ring av formelle m\u00f8ter. L\u00f8sningen h\u00e5ndterer alle prosesser i forbindelse med m\u00f8ter, fra oppretting av saker til protokoll. Alts\u00e5 fra saksforberedelse til ferdig m\u00f8te. Politisk m\u00f8teportal tar sikte p\u00e5 \u00e5 forenkle prosessen beskrevet under \u00abdagens m\u00f8teforberedelser\u00bb ved at dette foreg\u00e5r i den nye l\u00f8sningen i stedet for pr. epost. Politisk m\u00f8teportal har f\u00f8lgende funksjoner, som alle kan sl\u00e5s av eller justeres: \u2022 Chat: Her kan alle brukerne av l\u00f8sningen utveksle kommentarer, diskutere eller gi informasjon. Det er mulig \u00e5 ha chatter en til en, men ogs\u00e5 lage store eller sm\u00e5 grupper. Det vil derfor ogs\u00e5 v\u00e6re mulig \u00e5 samle alle medlemmene i et utvalg eller gruppelederne/fraksjonslederne i et utvalg i en slik chat. \u2022 Notater: Tilsvarende delingsmuligheter som i chat, men er beregnet for st\u00f8rre tekst. For eksempel forslag til innlegg, eller tilsvarende. Her er det mulig \u00e5 dele med mulighet for redigering, eller bare mulighet for \u00e5 lese. \u2022 Utkast til forslag: Det er mulig \u00e5 lage utkast til forslag som kan deles med dem man \u00f8nsker. Det er ogs\u00e5 her mulig \u00e5 dele med skrivetilgang eller bare lesetilgang. \u2022 Vise st\u00f8tte og kommentere: N\u00e5r forslag er publisert i l\u00f8sningen er det mulig \u00e5 vise st\u00f8tte til forslaget ved \u00e5 vise tommel opp/ned og komme med kommentarer. Denne funksjonen er bare tilgjengelig for eget parti. \u2022 Publisere forslag i den politiske m\u00f8teportalen N\u00e5r kladden er ferdig er det mulig \u00e5 publisere den i l\u00f8sningen. Dette kan skje f\u00f8r m\u00f8tet starter, og vil dermed gj\u00f8re det synlig for alle som har bruker(tilgang) i l\u00f8sningen. Det inkluderer alle faste og varamedlemmer til bystyrets organer, bystyrets kontor, byr\u00e5der, kommunaldirekt\u00f8rer og andre utpekte ansatte i byr\u00e5dsavdelingene. Uavhengig av om forslaget er lagret som kladd eller publisert, vil de som har skrivetilgang til forslaget kunne redigere forslaget. I l\u00f8sningen vil endringer i offentliggjorte forslag fremg\u00e5 av en versjonslogg. \u2022 Offentliggj\u00f8re forslag: N\u00e5r man publiserer forslag i l\u00f8sningen, kan man i hyllevaren krysse av for \u00e5 offentliggj\u00f8re forslaget. Bergen kommune kan konkludere med at dette valget faller bort. Da blir forslaget offentliggjort p\u00e5 Bergen kommune sin nettside. Det er ogs\u00e5 3 mulig \u00e5 sette et tidspunkt for n\u00e5r publiserte forslag i l\u00f8sningen manuelt blir offentliggjort. M\u00f8teforberedelse vs. saksbehandling Rettslig utgangspunkt Det rettslige utgangspunktet er at det folkevalgte organet bare fungerer som kollegium i m\u00f8te. Kommuneloven \u00a7 11-2 sl\u00e5r dette fast ved \u00e5 si at: \u00abFolkevalgte organer skal behandle saker og treffe vedtak i m\u00f8ter\u00bb Bestemmelsen viser da til tre underliggende sp\u00f8rsm\u00e5l: \u2022 Hva er et folkevalgt organ? \u2022 Hva er \u00e5 behandle saker \u2022 Og n\u00e5r er det et m\u00f8te? Bernt presiserer dette slik (Gyldendals rettsdata note 680): Ordningen med kollegiale organer i kommunalforvaltningen bygger p\u00e5 m\u00f8teprinsippet. I dette ligger at alle saker som behandles av et folkevalgt organ, skal legges frem til dr\u00f8fting, og eventuelt vedtak, i et formelt m\u00f8te, innkalt og gjennomf\u00f8rt i overensstemmelse med regler fastsatt i loven. M\u00f8teprinsippet gjelder ogs\u00e5 der det ikke treffes eller ikke blir truffet noe vedtak; poenget er at det alminnelige rettslige utgangspunktet er at organet som s\u00e5dant ikke fungerer p\u00e5 andre m\u00e5ter enn i m\u00f8ter. (v\u00e5r understreking) M\u00f8teoffentlighetsprinsippet er et annet viktig hensyn. Dette er uttrykt i kommuneloven \u00a7 11-5: \u00abAlle har rett til \u00e5 v\u00e6re til stede i m\u00f8te i folkevalgte organer\u00bb Dette prinsippet om m\u00f8teoffentlighet er grunnlovsfestet i Grunnloven \u00a7 100, og viser til viktige hensyn om \u00e5 stimulere allmennhetens interesse for lokalpolitikk og styrke lokaldemokratiet gjennom at befolkningen flest skal kunne f\u00f8lge med p\u00e5 politiske beslutningsprosesser. Et annet viktig hensyn er \u00e5 legge til rette for demokratisk kontroll med avgj\u00f8relser i folkevalgte organ, gjennom \u00e5pen tilgang til det som skjer i m\u00f8tene for massemedia og publikum. \u00c5penhet er et viktig demokratisk prinsipp. Sp\u00f8rsm\u00e5let er alts\u00e5 hvor grensene g\u00e5r mellom behovet for \u00e5 forberede m\u00f8tet og kommunelovens bestemmelser om m\u00f8te og m\u00f8teoffentlighetsprinsippet, jf. kommunelovens \u00a7 11-2 og \u00a7 11-5. Sp\u00f8rsm\u00e5let gjelder ikke spesifikt for digitale m\u00f8teportaler, men blir s\u00e6rlig aktualisert siden den digitale m\u00f8teportalen gir et effektivt verkt\u00f8y for samhandling mellom de folkevalgte som offentligheten i utgangspunktet ikke har tilgang til. M\u00f8teforberedelsen starter n\u00e5r sakene er publisert i m\u00f8teportalen og innkalling er sendt ut. Folkevalgte har en viktig oppgave i \u00e5 komme frem til vedtak, og det politiske arbeidet i forkant av m\u00f8tet er helt n\u00f8dvendig for gode vedtak i folkevalgte organ. N\u00e5r saken er til behandling, har de folkevalgte b\u00e5de rett og plikt til \u00e5 delta i debatten, fremme forslag og avgi stemme, jf. Kommuneloven\u00a7 8-1. At de folkevalgte snakker sammen i forkant av saker som skal til behandling er derfor b\u00e5de naturlig og viktig. Forarbeidene til kommuneloven gir en grundig gjennomgang av forholdet mellom s\u00e5kalte politikerm\u00f8ter og m\u00f8ter i et folkevalgt organ: 4 NOU 2016:4 Ny kommunelov, pkt. 16. 4.4.2: \u00abEn forutsetning for at det skal v\u00e6re snakk om m\u00f8te etter kommuneloven, er at det gjelder m\u00f8te i et folkevalgt organ. M\u00f8ter i politiske partier vil etter gjeldende rett og etter utvalgets forslag derfor ikke falle inn under dette regelverket. Samarbeidende politiske partier eller enkeltst\u00e5ende partier i kommunen kan etter utvalgets forslag fortsatt m\u00f8tes for \u00e5 dr\u00f8fte ulike saker som siden skal opp i et folkevalgt organ, uten at reglene om m\u00f8teoffentlighet mv. dermed kommer til anvendelse. Utvalget mener det ogs\u00e5 fortsatt b\u00f8r v\u00e6re slik at politiske partier kan ha gruppem\u00f8ter eller gruppelederm\u00f8ter for \u00e5 behandle en sak b\u00e5de f\u00f8r og i tilknytning til folkevalgte m\u00f8ter uten at gruppem\u00f8tene anses som m\u00f8ter i folkevalgte organer. Det b\u00f8r likevel ikke v\u00e6re adgang til \u00e5 omg\u00e5 m\u00f8teoffentlighetsreglene ved at samtlige partier i organet avholder ett felles gruppem\u00f8te eller gruppelederm\u00f8te f\u00f8r det det formelle vedtaket treffes i et ordin\u00e6rt \u00e5pent m\u00f8te. Et flertall av medlemmene i kommunestyret m\u00e5 likevel kunne avholde et felles gruppem\u00f8te uten at dette anses som et m\u00f8te i kommunelovens forstand.\u00bb Ut ifra dette kan vi slutte at rene partim\u00f8ter ikke utl\u00f8ser m\u00f8teprinsippet i kommuneloven. P\u00e5 den annen side vil det at alle medlemmene i et folkevalgt organ kommer sammen i et form\u00f8te for \u00e5 diskutere en sak, klart utl\u00f8se m\u00f8teprinsippet. Det samme gjelder m\u00f8te mellom alle gruppelederne i det organet som skal treffe vedtak i saken. Dersom ikke alle medlemmene m\u00f8ter, m\u00e5 det tas en konkret vurdering av om m\u00f8teprinsippet utl\u00f8ses. Vurderinger her vil kunne v\u00e6re momenter som sakens art, hvor i prosessen saken st\u00e5r og den partipolitiske sammensetningen. Selv om kommuneloven er forholdsvis ny, var ikke digitale m\u00f8teportaler et aktuelt tema da kommunelovutvalget gjorde sitt arbeid, forarbeidene omtaler dermed ikke digitale portaler spesifikt. Kommunal- og distriktsdepartementet har avgitt en tolkningsuttalelse om bruken av digitale plattformer som del av forberedelse til m\u00f8ter i folkevalgte organer. Departementet har blant annet uttalt f\u00f8lgende om m\u00f8teprinsippet og saksbehandling i en tolkningsuttalelse til Larvik kommune juni 2024:\u00a7\u00a7 11-2 og 11-5: Sp\u00f8rsm\u00e5l om bruken av digitale plattformer som del av forberedelse til m\u00f8ter i folkevalgte organer - regjeringen.no \u00abVidere er sp\u00f8rsm\u00e5let om det \u00e5 dele utkast til vedtaksforslag er \u00absaksbehandling\u00bb. Sivilombudet uttaler at det er mye som taler for at n\u00e5r utkast til vedtak deles med alle medlemmene i organet, for eksempel i en digital m\u00f8teportal, har saksbehandlingen startet og krav til m\u00f8teoffentlighet mv. trer inn. Departementet er enig i at det kan v\u00e6re grunnlag for \u00e5 hevde dette i noen tilfeller. Hvorvidt det er snakk om saksbehandling, m\u00e5 imidlertid vurderes ut fra en konkret vurdering av innretningen p\u00e5 den digitale m\u00f8teportalen. Sentralt i denne vurderingen er om aktiviteten i m\u00f8teportalen utelukkende er forberedelser til saksbehandlingen som skal skje i m\u00f8tet (blant annet for \u00e5 lette administrasjonens arbeid med \u00e5 forberede m\u00f8tet), eller om det legges til rette for en begynnende debatt eller behandling av saken i m\u00f8teportalen. Dersom det for eksempel settes en frist for at alle kan legge inn forslag til vedtak, som ikke kan kommenteres eller endres f\u00f8r forslaget formelt sett fremmes under m\u00f8tet, er det n\u00e6rliggende \u00e5 vurdere at dette ikke anses som saksbehandling. Dette vil etter departementets vurdering kun v\u00e6re en del av forberedelsen til saksbehandlingen som skal skje i m\u00f8tet. Er det derimot \u00e5pent for \u00e5 kommentere, endre og legge inn nye forslag underveis, for eksempel p\u00e5 bakgrunn av andre medlemmers kommentarer, fremst\u00e5r dette som en begynnende debatt, og dermed saksbehandling i lovens forstand. Dette skal bare skje i formelle m\u00f8ter, og ikke i en digital m\u00f8teportal.\u00bb 5 (v\u00e5r understreking) Utgangspunktet er alts\u00e5 at det er anledning til \u00e5 legge inn og endre forslag i forberedelsen av m\u00f8tet, men medlemmene m\u00e5 v\u00e6re bevisste p\u00e5 at debatten i realiteten ikke starter i den politiske m\u00f8teportalen. Det er gode og viktige grunner for at de folkevalgte skal kunne forberede m\u00f8tet b\u00e5de teknisk og politisk, og da bruke den funksjonaliteten som finnes for \u00e5 effektivisere arbeidet. Hvor grensen g\u00e5r mellom rene politiske m\u00f8ter som det er anledning til, jf. forarbeidene, og at man i realiteten har flyttet saksbehandlingen fra det folkevalgte organet til den digitale l\u00f8sningen, er ikke belyst i verken departementets tolkningsuttalelse eller sivilombudets uttalelser Kommuneadvokaten i Bergen har derimot utredet sp\u00f8rsm\u00e5let generelt: Vurdering fra kommuneadvokaten: Kommuneadvokaten er ogs\u00e5 bedt om \u00e5 si noe generelt om hvordan grensene for m\u00f8teprinsippet vil kunne h\u00e5ndteres i fremtidige saker. Vurderingen forutsetter rene politiske m\u00f8ter, alts\u00e5 m\u00f8ter som gjennomf\u00f8res uten deltagelse fra administrasjonen. Vi mener at partiene som sitter i byr\u00e5d kan gjennomf\u00f8re slike politiske m\u00f8ter uten at dette utl\u00f8ser m\u00f8teprinsippet. Med dagens bystyre betyr dette at bystyrerepresentantene for byr\u00e5dspartiene (H, FrP, Sp) uformelt kan m\u00f8tes og diskutere saker som skal behandles i bystyret. I dag utgj\u00f8r disse et mindretall i bystyret, men dette utgangspunktet vil ogs\u00e5 gjelder der byr\u00e5dspartiene har flertall i bystyret. Vi mener ogs\u00e5 at byr\u00e5dspartiene kan gjennomf\u00f8re m\u00f8ter med sine st\u00f8ttepartier (BL, INP, PP), uten \u00e5 utl\u00f8se m\u00f8teprinsippet. Tilsvarende vil opposisjonen kunne m\u00f8tes p\u00e5 tvers av partiene for \u00e5 diskutere ulike saker. Med dagens bystyre kan alts\u00e5 Ap, SV, MDG, V, R, KrF m\u00f8tes for \u00e5 diskutere saker. Det m\u00e5 ogs\u00e5 v\u00e6re adgang til \u00e5 gjennomf\u00f8re forhandlinger p\u00e5 tvers av grupperinger/blokker. Basert p\u00e5 dagens sammensetning, vil f.eks. representanter for H\u00f8yre kunne gjennomf\u00f8re m\u00f8ter med representanter for Arbeiderpartiet. Problemene oppst\u00e5r alts\u00e5 f\u00f8rst n\u00e5r en st\u00f8rre andel av organets medlemmer er representert. Hvor grensene da skal trekkes, vil bero p\u00e5 en konkret vurdering. I den grad over 90 % av organets medlemmer er representert i m\u00f8tet, mener vi det skal mye til for at m\u00f8teprinsippet ikke utl\u00f8ses. Der mer enn 70 % av organets medlemmer er representert, b\u00f8r det foretas en n\u00e6rmere vurdering av sp\u00f8rsm\u00e5let. Det presiseres at dette ikke m\u00e5 tas som noe annet enn utgangspunkter. Konkrete vurderinger av blant annet sakens art, hvor i prosessen saken st\u00e5r og den partipolitiske sammensetningen, kan p\u00e5virke vurderingene. Samlet gjelder da at det er mulig \u00e5 forberede m\u00f8tet p\u00e5 flere m\u00e5ter uten \u00e5 v\u00e6re i strid med m\u00f8teprinsippet eller m\u00f8teoffentlighetsprinsippet, men grensen g\u00e5r dersom det som skjer gjennom \u00e5 kommentere i realiteten er en begynnende debatt. I stort vil arbeidet i m\u00f8teportal v\u00e6re en digital arbeidsform av den praksis som allerede er. Erfaringer til n\u00e5 viser at debattene skjer i m\u00f8tet, og at forslag endres i m\u00f8tet selv om de er godt forberedt i forkant. Bystyredirekt\u00f8ren anbefaler p\u00e5 bakgrunn av vurderingene ovenfor at det \u00e5pnes for \u00e5 dele forslag i politisk m\u00f8teportal, men med en tydelig anbefaling om at partiene m\u00e5 v\u00e6re bevisst p\u00e5 at det g\u00e5r en grense dersom det er aktuelt \u00e5 dele forslag med skrivetilgang til flere enn 70% av organets medlemmer. Gruppelederne representerer hele partigruppen sin, jf. det som er sitert ovenfor. Bystyredirekt\u00f8ren erfarer at dette er i samsvar med dagens praksis for m\u00f8teforberedelse og i samsvar med kommuneadvokatens beskrivelse av hva partiene har adgang til. 6 I det forberedende arbeidet skal som n\u00e5 ikke administrasjonen ha noen rolle i partienes forberedelse av forslag til vedtak. Bystyredirekt\u00f8ren anbefaler videre at funksjoner som inviterer til \u00e5 kommentere mellom partiene ikke blir tatt i bruk p\u00e5 det n\u00e5v\u00e6rende tidspunkt. Det gjelder funksjonene chat og notat. Dette er nye funksjoner i forhold til dagens m\u00f8teforberedelse. Dersom det er behov for disse funksjonene, vil bystyredirekt\u00f8ren anbefale en tydelig rettslig vurdering av bruken. Det kan som vist over skje i l\u00f8pet av prosjektfasen. Erfaringer fra andre kommuner Trondheim kommune: Forslag som blir publisert i politisk m\u00f8teportal blir speilet p\u00e5 ekstern nettside, dersom forslagsstiller har haket av for det n\u00e5r forslaget blir opprettet. Oslo kommune Oslo kommune har en egenutviklet politisk m\u00f8teportal. Her gis pressen tilgang til \u00e5 lese forslag til vedtak en time f\u00f8r m\u00f8testart. Andre gis i utgangspunktet ikke tilgang, men det er mulig \u00e5 gi observat\u00f8rstatus etter foresp\u00f8rsel. Forslag til vedtak offentliggj\u00f8res ikke p\u00e5 hjemmesiden, men fremg\u00e5r av m\u00f8teprotokollen. Larvik kommune Larvik kommune offentliggj\u00f8r forslag til vedtak p\u00e5 hjemmesiden fra de er lagt inn i m\u00f8teportalen, i forkant av m\u00f8tet. Vestland fylkeskommune Vestland fylkeskommune har p\u00e5 sin side vist til forsiktighet i sak (RS 51/2024, fylkestinget 12.12.2024) Her peker fylkesdirekt\u00f8ren p\u00e5 at partiene m\u00e5 v\u00e6re oppmerksomme p\u00e5 at det som skjer i l\u00f8sningen bare er m\u00f8teforberedelse, og ikke starte behandling av saken i l\u00f8sningen. S\u00e6rlig om offentliggj\u00f8ring M\u00f8teoffentlighet er et viktig hensyn, som vist over. Publikums innsikt i og tilgang til m\u00f8ter i folkevalgte organ er et grunnlovsfestet prinsipp, se Grunnloven \u00a7 100. Politisk m\u00f8teportal, Digdem, har en funksjonalitet som gj\u00f8r at forslag kan offentliggj\u00f8res p\u00e5 hjemmesiden til kommunen fra det er gjort offentlig av representanten, alts\u00e5 f\u00f8r det formelt er fremmet fra talerstolen i m\u00f8tet. Et forslag er som vist over, formelt ikke fremmet f\u00f8r det skjer i m\u00f8tet, og et forslag som ikke er fremmet kan b\u00e5de endres og slettes f\u00f8r det faktisk blir satt frem. Vestland fylkeskommune har lagt seg p\u00e5 en forsiktig linje ogs\u00e5 her, ved at forslag f\u00f8rst offentliggj\u00f8res p\u00e5 hjemmesiden etter at de er fremmet fra talerstolen. I begrunnelsen viser fylkeskommunen til at selv om de folkevalgte er klar over at forslag ikke faktisk er fremmet f\u00f8r det skjer i m\u00f8tet, er det ikke sikkert at publikum forst\u00e5r forskjellen. Hensynet til offentlighetens forst\u00e5else av hva som skjer i m\u00f8tet, er viktig. Det kan imidlertid ivaretas ved \u00e5 legge ut god informasjon om nettopp det formelle skillet mellom n\u00e5r et forslag faktisk er fremmet, og hva som er forslag partiet planlegger \u00e5 fremme. Bergenspolitikken er ellers preget av at forslag til vedtak kan bli lansert i media allerede fra byr\u00e5det avgir sine saker, og det kan v\u00e6re gode grunner for \u00e5 ha en oversiktlig presentasjon av hva som er m\u00f8teforberedelse og hva som er selve m\u00f8tet p\u00e5 kommunens hjemmesider. Trondheim kommune, som ogs\u00e5 er parlamentarisk styrt, praktiserer offentliggj\u00f8ring av forslag p\u00e5 hjemmesiden allerede fra de er publisert i politisk m\u00f8teportal. 7 Bystyredirekt\u00f8ren anbefaler ogs\u00e5 en slik praksis, ut fra f\u00f8lgende hensyn: I dag har publikum f\u00f8rst tilgang til forslag til vedtak etter at de er (vedtatt og) publisert i m\u00f8teprotokollen. Ved \u00e5 gj\u00f8re forslagene tilgjengelig allerede fra de er \u00f8nsket publisert, kan publikum bedre f\u00f8lge med p\u00e5 sakene under debatten og de kan f\u00e5 bedre innsikt i, og forst\u00e5else for, politiske beslutningsprosesser. Dette vil underst\u00f8tte mer enn motvirke hensynet bak m\u00f8teoffentlighet, slik bystyredirekt\u00f8ren vurderer det. Et vektig argument til dette, er at nettopp fordi det kan oppst\u00e5 tvil om det i realiteten bare skjer m\u00f8teforberedelse og ikke saksbehandling i portalen, b\u00f8r hensynet til offentlighet bli sterkt vektlagt. Gjennom muligheten til \u00e5 offentliggj\u00f8re ferdige planlagte forslag p\u00e5 hjemmesiden, kan offentligheten f\u00f8lge med og ansvarliggj\u00f8re de folkevalgte dersom det skulle oppst\u00e5 tvil om hvordan l\u00f8sningen er i bruk. Det vil ogs\u00e5 kunne gi allmennheten viktig innsikt i politiske prosesser rundt sakene som er til behandling, og mulighet for ogs\u00e5 publikum til \u00e5 forberede seg best mulig for \u00e5 f\u00f8lge med p\u00e5 politiske beslutningsprosesser Sp\u00f8rsm\u00e5let er videre om det er innsynsrett etter offentlighetsloven i forslag som legges inn i l\u00f8sningene. Dette sp\u00f8rsm\u00e5let er ikke vurdert av departementet, men Sivilombudet har uttalt at forslag som legges inn i portalene og som gj\u00f8res synlige for de \u00f8vrige medlemmene, er dokumenter etter offentleglova \u00a7 4 og at det kan kreves innsyn i disse, etter \u00a7 3. Sivilombudet har ogs\u00e5 uttalt at \u00abDet er vanskelig \u00e5 se saklige grunner for at det skal gis mindre merinnsyn enn hva som uansett skal v\u00e6re offentlig i medhold av m\u00f8teoffentlighetsprinsippet\u00bb (Politikerportalen 1: Innsyn i m\u00f8teportal for folkevalgte i kommune (\u00abpolitikerportalen\u00bb) - Sivilombudet, Politikerportalen 2: Innsyn i \u00abpolitikerportalen\u00bb \u2013 saksdokument, organinterne dokumenter og merinnsyn mv. - Sivilombudet) Bystyredirekt\u00f8ren anbefaler derfor en l\u00f8sning hvor forslag til vedtak som publiseres som ferdige utkast i politisk m\u00f8teportal, ogs\u00e5 samtidig offentliggj\u00f8res p\u00e5 hjemmesiden. Etter dette foresl\u00e5r bystyredirekt\u00f8ren f\u00f8lgende forel\u00f8pige retningslinjer: \u2022 Forslag kan deles med skrivetilgang, men i utgangspunktet ikke med flere enn 70% av organets medlemmer, jf. kommuneadvokatens vurdering \u2022 Forslag kan offentliggj\u00f8res p\u00e5 hjemmesiden n\u00e5r det er klart fra partiet sin side, selv om det formelt fremmes fra talerstolen i m\u00f8tet. Det blir tydelig informert p\u00e5 hjemmesiden om at et forslag f\u00f8rst er formelt fremmet fra talerstolen i m\u00f8tet \u2022 Partiet selv kan kommentere p\u00e5 forslag som er lagt inn i l\u00f8sningen, men ikke slik at det er synlig for andre \u2022 Chat-funksjonen brukes utelukkende partiinternt \u2022 Bystyrets kontor har ingen rolle i arbeidet med \u00e5 forberede forslag til vedtak, men m\u00f8tesekret\u00e6r kan overstyre i m\u00f8tet dersom det er n\u00f8dvendig av tekniske \u00e5rsaker \u2022 Bystyrets kontor skal ellers kontaktes p\u00e5 epost som tidligere. Korrespondanse mellom bystyrets kontor og representantene vil ofte inneholde arkivverdig informasjon som skal arkiveres og journalf\u00f8res i sak/arkivsystemet. Forslag til vedtak: 1. Forretningsutvalget slutter seg til innholdet i saken med f\u00f8lgende presiseringer: ... 2. Nedsatt arbeidsgruppe (jf. Bergen bystyres vedtak den 04.09.2024, sak 287/24) bes vurdere n\u00f8dvendige og hensiktsmessige retningslinjer og/reglementsendringer for bruk av politisk m\u00f8teportal, Digdem. 8 Dato: 17. januar 2025 Trine Pettersen Gr\u00f8nbech - bystyredirekt\u00f8r \u00d8ivind Hauge St\u00f8le - fagleder Dokumentet er godkjent elektronisk 9 "
}