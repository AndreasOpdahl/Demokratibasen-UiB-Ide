{
  "dokument_id": "1d6eabbb-6c9e-50b6-96f3-9d23c4b572bf",
  "doc_type": "case_presentation",
  "kommune": 4601,
  "tittel": "H\u00f8ringsuttalelse til forslag om videref\u00f8ring av midlertidige endringer i lovverket som f\u00f8lge av ankomst av fordrevne fra Ukraina m.m.",
  "url": "https://bergen.kommune.no/politikere-utvalg/api/fil/bk360/9686320/Framstilling-Horingsuttalelse-til-forslag-om-videreforing-av-midlertidige-endringer-i-lovverket-som-folge-av-ankomst-av-fordrevne-fra-Ukraina-m-m-",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/286828-5 H\u00f8ringsuttalelse til forslag om videref\u00f8ring av midlertidige endringer i lovverket som f\u00f8lge av ankomst av fordrevne fra Ukraina m.m. Hva saken gjelder: Arbeids- og inkluderingsdepartementet har sendt p\u00e5 h\u00f8ring forslag om \u00e5 videref\u00f8re midlertidige regler i lovverket som f\u00f8lge av ankomst av fordrevne fra Ukraina, med enkelte endringer. Et viktig form\u00e5l med de midlertidige endringene i lovverket er \u00e5 h\u00e5ndtere de h\u00f8ye ankomstene p\u00e5 en god m\u00e5te og st\u00f8tte opp under m\u00e5lsettingen om at flest mulig skal komme raskt ut i arbeid. Alle forslagene i h\u00f8ringsnotatet er midlertidige og foresl\u00e5s opphevet 1. juli 2025. H\u00f8ringsfrist: 31. januar 2024 Byr\u00e5dets vurdering og forslag til h\u00f8ringsuttalelse: Departementet ber i h\u00f8ringsnotatet om innspill p\u00e5 videref\u00f8ring av de midlertidige endringene i lovverket i en ytterligere periode, med eventuelle endringer. Byr\u00e5det st\u00f8tter i all hovedsak en videref\u00f8ring av det midlertidige lovverket som f\u00f8lge av de h\u00f8ye ankomstene av fordrevne fra Ukraina for \u00e5 kunne h\u00e5ndtere situasjonen p\u00e5 en god m\u00e5te. Innspill fra byr\u00e5det f\u00f8lger under i samme rekkef\u00f8lge som forslagene kommer frem i h\u00f8ringsnotatet. Integreringsloven Departementet foresl\u00e5r \u00e5 videref\u00f8re de midlertidige reglene i integreringsloven med enkelte endringer og presiseringer. Utover dette er endringene som foresl\u00e5s i hovedsak mindre presiseringer som ikke inneb\u00e6rer realitetsendringer. Byr\u00e5det st\u00f8tter videref\u00f8ring av de midlertidige reglene i integreringsloven, samt de foresl\u00e5tte endringene. Byr\u00e5det gir derfor kun innspill p\u00e5 de forslagene departementet spesifikt har bedt h\u00f8ringsinstansene om \u00e5 vurdere. Departementet foresl\u00e5r \u00e5 presisere at introduksjonsprogrammet avsluttes hvis deltakeren f\u00e5r arbeid eller tilbud om arbeid p\u00e5 tiln\u00e6rmet heltid, og har bedt h\u00f8ringsinstansene s\u00e6rlig vurdere hvordan forslaget vil kunne p\u00e5virke deltakeres insentiver til \u00e5 ta arbeid. Tjenestene som arbeider med mottak av flyktninger i Bergen har erfart at noen introduksjonsdeltakere takker nei til tilbud om arbeid fordi de \u00f8nsker \u00e5 fortsette sin deltakelse i introduksjonsprogrammet. Basert p\u00e5 dette er det en mulighet for at forslaget kan redusere insentivene for \u00e5 ta arbeid blant noen deltakere. Av hensyn til kapasitet i kommunen mener byr\u00e5det likevel at det b\u00f8r v\u00e6re en hjemmel for \u00e5 avslutte program i tilfeller der deltaker har arbeid eller tilbud om arbeid p\u00e5 tiln\u00e6rmet heltid. Det er samtidig viktig \u00e5 p\u00e5peke at det kan v\u00e6re tilfeller der kommunen ikke har informasjon om at en deltaker har arbeid, eller tilbud om arbeid. For \u00e5 unng\u00e5 denne problemstillingen foresl\u00e5r byr\u00e5det at departementet gir alle kommunale flyktningetjenester tilgang til Arbeidsgiver- og arbeidstakerregisteret. Kun p\u00e5 denne m\u00e5ten kan tjenestene som tilbyr 1 introduksjonsprogram f\u00e5 sikker kjennskap til om deltakerne i programmet er ansatt og i hvilken prosent. Departementet ber om h\u00f8ringsinstansenes syn p\u00e5 om bestemmelsen om at introduksjonsprogrammet skal inneholde et \u00abspr\u00e5ktilbud\u00bb b\u00f8r endres til at introduksjonsprogrammet skal inneholde \u00aboppl\u00e6ring i norsk\u00bb. Departementet viser til at de aller fleste som deltar i introduksjonsprogram ogs\u00e5 deltar i norskoppl\u00e6ring, jf. funn fra Proba Samfunnsanalyse. Dette er i tr\u00e5d med erfaringene til Bergen kommune. Byr\u00e5det mener at krav til innhold i introduksjonsprogram b\u00f8r endres fra \u00abspr\u00e5ktilbud\u00bb til \u00aboppl\u00e6ring i norsk\u00bb. En slik endring vil v\u00e6re mer i samsvar med det faktiske tilbudet som gis i introduksjonsprogrammet, men likevel ikke til hinder for at kommuner som har kapasitet kan tilby oppl\u00e6ring i engelsk i tillegg til norsk. Barnevernsloven Departementet forsl\u00e5r \u00e5 videref\u00f8re de midlertidige endringene i barnevernsloven uten endringer. Byr\u00e5det st\u00f8tter forslaget om \u00e5 videref\u00f8re de midlertidige endringene i barnevernsloven uten merknader. Oppl\u00e6ringsloven og barnehageloven Departementet foresl\u00e5r \u00e5 videref\u00f8re de midlertidige reglene i oppl\u00e6ringsloven og barnehageloven, og kommer med forslag til nye lovendringer. Byr\u00e5det st\u00f8tter forslaget om \u00e5 videref\u00f8re de midlertidige endringene i de to ovennevnte lovverkene, samt de nye lovforslagene. Departementet ber s\u00e6rlig om innspill til forslaget om midlertidig forskriftshjemmel om unntak fra kravet til selvstendig rettssubjekt for midlertidig godkjente barnehager og endring i midlertidig forskrift til barnehageloven om unntak fra kravet til selvstendig rettssubjekt. Byr\u00e5det st\u00f8tter forslaget uten merknader. Departementet ber spesielt h\u00f8ringsinstansene om \u00e5 vurdere behov for ytterligere midlertidige tilpasninger i barnehageloven. Byr\u00e5det st\u00f8tter departementets vurderinger og ser ikke behov for ytterligere tilpasninger i barnehageloven. Helselovgivningen Departementet foresl\u00e5r \u00e5 videref\u00f8re de midlertidige lovhjemlene i helselovgivningen. Samtidig bes det om h\u00f8ringsinstansenes syn p\u00e5 om kapasitetsutfordringene i helsesektoren vil bli mindre dersom det gis midlertidig unntak fra retten til \u00e5 st\u00e5 p\u00e5 fastlegeliste, og/eller enkelte unntak fra retten til helt eller delvis vederlagsfrie tjenester fra den offentlige tannhelsetjenesten. De midlertidige endringene som omhandler helselovgivningen, og som foresl\u00e5s videref\u00f8rt, har til hensikt \u00e5 sikre at kapasiteten ved de kommunale helse- og omsorgstjenestene, samt spesialisthelsetjenestene, ikke overskrides ved h\u00f8ye flyktningeankomster. Dette gj\u00f8res ved \u00e5 gi midlertidig mulighet til \u00e5 gj\u00f8re unntak for plikt og rett til grunnleggende helse- og omsorgstjenester, som unntaket fra retten til \u00e5 st\u00e5 p\u00e5 liste hos en fastlege. Byr\u00e5det st\u00f8tter forslaget om \u00e5 videref\u00f8re disse reglene, men \u00f8nsker samtidig \u00e5 gj\u00f8re oppmerksom p\u00e5 at bortfallet av plikt og rett til fastlege ikke n\u00f8dvendigvis realiserer hensikten med lovverket. I stedet vil de midlertidige reglene p\u00e5 dette omr\u00e5det s\u00e6rlig ramme drift av Legevakten og Senter for migrasjonshelse (SEMI). \u00c5rsaken er at disse tjenestene vil ha hovedansvar for legetjenester til denne gruppen ved bortfall av rett til fastlege. De midlertidige reglene i helselovgivningen vil med andre ord kun flytte kapasitetsutfordringen fra fastlegeordningen til andre enheter i kommunen. 2 Den store tilstr\u00f8mningen av flyktninger fra Ukraina f\u00e5r konsekvenser for store deler av de kommunale tjenestene. Ikke minst gjelder dette de kommunale helsetjeneste som fra f\u00f8r opplever store kapasitetsutfordringer. Departementets forslag har likevel ikke tilstrekkelig oppmerksomhet p\u00e5 kommunehelsetjenesten, mens den bruker mye plass p\u00e5 spesialisthelsetjenesten. Byr\u00e5det mener derfor at departementet b\u00f8r involvere kommunesektoren og sette av nok tid til \u00e5 utarbeide forslag som ivaretar hensyn og behov i de kommunale helse- og omsorgstjenestene, og som bedre balanserer hensynene mellom de kommunale tjenestene og spesialisthelsetjenesten Plan- og bygningsloven Departementet forsl\u00e5r \u00e5 videref\u00f8re de midlertidige reglene i plan- og bygningsloven \u00a7 20-9 og \u00a7 20-10, samt midlertidig forskrift til bestemmelsene. Det foresl\u00e5s ingen materielle endringer verken i de midlertidige lovbestemmelsene eller forskriften. Bergen kommune har ikke hatt mange saker som ber\u00f8rer de midlertidige endringene i plan- og bygningsloven siden disse ble innf\u00f8rt. Sakene vi har mottatt har omhandlet tidsbestemte bruksendringer av eksisterende bygninger, og disse har blitt h\u00e5ndtert p\u00e5 en tilfredsstillende m\u00e5te. Det vurderes at kommunen ogs\u00e5 vil h\u00e5ndtere s\u00f8knader om oppf\u00f8ring av midlertidige eller permanente bygninger. Byr\u00e5det st\u00f8tter derfor forslaget om \u00e5 videref\u00f8re de midlertidige endringene i plan- og bygningsloven. Av \u00a7 20 -9 i plan- og bygningsloven kommer det frem at kommunen kan, etter skriftlig anmodning fra \u00aben offentlig myndighet\u00bb, gj\u00f8re unntak fra s\u00f8knadsplikten. Byr\u00e5det \u00f8nsker en presisering av begrepet \u00aboffentlig myndighet\u00bb fra departementet. Husleieloven Departementet foresl\u00e5s \u00e5 videref\u00f8re de midlertidige bestemmelsene i husleieloven. Byr\u00e5det st\u00f8tter forslaget om \u00e5 videref\u00f8re de midlertidige bestemmelsene i husleieloven uten merknader. Begrunnelse for fremleggelse for bystyret: Byr\u00e5dets fullmakter \u00a7 6, vedtatt av bystyret 16. desember 2020 i sak 378-20: Byr\u00e5det avgir h\u00f8ringsuttalelser p\u00e5 vegne av Bergen kommune. H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. Forretningsutvalget kan p\u00e5 vegne av bystyret avgj\u00f8re hvorvidt en h\u00f8ringsuttalelse inneholder prinsipielle avveininger og m\u00e5 fremsendes til behandling i bystyret. H\u00f8ringsuttalelser avgitt av byr\u00e5det sendes uten ugrunnet opphold bystyrets kontor til orientering. Saken ansees for \u00e5 v\u00e6re prinsipiell og inneb\u00e6re politiske avveininger og skal derfor avgis av bystyret. Forretningsutvalget har i sak 4/24 besluttet f\u00f8lgende: Utvalg for helse og sosial avgir h\u00f8ringssvar til \u00abH\u00f8ring av forslag om videref\u00f8ring av midlertidige endringer i lovverket\u00bb p\u00e5 vegne av Bergen kommune i m\u00f8te 14.02.2024. Byr\u00e5det innstiller til bystyret \u00e5 fatte f\u00f8lgende vedtak: Bergen kommune avgir h\u00f8ringsuttalelse til \u00abH\u00f8ring - forslag om videref\u00f8ring av midlertidige endringer i lovverket som f\u00f8lge av ankomst av fordrevne fra Ukraina m.m.\u00bb slik den fremkommer av byr\u00e5dets forslag. Dato: 16. januar 2024 Christine B. Meyer Charlotte Spurkeland Byr\u00e5dsleder Byr\u00e5d for barnevern, sosiale tjenester og mangfold 3 Dokumentet er godkjent elektronisk. Vedlegg: H\u00f8ringsnotat - forslag om videref\u00f8ring av midlertidige endringer i lovverket som f\u00f8lge av ankomst av fordrevne fra Ukraina m.m. 4 "
}