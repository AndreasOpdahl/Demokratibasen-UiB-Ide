{
  "dokument_id": "67eabaa9-c672-56c4-98ea-13edcee532f2",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 3 fra Thor Haakon Bakke (MDG) om tilgjengeliggj\u00f8ring av skolens lokaler til fritidsaktiviteter. Utvalg for barnehage, skole og idrett",
  "url": "https://bergen.kommune.no/politikere-utvalg/api/fil/bk360/9738290/Svar-pa-skriftlig-sporsmal-nr-3-fra-Thor-Haakon-Bakke-MDG-om-tilgjengeliggjoring-av-skolens-lokaler-til-fritidsaktiviteter-Utvalg-for-barnehage-skole-og-idrett",
  "tekst": " Seksjon for strategi, utvikling og utredning (SUU) Til Intern korrespondanse Bystyrets kontor V\u00e5r referanse: 2024/06407-3 Saksbehandler: Ylva-Helen Svanberg Helle Fra Dato: 26. januar 2024 Byr\u00e5d for barnehage og skole Svar p\u00e5 skriftlig sp\u00f8rsm\u00e5l nr. 3 fra Thor Haakon Bakke (MDG) om tilgjengeliggj\u00f8ring av skolens lokaler til fritidsaktiviteter. Utvalg for barnehage, skole og idrett Bakgrunn: Kommunen har et m\u00e5l om \u00e5 gj\u00f8re skolen til hjertet i n\u00e6rmilj\u00f8et. En forutsetning for dette er at skolens lokaler er \u00e5pne og tilgjengelige for aktivitet p\u00e5 kveld- og ettermiddagstid. Noen skoler har dedikerte aktivitetskoordinatorer, mens noen har kun tilsynsvakter som har en mer passiv rolle (l\u00e5ser opp d\u00f8rene, men koordinerer ikke frivillige initiativ). Sp\u00f8rsm\u00e5l til byr\u00e5den: 1. Hvor mange skoler har en ordning for \u00e5 \u00e5pne/tilgjengeliggj\u00f8re lokalene sine p\u00e5 kveldstid? 2. Hvor mange skoler tar aktive grep for \u00e5 stimulere til aktivitet i sine lokaler p\u00e5 kveldstid? Er det for eksempel inng\u00e5tt samarbeid mellom Kulturetaten/de lokale kulturkontorene og alle skoler? Svar fra byr\u00e5den: Alle v\u00e5re skoler har lokaler som kan l\u00e5nes ut forutsatt at det tilrettelegges for at areal som ikke skal v\u00e6re tilgjengelig ved utl\u00e5n kan l\u00e5ses av. Det har v\u00e6rt lang tradisjon for at de l\u00e5ner ut gymsal og andre lokaler utenom ordin\u00e6r skoletid. Aktiviteter for barn og voksne p\u00e5 ettermiddag, kveld og i helger, i regi av frivillige lag og organisasjoner skjer i et samarbeid mellom skole, idrett og kultur. Det er i dag utstrakt bruk av skolelokaler utenom ordin\u00e6r skoletid. M\u00e5let er \u00e5 \u00f8ke brukerstyrte idretts- og kulturaktiviteter, og gj\u00f8re allerede eksisterende og etablerte aktivitetstilbud mer synlige og inkluderende for n\u00e6rmilj\u00f8et. Byr\u00e5dsavdeling for n\u00e6ring, kultur og idrett opplyser at Kulturskolen har ukentlig undervisning ved 36 kommunale skoler. I tillegg til ukentlig undervisning skjer det ofte at kulturskolen har arrangementer p\u00e5 skolene. Dette er n\u00f8dvendig ettersom en del av det pedagogiske opplegget er \u00e5 fremf\u00f8re det man har l\u00e6rt. Kulturskolen skal prim\u00e6rt v\u00e6re i elevenes n\u00e6rmilj\u00f8 og p\u00e5 lokale skoler. Dette er ogs\u00e5 en sentral del av \u00e5 etablere skolen som hjerte i n\u00e6rmilj\u00f8et. Aktivitetstid i kommunale idrettshaller og gymsaler fordeles av Idrettsr\u00e5det. Skolene organiserer da tilsynsvakter og f\u00e5r tildelt \u00f8konomiske midler til dette form\u00e5let. Tildeling av tid i skolebasseng forvaltes av Etat for idrett som ogs\u00e5 organiserer tilsyns- /badevakter i sv\u00f8mmehaller som er \u00e5pen for publikum, mens sv\u00f8mmeklubbene selv organiserer tilsyns-/badevakter p\u00e5 treninger og sv\u00f8mmekurs som de holder. Bruk av \u00f8vrige lokaler ved skolen administreres enten gjennom \u00abAktiv kommune\u00bb, eller i lokal regi og med skolenes administrasjon som kontaktpunkt for utl\u00e5n og tilh\u00f8rende rutiner. \u00abAktiv kommune\u00bb For \u00e5 gj\u00f8re utl\u00e5n av lokaler lett tilgjengelig er utvalgte skoler med i ordningen \u00abAktiv kommune\u00bb som er en digital portal for utl\u00e5n av kommuners lokaler, anlegg, uteomr\u00e5der og utstyr. Kulturetaten har ansvar for utl\u00e5n av lokalene som er del av utl\u00e5nsordningen \u00abAktiv kommune\u00bb. Portalen \u00abAktiv kommune\u00bb gir innbyggerne oversikt over tilgjengelige lokaler med booking mulighet, mens kommunen kan gjennomf\u00f8re digital saksbehandling og bruke plattformen p\u00e5 tvers av avdelinger. Det kan inng\u00e5s avtale b\u00e5de om regelmessig og sporadisk aktivitet som for eksempel enkeltarrangementer. S\u00f8knad om bruk av idrettsanlegg, kultur- og skolelokaler legges inn i portalen for \u00abAktiv kommune\u00bb. Med bakgrunn i Byr\u00e5dssak 184/16 (15.06.2016) Retningslinjer for utl\u00e5n av skolelokaler/offentlige lokaler - Prinsipper og avklaringer. Realisering av fase 1, ble det i 2019 startet et pilotprosjekt der 14 grunnskoler ble registrert i \u00abAktiv kommune\u00bb for Bergen kommune. Form\u00e5let var \u00e5 legge til rette for gratis utl\u00e5n av skolelokaler p\u00e5 ettermiddager, kvelder og helger til frivillige akt\u00f8rer. Dette var ogs\u00e5 et konkret tiltak i Bergen kommune sin Plan for frivillighet. Overordnet skal ordningen med \u00abAktiv kommune\u00bb bidra til \u00e5 \u00f8ke brukerstyrte kulturaktiviteter. Per i dag er det 17 skoler som inng\u00e5r i ordningen \u00abAktiv kommune\u00bb. Alle bydeler er representert: Bergenhus/\u00c5rstad bydel - Gimle skole - Hellen skole - Kronstad oppveksttun skole - Rothaugen skole Fana/Ytrebygda bydel - Kirkevoll skole - Skeie skole - Ulsm\u00e5g skole - Ytrebygda kulturhus (Skranevatnet skole) Fyllingsdalen/Laksev\u00e5g bydel - Alv\u00f8en skole - Damsg\u00e5rd skole - Holen skole - Lynghaug skole - Ortun skole - Varden skole Arna/\u00c5sane bydel - Blokkhaugen skole - Kyrkjekrinsen skole - \u00c5dnamarka skole Alle skolene i \u00abAktiv kommune\u00bb har utpekt ett eller flere egnede rom p\u00e5 skolen som er tilgjengelig for utleie. Typiske utleieressurser er gymsal, kantine/personalrom, auditorium, musikkrom og kunst/h\u00e5ndverksrom. De fleste skoler har mellom 2-5 rom som mulig kan disponeres etter skoletid. Bakgrunnen for valg av rom er at de enten skal kunne egne seg til kulturform\u00e5l (musikkrom/h\u00e5ndverksrom o.l.), idrett (gymsal) eller til m\u00f8tevirksomhet og private sammenkomster (kantine/auditorium o.l.). Et tiltak i skolebruksplan 2021-2030 for \u00e5 tilrettelegge for sambruk av skolearealer er at ordningen med \u00abAktiv kommune\u00bb blir videref\u00f8rt og utvidet. Og at eksisterende tilbud blir evaluert i samarbeide med Byr\u00e5dsavdeling for n\u00e6ring, kultur og idrett, som har hovedansvar for organisering, drift og \u00f8konomi knyttet til \u00abAktiv kommune\u00bb. \u00abN\u00e6rmilj\u00f8pakken\u00bb Gjennom tilskuddsordningen \u00abN\u00e6rmilj\u00f8pakken\u00bb \u00f8nsker vi \u00e5 stimulere til \u00f8kt inkludering og aktivitet ved skoleanleggene. Dette omfatter midler for b\u00e5de ettermiddagsaktiviteter og tilsyn ved de kommunale grunnskolene i Bergen. N\u00e6rmilj\u00f8pakken har v\u00e6rt en tilskuddsordning siden 2007. Barne- og ungdomsorganisasjoner, FAU (foreldrer\u00e5dets arbeidsutvalg) og andre frivillige organisasjoner kan s\u00f8ke om midler til aktiviteter p\u00e5 ettermiddagstid ved de kommunale grunnskolene i Bergen via kommunens portal for \u00abN\u00e6rmilj\u00f8pakken\u00bb. Skolene kan s\u00f8ke om midler fra \u00abN\u00e6rmilj\u00f8pakken\u00bb for tilsyn eller utvidet tilsyn via henvendelse til Byr\u00e5dsavdeling for barnehage og skole. I 2023 ble det gitt tilskudd til aktivitet p\u00e5 ettermiddags/kveldstid ved 27 skoler, flertallet av s\u00f8knader var initiert av FAU eller FAU i samarbeid med skole. 10 skoler fikk tilskudd for tilsyn med ettermiddags/kvelds-aktivitet etter s\u00f8knad. Det ble gitt tilskudd fra \u00abN\u00e6rmilj\u00f8pakken\u00bb til skoler b\u00e5de i og utenfor \u00abAktiv kommune\u00bb. Reviderte retningslinjer for tilskuddsordninger er til politisk behandling i sak 250978 \"Forslag til nye retningslinjer og kriterier for tilskuddsordninger innen barnehage og skole\". N\u00e6rmilj\u00f8pakken kommer inn under disse tilskuddsordningene. Utl\u00e5n utover \u00abAktiv kommune\u00bb og \u00abN\u00e6rmilj\u00f8pakken Det arrangeres ogs\u00e5 kurs og aktiviteter i regi av FAU og andre akt\u00f8rer p\u00e5 skoler som ikke inng\u00e5r i \u00abAktiv kommune\u00bb eller har tilskudd fra \u00abN\u00e6rmilj\u00f8pakken\u00bb. Daniel C. E. H\u00e4gglund - Byr\u00e5d for barnehage og skole Dokumentet er godkjent elektronisk. "
}