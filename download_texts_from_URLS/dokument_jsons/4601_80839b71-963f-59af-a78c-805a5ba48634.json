{
  "dokument_id": "80839b71-963f-59af-a78c-805a5ba48634",
  "doc_type": "case_presentation",
  "kommune": 4601,
  "tittel": "Fana, gnr 6 bnr 36 Helldalslia 81. Klage vedr. avslag p\u00e5 s\u00f8knad om fradeling av parsell",
  "url": "https://bergen.kommune.no/politikere-utvalg/api/fil/bk360/9468379/Framstilling-Fana-gnr-6-bnr-36-Helldalslia-81-Klage-vedr-avslag-pa-soknad-om-fradeling-av-parsell",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/244213-5 Fana, gnr 6 bnr 36 Helldalslia 81. Klage vedr. avslag p\u00e5 s\u00f8knad om fradeling av en parsell Hva saken gjelder: Saken gjelder klage over avslag p\u00e5 s\u00f8knad om fradeling av en parsell fra gnr 6 bnr 36 for oppf\u00f8ring av en enebolig. S\u00f8knaden ble avsl\u00e5tt i vedtak datert 12.09.2023 da det er i strid med arealform\u00e5let \u00abkonsentrert sm\u00e5husbebyggelse\u00bb i kjeder eller rekke, og krav om utarbeidelse av detaljplan. Avslaget er p\u00e5klaget den 27.09.2023 av Arkoconsult AS v/Mia Dullum Kongelstad p\u00e5 vegne av tiltakshaver Frank Erik Vistvik. Eiendommen er regulert til konsentrert sm\u00e5husbebyggelse av omr\u00e5dereguleringsplan for GNR 6 OG 7, INDRE S\u00c6DAL, ikraft 24.06.2020 (planID 62650000). KPA2018 viser eiendommen som bebyggelse og anlegg - sone 4 - \u00f8vrig byggesone. Tiltaket krever dispensasjon fra reguleringsplanen \u00a7 6.3.3 (krav om utarbeidelse av detaljplan) og \u00a7 6.3 (arealform\u00e5l konsentrert sm\u00e5husbebyggelse). Ved en ev. omgj\u00f8ring m\u00e5 det ogs\u00e5 gj\u00f8res en vurdering av om den oms\u00f8kte tomteutformingen gir en \u00f8nsket form eller plassering jf. pbl \u00a7 26-1. S\u00f8ker har sendt inn dispensasjonss\u00f8knader i klageomgangen. Det er i vedtak av 11.07.2023 gitt dispensasjon for plassering av ny avkj\u00f8rsel i strid med gjeldende reguleringsplan, og Bymilj\u00f8etaten har gitt tillatelse til utvidet bruk av avkj\u00f8rsel. S\u00f8ker opplyser at det er foretatt nabovarsling i samsvar med bestemmelsene i plan- og bygningsloven \u00a7 21-3, og bekrefter at det ikke er mottatt noen merknader. Bergen kirkelige fellesr\u00e5d v/Frank H. Olsen p\u00e5peker at naboeiendommen gbnr. 7/363 skal huse S\u00e6dalen kirke, og fremhever at hensynet til byggets egenart, og kulturmilj\u00f8 som kirke b\u00f8r blir utredet og ivaretatt p\u00e5 best mulig m\u00e5te, uavhengig av behandlingsform. Det vises til rundskriv Q-06/2020; Forvaltning av kirke, gravplass og kirkens omgivelser som kulturminne og kulturmilj\u00f8. S\u00f8ker bemerker at deres interesser vil bli ivaretatt. Bergen Vann har i uttalelse datert 21.11.2022 ingen merknader til delingen, og opplyser at det kan p\u00e5regnes tilknytningsrett til offentlig vann- og avl\u00f8psnett for ny bolig. Klagers anf\u00f8rsler Klager mener at det ikke er grunnlag for \u00e5 avsl\u00e5 s\u00f8knaden, og at det er i strid med god forvaltningsskikk \u00e5 ikke etterlyse n\u00f8dvending dokumentasjon. Det p\u00e5pekes at en reguleringsplan vil v\u00e6re un\u00f8dvendig bruk av ressurser, da den vil omfatte et sv\u00e6rt lite omr\u00e5de, for tomter som allerede er bebygd, og som legger opp til veldig stor grad av fortetting, som i realiteten ikke er gjennomf\u00f8rbart uten av det g\u00e5r p\u00e5 bekostning av eksisterende bebyggelse. Vei, vann og avl\u00f8p er sikret, og tiltaket vil kunne vurderes grundig, helhetlig og overordnet ved en ordin\u00e6r byggesaksbehandling. Selv om omr\u00e5deplanen g\u00e5r foran, vises det til at KPA \u00e5pner for at tiltak i \u00f8vrig byggesone kan unntas plankravet, s\u00e5 lenge tiltaket for \u00f8vrig er i tr\u00e5d med KPA. Det overordnede fortettingsm\u00e5let innenfor BKS7 og 1 BKS8 strider mot eksisterende str\u00f8kskarakter, som i hovedsak best\u00e5r av eneboliger og tomannsboliger, og virker urealistisk \u00e5 gjennomf\u00f8re ut fra dagens behov. Det inneb\u00e6rer at eksisterende bebyggelse i stor grad m\u00e5 rives, som ikke vil v\u00e6re forenelig med samfunnets \u00f8nske om mindre klimagassutslipp og b\u00e6rekraftsm\u00e5l. Det har siden oppstart heller ikke v\u00e6rt utbyggings\u00f8nsker for boliger i rekkehus og/eller kjeder innenfor disse delfeltene, men \u00f8nsker om \u00e5 etablere eneboliger. Det vises ogs\u00e5 til endret styringskurs i KPA ved at det i mindre grad er \u00f8nskelig \u00e5 gjennomf\u00f8re st\u00f8rre fortettinger utenfor sentrumskjernene. Fordelene ved \u00e5 gi dispensasjon er at man im\u00f8tekommer planens intensjon om fortetting i den grad det er mulig, der etablering av en enebolig i omr\u00e5det vil v\u00e6re forholdsmessig i tr\u00e5d med omr\u00e5dets karater og bebyggelsesmilj\u00f8. Tiltaket vil ikke fremkalle vesentlige endringer i det best\u00e5ende milj\u00f8, eller utl\u00f8se behov for andre tiltak som samlet kan gi st\u00f8rre virkninger. Klager viser gbnr 6/83 Helldalslia 66 der UMBY i sak 173/22 innvilget dispensasjoner fra reguleringsplanen \u00a7 6.3.3, \u00a7 6.3 og \u00a7\u00a7 4.1 og 4.2 til fremtidig fradeling og bygging p\u00e5 deler av dav\u00e6rende eiendom, og anf\u00f8rer at det ikke er grunnlag for \u00e5 behandle sakene ulikt. Det vises for \u00f8vrig til klagen og dispensasjonss\u00f8knadene i sin helhet. Fagetatens vurdering og anbefaling: Plan- og bygningsetaten som fagetat har vurdert de fremsatte dispensasjonss\u00f8knadene, og opprettholder vurderingene i klageomgangen. Det aktuelle omr\u00e5det er ikke tiltenkt en enebolig, og det anses som uheldig \u00e5 tillate dispensasjoner som fraviker tiltenkt form\u00e5l i en s\u00e5 ny plan, der fortetting er en del av strategien. I tillegg m\u00e5 punktene i \u00a7 2 dokumenteres ivaretatt. \u00c5 vurdere enkeltvise utbygginger/fradelinger i omr\u00e5det vil kunne vanskeliggj\u00f8re fremtidig utbygging, og planlegging av infrastruktur, utomhus arealer, tomtedeling og planlegging av bygg innenfor delfeltet, og b\u00f8r fortrinnsvis l\u00f8ses ved en endring i reguleringsplanen. Videre oppstiller \u00a7\u00a7 4.1 og 4.2 en del rekkef\u00f8lgekrav; for BKS8 gjelder disse bl.a. opparbeidelse av diverse vei med tilh\u00f8rende fortau, sykkelveg, teknisk infrastruktur, gr\u00f8ntareal og eventuelle overvannstiltak. Kravet om detaljregulering har v\u00e6rt gjenstand for klagevurdering som har blitt stadfestet av Statsforvalteren (gjaldt BKS7 og BKS9, men fagetaten kan ikke se grunnlag for ulik behandling av BKS8). Klagers henvisning til sak i Helldalslia skiller seg fra denne saken mht. potensialet for videre utbygging, da eiendommen ligger i delomr\u00e5de BKS7, som i stor grad er fullt utbygd med eneboliger, og der f\u00e5 av eiendommene har tilgjengelig areal som muliggj\u00f8r fradeling og sm\u00e5husbebyggelse. Saken her gjelder fradeling i ytterkanten nord\u00f8st i delfelt BKS8, som geografisk m\u00e5 sees i sammenheng med delomr\u00e5de BBB1. Omr\u00e5det m\u00e5 sees i sammenheng med at det er ubebygde arealer nord\u00f8st og s\u00f8r\u00f8st for eiendommen. Det oms\u00f8kte arealet vil beslaglegge store deler av gjenv\u00e6rende ubebygd areal, og vil medf\u00f8re at det ikke er et stort nok ledig areal igjen til tiltenkte form\u00e5l innenfor BKS8, som vil v\u00e6re en vesentlig tilsidesettelse av arealform\u00e5let. Den oms\u00f8kte fradelingen legger videre opp til en uhensiktsmessig tomtearrondering som er lite arealeffektiv, da deler av gjenv\u00e6rende tomt blir uegnet til bebyggelse. Utformingen av tomten vurderes \u00e5 v\u00e6re i strid med pbl \u00a7 26-1. Eksisterende tomt m\u00e5 f.eks. krysse den nye tomten for \u00e5 komme frem til arealer nord p\u00e5 eiendommen. Videre f\u00f8lger heller ikke parsellen eiendomsgrensen mot nabo (gbnr. 7/363), og etterlater et ikke brukbart omr\u00e5de for eksisterende tomt i nord og mot grense til gbnr. 7/363. I realiteten vil eksisterende tomt f\u00e5 2 parseller uten en reell geografisk kontakt, som vil vanskeliggj\u00f8re en god utnytting. Det vises til fagnotatet i sin helhet. \u00d8konomiske konsekvenser: Ingen relevant. 2 Byr\u00e5dets vurdering og anbefaling/konklusjon: Byr\u00e5det har vurdert saken, og er i hovedsak enig i fagetatens vurderinger og konklusjon, med f\u00f8lgende supplerende begrunnelse: Byr\u00e5det kan v\u00e6re enig med klager i at reguleringsform\u00e5let om tettere bebyggelse ikke samsvarer med mulighetene p\u00e5 den aktuelle tomten. BKS8 har et areal p\u00e5 4 860 m2, og grenser mot LNF-omr\u00e5de mot n\u00f8rd-\u00f8st og tomt for planlagt kirkebygg mot vest, og er fra f\u00f8r bebygget med en enebolig og en tomannsbolig fra 80-tallet. Av hensyn til eksisterende boliger og planlagt kirkebygg, kan byr\u00e5det si seg enig i at en mer avtrappet bebyggelse uten ytterligere fortetting vil v\u00e6re best tilpasset til eksisterende omgivelser. Byr\u00e5det har p\u00e5 denne bakgrunn ingen prinsipielle motforestillinger mot \u00e5 dispensere fra gjeldende arealform\u00e5l, men fastholder at det ikke kan gis dispensasjon fra plankravet. Gjennom nordvestre deler av gnr. 6 bnr. 63 renner Austlibekken og arealet ligger i faresone for flomfare. Det kan dermed synes noe uavklart hvor mye av den oms\u00f8kte parsellen som egentlig vil v\u00e6re egnet for bebyggelse, idet store deler av arealet vil ligge innenfor byggegrense mot vassdrag. Dette er forhold som en detaljregulering er ment \u00e5 skulle avklare. En naturfaglig vurdering fra Bymilj\u00f8etaten burde v\u00e6rt fremlagt i saken. Byr\u00e5det kan dermed ikke finne det tilstrekkelig dokumentert at den oms\u00f8kte parsellen er egnet til bebyggelse etter pbl \u00a7 26-1. Byr\u00e5det er for \u00f8vrig enig i vurderingene av at den oms\u00f8kte tomtearronderingen ikke virker hensiktsmessig, da denne b\u00f8r f\u00f8lge eksisterende eiendomsgrenser langs tomtens nord-vestre del. 10 m avstand mot bekk Kartutsnitt som viser oms\u00f8kte grenser og avstand til bekk Byr\u00e5det mener uansett at det p\u00e5 generelt grunnlag er uheldig \u00e5 dispensere fra en nylig vedtatt omr\u00e5dereguleringsplan, da slike enkeltvise utbygginger kan undergrave form\u00e5let med planen. Idet det kan v\u00e6re mange slike ubebygde arealer innenfor bebygde omr\u00e5der i omr\u00e5deplanen som kan p\u00e5beropes \u00e5 v\u00e6re \u00abresttomter\u00bb, vil en dispensasjon kunne skape uheldige presedensvirkninger. Konsekvensen er at en dispensasjon bl.a. vil bidra til \u00e5 uthule oppfyllelsen av rekkef\u00f8lgebestemmelser om \u00e5 ta del i opparbeidelse av felles infrastruktur. 3 Til delfeltet BKS8 er det knyttet rekkef\u00f8lgekrav om at o_SKV 1 med tilh\u00f8rende gang, sykkel og kollektivtiltak, samt oppgradering/tiltak p\u00e5 kulvert fra Austlibekken i hht godkjent VA- rammeplan skal ferdigstilles f\u00f8r igangsetting for nye tiltak (\u00a7 4.1). I tillegg skal kj\u00f8reveg f_SKV 5 v\u00e6re gjennomf\u00f8rt f\u00f8r ny bebyggelse tas i bruk (\u00a7 4.2). Tomtens n\u00e6rhet til Austlibekken tilsier i dette tilfellet at det vil v\u00e6re n\u00e6rliggende \u00e5 opprettholde kravet om et slikt bidrag. Ut fra en samlet vurdering fastholder byr\u00e5det at vilk\u00e5rene for \u00e5 dispensere fra plankravet ikke er oppfylt iht. pbl \u00a7 19-2, da hensynet bak plankravet vil bli vesentlig tilsidesatt og fordelene ved \u00e5 dispensere ikke vil v\u00e6re st\u00f8rre enn ulempene. Byr\u00e5det vil p\u00e5 denne bakgrunn frar\u00e5 at det gis tillatelse til de oms\u00f8kte dispensasjoner. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Fagetatens vedtak datert 12.09.2023 opprettholdes. Klagen tas ikke til f\u00f8lge. Dato: 16. januar 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagnotat datert 20.10.2023 med f\u00f8lgende vedlegg: 1. Oversiktskart 2. Oversiktsfoto 3. Situasjonsplan 4. Klage datert 27.09.2023 5. Vedtak datert 12.09.2023 6. Uttale fra Bergen Vann datert 21.11.2023 7. Nabomerknad 8. S\u00f8knad datert 22.12.2022 9. S\u00f8knad om dispensasjoner 4 "
}