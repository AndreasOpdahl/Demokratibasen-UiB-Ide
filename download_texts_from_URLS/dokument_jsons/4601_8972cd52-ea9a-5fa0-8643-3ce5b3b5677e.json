{
  "dokument_id": "8972cd52-ea9a-5fa0-8643-3ce5b3b5677e",
  "doc_type": "case_presentation",
  "kommune": 4601,
  "tittel": "Forvaltningsrevisjon av oppf\u00f8lging av bekymringsfullt skolefrav\u00e6r ",
  "url": "https://bergen.kommune.no/politikere-utvalg/api/fil/bk360/12564842/Framstilling-Forvaltningsrevisjon-av-oppfolging-av-bekymringsfullt-skolefravaer-",
  "tekst": " Kontrollutvalget Saksframstilling V\u00e5r referanse: 2024/80366-5 Saksbehandler: Magnus Fossumstuen Svendsen Forvaltningsrevisjon av oppf\u00f8lging av bekymringsfullt skolefrav\u00e6r Hva saken gjelder: Bakgrunn Deloitte har gjennomf\u00f8rt en forvaltningsrevisjon av oppf\u00f8lgingen av bekymringsfullt frav\u00e6r i grunnskolene i Bergen kommune. Prosjektet ble bestilt av kontrollutvalget i Bergen kommune i sak 55/24, 21.05.2024. Prosjektet ble prioritert i Bergen kommunes plan for forvaltningsrevisjon for perioden 2024- 2028, blant annet med bakgrunn i \u00f8kende utfordringer knyttet til h\u00f8yt skolefrav\u00e6r over tid. Utdanningsdirektoratet beskriver bekymringsfullt frav\u00e6r som \u00ab(...) frav\u00e6r fra det sosiale og faglige fellesskapet i skolen, som kan gi konsekvenser for elevens sosiale og faglige tilh\u00f8righet. Bekymringsfullt skolefrav\u00e6r er et symptom p\u00e5 at noe ikke er som det skal, og har ofte sammensatte \u00e5rsaker.\u00bb Form\u00e5l og problemstillinger Form\u00e5let med forvaltningsrevisjonen har v\u00e6rt \u00e5 unders\u00f8ke om Bergen kommune har etablert tilstrekkelige system og rutiner for \u00e5 fange opp og f\u00f8lge opp bekymringsfullt skolefrav\u00e6r blant elever. Med bakgrunn i form\u00e5let har f\u00f8lgende problemstillinger blitt unders\u00f8kt: 1) I hvilken grad er det etablert rutiner og system for registrering av frav\u00e6r, som sikrer god oversikt over omfanget av frav\u00e6r for den enkelte elev? a) Skilles det mellom ulike typer frav\u00e6r i registrering av frav\u00e6r? b) Er registreringen egnet for avdekking av frav\u00e6rsm\u00f8nster? 2) I hvilken grad er ansvaret for oppf\u00f8lging av frav\u00e6r tydelig definert ved skolene? 3) Er det tydelig definert hva som er regnet som bekymringsfullt frav\u00e6r som krever s\u00e6rskilt oppf\u00f8lging? 4) Har skolene tilfredsstillende system og rutiner for \u00e5 f\u00f8lge opp elever med bekymringsfullt frav\u00e6r? 5) I hvilken grad er det etablert hensiktsmessige rutiner for samarbeid med relevante akt\u00f8rer i saker som gjelder bekymringsfullt skolefrav\u00e6r? a) I hvilken grad har skolene tilgang til og benytter st\u00f8tte og veiledning i krevende saker? 1 b) Er det etablert rutiner og system for samarbeid med skolehelsetjenesten i saker som gjelder bekymringsfullt h\u00f8yt skolefrav\u00e6r? c) I hvilken grad er det etablert egne rutiner for samarbeid og oppf\u00f8lging i tilfeller som gjelder omfattende og langvarig skolefrav\u00e6r (herunder samarbeid med hjemmet)? Metode Oppdraget er utf\u00f8rt i samsvar med gjeldende standard for forvaltningsrevisjon (RSK 001) og kvalitetssikret i samsvar med kravene til kvalitetssikring i Deloitte Policy Manual (DPM). Oppdraget er gjennomf\u00f8rt i tidsrommet september 2024 til april 2025. Dokumentanalyse I forbindelse med forvaltningsrevisjonen er det innhentet informasjon om Bergen kommunes systemer og prosedyrer relatert til skolefrav\u00e6r. I tillegg til systemer og prosedyrer p\u00e5 overordnet niv\u00e5, er det ogs\u00e5 innhentet rutiner p\u00e5 skoleniv\u00e5 for fem utvalgte skoler (de fem utvalgte skolene er n\u00e6rmere omtalt under). Intervju For \u00e5 f\u00e5 supplerende informasjon til de skriftlige kildene, har Deloitte intervjuet utvalgte ledere og \u00f8vrige ansatte i Bergen kommune som p\u00e5 ulikt vis har et ansvar for eller er involvert i arbeidet med \u00e5 fange opp og f\u00f8lge opp bekymringsfullt skolefrav\u00e6r. F\u00f8lgende intervju er gjennomf\u00f8rt p\u00e5 overordnet niv\u00e5 i kommunen: \u2022 Direkt\u00f8r for etat for skole, samt to omr\u00e5deledere \u2022 Utvalgte ledere og n\u00f8kkelpersoner i Etat for barn og familie \u2022 Utvalgte ledere og n\u00f8kkelpersoner knyttet til frav\u00e6rsteamet ved Bergen kompetansesenter for l\u00e6ringsmilj\u00f8 \u2022 Utvalgte ledere og n\u00f8kkelpersoner knyttet til frav\u00e6rsteamet ved Pedagogisk- psykologisk senter S\u00f8r I tillegg er fem av kommunens 81 grunnskoler valgt ut for n\u00e6rmere unders\u00f8kelser. Ved hver av skolene er det gjennomf\u00f8rt intervju med ledelsen (rektor og eventuelt avdelingsledere), utvalgte kontaktl\u00e6rere, helsesykepleier og eventuelle andre ansatte med s\u00e6rskilt ansvar knyttet til oppf\u00f8lging av skolefrav\u00e6r. F\u00f8lgende skoler inngikk i utvalget: \u2022 Blokkhaugen skole \u2022 Ny-Krohnborg skole \u2022 Storetveit skole \u2022 S\u00f8r\u00e5sh\u00f8gda skole \u2022 Vadmyra skole For at det ikke skal v\u00e6re mulig \u00e5 identifisere enkeltelever eller deres foreldre, er skolene anonymisert i forbindelse med videre omtale i rapporten. Til sammen er det gjennomf\u00f8rt 21 intervju med 47 personer i forbindelse med forvaltningsrevisjonen. Sp\u00f8rreunders\u00f8kelse Revisjonen har gjennomf\u00f8rt en elektronisk sp\u00f8rreunders\u00f8kelse rettet mot foreldre ved de fem skolene der det ogs\u00e5 er gjennomf\u00f8rt intervjuer, for \u00e5 f\u00e5 innspill om erfaringer n\u00e5r det gjelder skolenes h\u00e5ndtering og oppf\u00f8lging av bekymringsfullt skolefrav\u00e6r. Revisjonskriterier Revisjonskriterier er de krav og forventninger som forvaltningsrevisjonsobjektet skal bli vurdert opp mot. Kriteriene er utledet fra autoritative kilder i samsvar med kravene i gjeldende standard for forvaltningsrevisjon. I dette prosjektet er revisjonskriteriene i 2 hovedsak hentet fra oppl\u00e6ringsloven. Kriteriene er n\u00e6rmere presentert innledningsvis under hvert tema, og i vedlegg 3 til rapporten. Sekretariatets oppsummering av revisjonens funn og vurderinger Et sammendrag av funnene fra revisjonen st\u00e5r i rapporten p\u00e5 side 1 \u2013 3. M\u00e5let med forvaltningsrevisjonen har v\u00e6rt \u00e5 unders\u00f8ke om Bergen kommune har etablert tilstrekkelige system og rutiner for \u00e5 fange opp og f\u00f8lge opp bekymringsfullt skolefrav\u00e6r blant elever. Under f\u00f8lger en kort oppsummering av revisjonens funn og vurderinger. Registrering og analyse av frav\u00e6r Systemet for frav\u00e6rsregistrering, Vigilo, fungerer i stor grad godt og gir skolene god oversikt over elevers frav\u00e6r p\u00e5 individniv\u00e5. Systemet gj\u00f8r det mulig \u00e5 identifisere m\u00f8nstre i frav\u00e6ret, som kan v\u00e6re nyttig i vurderingen av om frav\u00e6ret b\u00f8r f\u00f8lges opp. Samtidig fremkommer det at enkelte ansatte har behov for mer veiledning og oppl\u00e6ring i bruk av systemet for \u00e5 sikre en enhetlig praksis i registreringen. Et vesentlig svakhetspunkt er at det per i dag ikke finnes muligheter for \u00e5 hente ut statistikk p\u00e5 aggregert niv\u00e5, som viser utvikling av frav\u00e6r per skole eller for kommunen som helhet, noe som svekker det strategiske arbeidet med frav\u00e6r. Lokale rutiner og ansvarsfordeling Bergen kommune har utarbeidet felles prosedyrer og en egen h\u00e5ndbok som gir f\u00f8ringer for hvordan frav\u00e6r skal f\u00f8lges opp, inkludert ansvarsfordeling og forslag til tiltak. Det fremg\u00e5r tydelig av h\u00e5ndboken at hver skole skal utarbeide egne lokale rutiner, tilpasset den enkelte skoles organisering og ressurser. Revisjonen viser imidlertid at flere skoler ikke har etablert slike lokale planer, noe som medf\u00f8rer en risiko for at frav\u00e6rsoppf\u00f8lgingen blir avhengig av enkeltpersoners initiativ og at ansvarsforholdene blir uklare. Det er derfor behov for at kommunen sikrer at alle skoler dokumenterer sin lokale praksis, slik at ansvarsfordelingen blir tydelig og forutsigbar. Definisjon og forst\u00e5else av bekymringsfullt frav\u00e6r Kommunen har innf\u00f8rt en felles definisjon av bekymringsfullt frav\u00e6r, som er godt kjent blant ansatte i skolene og som legger til rette for lav terskel for oppf\u00f8lging. Det er s\u00e6rlig enighet om at alt frav\u00e6r p\u00e5 tre dager eller mer per m\u00e5ned skal vurderes med tanke p\u00e5 behov for tiltak. Samtidig peker revisjonen p\u00e5 at det er behov for ytterligere tydeliggj\u00f8ring av at ogs\u00e5 frav\u00e6r med tydelige m\u00f8nstre, samt timefrav\u00e6r, kan v\u00e6re uttrykk for underliggende problemer og dermed b\u00f8r f\u00f8lges opp. For \u00e5 oppn\u00e5 en felles forst\u00e5else og lik praksis, b\u00f8r slike temaer jevnlig dr\u00f8ftes i relevante fora, som teamm\u00f8ter og faggrupper ved skolene. Oppf\u00f8lging og tiltak Kommunens prosedyrer for oppf\u00f8lging av bekymringsfullt frav\u00e6r er gjennomarbeidede og gir god st\u00f8tte til skolene i h\u00e5ndteringen av ulike typer frav\u00e6rssaker. Prosedyrer og h\u00e5ndboken beskriver tydelig hva som skal gj\u00f8res ved f\u00f8rste tegn til bekymring, vedvarende frav\u00e6r og i mer komplekse og langvarige saker. Det legges vekt p\u00e5 at tiltakene m\u00e5 tilpasses den enkelte elev og situasjon, og det er positivt at det legges til rette for tidlig involvering av avdelingsledere i frav\u00e6rsarbeidet. Likevel peker Deloitte p\u00e5 at mangelen p\u00e5 lokale planer ved enkelte skoler svekker arbeidet med oppf\u00f8lging og kan bidra til uklarhet b\u00e5de for ansatte og foresatte. 3 Foreldres erfaringer Resultatene fra sp\u00f8rreunders\u00f8kelsen blant foreldre viser at mange opplever at skolen f\u00f8lger opp bekymringsfullt frav\u00e6r p\u00e5 en god m\u00e5te og at det er en \u00e5pen og konstruktiv dialog. Samtidig er det en andel foreldre som opplever at oppf\u00f8lgingen er mangelfull, med utfordringer knyttet til kommunikasjon, lang ventetid, manglende tiltak og utilstrekkelig evaluering. Deloitte peker p\u00e5 at det er grunn til \u00e5 forvente forbedring i \u00e5rene fremover, gitt at kommunen har utarbeidet nye og mer presise prosedyrer, forutsatt at disse blir implementert og etterlevd ved alle skolene. Samarbeid mellom akt\u00f8rer P\u00e5 overordnet niv\u00e5 er det etablert hensiktsmessige systemer og rutiner for samarbeid, blant annet gjennom tverretatlige m\u00f8tefora og tydelige strukturer for forankring. Likevel viser revisjonen at det i enkeltsaker fortsatt er utfordringer knyttet til samarbeid, blant annet p\u00e5 grunn av kapasitetsutfordringer, uklar rollefordeling og manglende oversikt over kontaktpersoner og tilgjengelige ressurser. Flere av de eksisterende f\u00f8ringene for samarbeid er relativt generelle, og gir dermed rom for ulike tolkninger og praksis. Samarbeidet med skolehelsetjenesten fungerer i det store og hele godt, men det er uttrykt behov for mer systematisk struktur gjennom formelle samarbeidsavtaler. Det er ogs\u00e5 variasjon i hvordan skolene samarbeider og informerer foreldre, og denne variasjonen er i liten grad forankret i skriftlige rutiner, noe som kan f\u00f8re til ulik praksis b\u00e5de mellom skolene og internt i den enkelte skole. Revisjonens anbefalinger: Revisjonens anbefalinger st\u00e5r i sammendraget og i kapittel 8. Basert p\u00e5 det som fremkommer i unders\u00f8kelsen vil Deloitte anbefale at Bergen kommune iverksetter f\u00f8lgende tiltak: 1. S\u00f8rger for at alle skoler utarbeider lokale rutiner/planer i samsvar med anbefalinger i kommunens H\u00e5ndbok for bekymringsfullt skolefrav\u00e6r. 2. S\u00f8rger for at det blir gitt tilstrekkelig veiledning og oppf\u00f8lging for \u00e5 sikre en ensartet praksis n\u00e5r det gjelder registrering av frav\u00e6r, samt gjennomgang av frav\u00e6r for \u00e5 identifisere bekymringsfullt frav\u00e6r med behov for oppf\u00f8lging. 3. Vurderer muligheter for aggregering av frav\u00e6rsdata, for eksempel i form av omfang av bekymringsfullt frav\u00e6r ved skolene, for \u00e5 kunne m\u00e5le utviklingen over tid, og vurdere behov for m\u00e5lrettede tiltak ved den enkelte skole. 4. Arbeider for \u00e5 tydeliggj\u00f8re ansvaret og rollene til ulike akt\u00f8rer som kan eller b\u00f8r involveres i arbeidet relatert til skolefrav\u00e6r ytterligere, for \u00e5 bidra til \u00f8kt tydelighet og forutsigbarhet i samarbeidsrelasjonene. 5. S\u00f8rger for bedre integrering av de to delene av skolefrav\u00e6rsteamet, for \u00e5 sikre god koordinering og tydelighet i roller og ansvar. Videre b\u00f8r kommunen sikre at informasjon om skolefrav\u00e6rsteamet og skolefrav\u00e6rsteamets rolle og oppgaver fremg\u00e5r av relevante prosedyrer for frav\u00e6rsoppf\u00f8lging. 6. Vurderer \u00e5 utarbeide f\u00f8ringer om at skolene skal informere foreldrene om rutiner for frav\u00e6rsoppf\u00f8lging gjennom hensiktsmessige informasjonskanaler, for \u00e5 legge til rette for forutsigbarhet i samarbeidet med foreldre. 4 H\u00f8ringsuttalelsen: Kommunen har hatt utkast til rapport p\u00e5 h\u00f8ring. H\u00f8ringsuttalelsen fra Byr\u00e5dsavdeling for barnehage og skole, ved byr\u00e5d Jacob M\u00e6hle, er lagt ved rapporten som vedlegg 1. I h\u00f8ringsuttalelsen skriver byr\u00e5den blant annet at: \u00abRapporten er godt strukturert, og gir en god framstilling av problemstillingene som er unders\u00f8kt, hvilke fremgangsm\u00e5ter som er tatt i bruk, og konklusjonene som er foretatt p\u00e5 bakgrunn av unders\u00f8kelsene. Vi mener flere av anbefalingene som fremmes p\u00e5 bakgrunn av unders\u00f8kelsene er gode tiltak for \u00e5 styrke kommunens oppf\u00f8lging av bekymringsfullt skolefrav\u00e6r. Vi har likevel noen innspill til rapportutkastet. I kapittel 2 \"bakgrunnen\" vises det til statistikk over frav\u00e6r p\u00e5 10. trinn, b\u00e5de nasjonalt og i Bergen. Det er fint at det ogs\u00e5 er tatt med statistikk fra \u00e5rene f\u00f8r koronapandemien her, slik at en f\u00e5r et bedre bilde p\u00e5 den reelle utviklingen i frav\u00e6r over tid. Det p\u00e5pekes i samme kapittel at frav\u00e6ret har \u00f8kt de siste \u00e5rene, noe som i stor grad stemmer. Likevel mener vi det kan v\u00e6re hensiktsmessig \u00e5 legge til en setning om at en ikke b\u00f8r sammenligne dagens tall med pandemi\u00e5rene, da det kan se ut som en relativt dramatisk \u00f8kning i frav\u00e6ret ved \u00e5 kun se p\u00e5 figuren som viser utvikling i frav\u00e6r. Vi foresl\u00e5r derfor at det legges til en setning som presiserer dette, for eksempel \u00abden perioden under korona skulle ikke frav\u00e6r telles med p\u00e5 vitnem\u00e5let, og man hadde ogs\u00e5 andre tiltak som gjorde at frav\u00e6ret i pandemi\u00e5rene ikke kan sammenlignes direkte med frav\u00e6ret \u00f8vrige \u00e5r\u00bb. Vi synes det er fint at rapporten inkluderer en gjennomgang av definisjoner og begrepsbruk knyttet til skolefrav\u00e6r, da dette er et komplekst omr\u00e5de med ulike forst\u00e5elser og tolkninger. Innledningsvis i kapittel 2.3 st\u00e5r det at i norsk sammenheng brukes begrepet \"bekymringsfullt skolefrav\u00e6r\", og videre presenteres Utdanningsdirektoratets definisjon av begrepet \"bekymringsfullt frav\u00e6r\". Likevel kommer det ikke like tydelig frem hvilke konkrete kriterier som m\u00e5 oppfylles for at en elevs frav\u00e6r skal omtales som \"bekymringsfullt\", dette kommer f\u00f8rst senere i rapporten under del 5.3. Vi mener at det allerede i kapittel 2.3 b\u00f8r vises til kommunens definisjon/operasjonalisering av begrepet \u00abbekymringsfullt skolefrav\u00e6r\u00bb, med de kriteriene som ligger i kommunens prosedyre og h\u00e5ndbok. Her er det for eksempel viktig \u00e5 f\u00e5 frem at det ikke bare er h\u00f8yt frav\u00e6r som defineres som bekymringsfullt, men ogs\u00e5 frav\u00e6r som gir uttrykk for spesifikke m\u00f8nstre. (..) Anbefaling nr. 3 i rapportutkastet Den tredje anbefalingen i rapportutkastet til forvaltningsrevisjonen er at Bergen kommune: Vurderer muligheter for aggregering av frav\u00e6rsdata, for eksempel i form av omfang av bekymringsfullt frav\u00e6r ved skolene, for \u00e5 kunne m\u00e5le utviklingen over tid, og vurdere behov for m\u00e5lrettede tiltak ved den enkelte skole Vi vil f\u00f8rst og fremst p\u00e5peke at det \u00e5 aggregere frav\u00e6rsdata ikke automatisk vil gi en oversikt over bekymringsfullt skolefrav\u00e6r ved skoler/klasser, kun omfanget av frav\u00e6r. Hvorvidt frav\u00e6ret til en elev anses som bekymringsfullt m\u00e5 vurderes i hvert enkelt tilfelle. Vigilo lanserte nylig noen endringer i funksjonalitet knyttet til frav\u00e6rsoppf\u00f8lging. Endringene inkluderer blant annet en frav\u00e6rsoversikt som inneholder frav\u00e6rsstall 5 aggregert p\u00e5 skole- og klasseniv\u00e5. Dette gir bedre oversikt over frav\u00e6r p\u00e5 de ulike niv\u00e5ene. Gjennom den nye funksjonaliteten i Vigilo er alts\u00e5 anbefalingen fra Deloitte til en viss grad oppfylt. Likevel ligger det noen begrensninger i den nye funksjonaliteten til Vigilo. Det er kun mulig \u00e5 hente ut frav\u00e6rstall for hele skole\u00e5r, med unntak av innev\u00e6rende skole\u00e5r, hvor man kan hente ut alt frav\u00e6r frem til dags dato. Det er alts\u00e5 ikke mulig \u00e5 hente ut statistikk fra spesifikke perioder fra tidligere \u00e5r, kun statistikk for hele skole\u00e5r. I tillegg varierer antall elever fra klasse til klasse, og fra skole til skole, noe oversikten i Vigilo ikke viser. Det er derfor ikke mulig \u00e5 sammenligne frav\u00e6rsdata mellom klasser, eller mellom ulike skoler, uten \u00e5 f\u00f8rst finne elevtallet og deretter regne ut prosentandelen frav\u00e6r. Systemet gir heller ikke mulighet til \u00e5 hente ut statistikk over hele klassetrinn. Dette m\u00e5 brukeren i s\u00e5 fall selv aggregere opp fra de enkelte klassene p\u00e5 trinnet. Dersom skolene og forvaltningen sine behov for frav\u00e6rsdata ikke dekkes gjennom funksjonaliteten som n\u00e5 er tilgjengelig i brukergrensesnittet, kan et alternativ v\u00e6re \u00e5 hente ut individdata via et API (Application Programming Interface). Dette er noe Bergen kommune forel\u00f8pig ikke har testet. I denne sammenheng kan vi si at et API er et grensesnitt som gj\u00f8r det mulig for en annen programvare \u00e5 hente ut frav\u00e6rsdata, istedenfor at en bruker utf\u00f8rer handlinger i brukergrensesnittet. Anbefaling nr. 6 i rapportutkastet Vi har ogs\u00e5 innspill som gjelder Deloittes sin konkrete anbefaling nr. 6: Vurderer \u00e5 utarbeide f\u00f8ringer om at skolene skal informere om rutiner for frav\u00e6rsoppf\u00f8lging i foreldrem\u00f8ter, for \u00e5 legge til rette for forutsigbarhet i samarbeidet med foreldre. Etat for skole arbeider for at foreldrem\u00f8ter ikke skal bli informasjonsm\u00f8ter. Deltakelse p\u00e5 foreldrem\u00f8ter er ogs\u00e5 frivillig, og er derfor ikke s\u00e6rlig hensiktsmessig som arena n\u00e5r det gjelder formidling av informasjon som b\u00f8r g\u00e5 ut til alle foreldre. Erfaringer viser ogs\u00e5 at foreldre med elever som har store utfordringer/stort frav\u00e6r fra skolen, ofte ikke m\u00f8ter p\u00e5 disse foreldrem\u00f8tene. Bergen kommune anbefaler derfor at tiltaket omformuleres. (...)\u00bb Svar p\u00e5 h\u00f8ringsuttalelsen fra revisor Deloitte er lagt ved rapporten som vedlegg 2. Her skriver revisor f\u00f8rst at de har fulgt opp noen innspill knyttet til fakta i rapporten. Videre skriver revisor blant annet: \u00abN\u00e5r det gjelder kommunens kommentarer til anbefalingene som g\u00e5r frem av rapporten, vil vi presisere at vi i anbefaling 3 ikke mener \u00e5 likestille omfang av det samlede frav\u00e6ret med bekymringsfullt frav\u00e6r. I anbefalingen er det vist til \u00abomfang av bekymringsfullt frav\u00e6r\u00bb som et eksempel p\u00e5 en type frav\u00e6rsdata. Slike oversikter vil m\u00e5tte genereres basert p\u00e5 registreringer p\u00e5 den enkelte skole som viser antall elever som vurderes \u00e5 ha bekymringsfullt frav\u00e6r. (....) Deloitte mener kommunen b\u00f8r vurdere hvilke typer frav\u00e6rsdata som gir best styringsinformasjon, og som samtidig kan innhentes/genereres p\u00e5 mest mulig effektivt vis. Vi merker oss ogs\u00e5 at det er gjort endringer i Vigilo som til en viss grad gir tilgang til aggregerte frav\u00e6rsdata. Kommunen har ogs\u00e5 en kommentar til anbefaling 6 i rapporten. Deloitte er enig i at det ikke n\u00f8dvendigvis trenger \u00e5 v\u00e6re gjennom foreldrem\u00f8ter at det formidles informasjon om rutiner for frav\u00e6rsoppf\u00f8lging. Det som er viktig, er \u00e5 formidle informasjon slik at den i st\u00f8rst mulig grad n\u00e5r ut til foreldrene. Vi har derfor valgt \u00e5 omformulere anbefaling 6 fra \u00abVurderer \u00e5 utarbeide f\u00f8ringer om at skolene skal 6 informere om rutiner for frav\u00e6rsoppf\u00f8lging i foreldrem\u00f8ter, for \u00e5 legge til rette for forutsigbarhet i samarbeidet med foreldre\u00bb til \u00abVurderer \u00e5 utarbeide f\u00f8ringer om at skolene skal informere foreldre om rutiner for frav\u00e6rsoppf\u00f8lging gjennom hensiktsmessige informasjonskanaler, for \u00e5 legge til rette for forutsigbarhet i samarbeidet med foreldre.\u00bb Sekretariatets vurdering Sekretariatet vurderer at forvaltningsrevisjonen er god og svarer p\u00e5 bestillingen. Oppdraget er utf\u00f8rt i samsvar med gjeldende standard for forvaltningsrevisjon (RSK 001). Vi ser p\u00e5 det som positivt at byr\u00e5d for barnehage og skole setter pris p\u00e5 rapporten og gir uttrykk for at byr\u00e5det vil f\u00f8lge opp anbefalingene fra revisor. Byr\u00e5den kom ogs\u00e5 med verdifulle tilbakemeldinger, blant annet et forslag til justert formulering i anbefaling 6, noe som ble tatt til f\u00f8lge i den endelige rapporten. Byr\u00e5den viser ogs\u00e5 til ny funksjonalitet i appen Vigilo som til en viss grad oppfyller Deloittes anbefaling 3 om aggregering av frav\u00e6rsdata. Sekretariatet vurderer at revisjonens seks anbefalinger er relevante og gode, og vi anbefaler at byr\u00e5det sikrer en grundig oppf\u00f8lging av revisjonen. Byr\u00e5d for barnehage og skole er invitert til m\u00f8tet i kontrollutvalget 20. mai for \u00e5 orientere om sitt syn p\u00e5 saken, og svare p\u00e5 sp\u00f8rsm\u00e5l. Forslag til vedtak: 1. Kontrollutvalget tar Deloittes rapport \u00abForvaltningsrevisjon av oppf\u00f8lging av bekymringsfullt skolefrav\u00e6r\u00bb til orientering. 2. Kontrollutvalget tar opplysningene i h\u00f8ringsuttalelsen fra byr\u00e5den til orientering. 3. Kontrollutvalget sender rapporten til bystyret. Forslag til innstilling: 1. Bystyret tar Deloittes rapport \u00abForvaltningsrevisjon av oppf\u00f8lging av bekymringsfullt skolefrav\u00e6r\u00bb til orientering. 2. Bystyret ber byr\u00e5det f\u00f8lge opp anbefalingene til tiltak som framg\u00e5r av forvaltningsrevisjonen. 3. Bystyret ber byr\u00e5det rapportere til kontrollutvalget om hvordan revisors anbefalinger er fulgt opp innen utgangen av november 2025. Dato: 12. mai 2025 Eli M. Velle - Leder Magnus Svendsen - R\u00e5dgiver Dokumentet er godkjent elektronisk. Vedlegg: 1. Forvaltningsrevisjon av oppf\u00f8lging av bekymringsfullt skolefrav\u00e6r \u2013 mai 2025 7 "
}