{
  "dokument_id": "d3f9c506-ba93-5ea6-8286-c16b97a855c6",
  "doc_type": "case_attachment",
  "kommune": 4601,
  "tittel": "Fagnotat datert 1. november 2024 - L\u00f8nns- og arbeidsvilk\u00e5r for ansatte i serveringsbransjen",
  "url": "https://bergen.kommune.no/politikere-utvalg/api/fil/bk360/11431142/Fagnotat-datert-1-november-2024-Lonns-og-arbeidsvilkar-for-ansatte-i-serveringsbransjen",
  "tekst": " Kontor for skjenkesaker Til Fagnotat N\u00e6ringsseksjonen (Arbeidssted) V\u00e5r referanse: 2023/278789-14 Saksbehandler: Terje Gjertsen Fra Dato: 4. november 2024 Kontor for skjenkesaker Fagnotat datert 1. november 2024 - L\u00f8nns- og arbeidsvilk\u00e5r for ansatte i serveringsbransjen Hva saken gjelder: Saken gjelder kommunens anledning til \u00e5 sette vilk\u00e5r i forbindelse tildeling av skjenkebevillinger. Slike vilk\u00e5r stilles ved at de eventuelt tas inn i Bergen kommune sine retningslinjer for tildeling av salgs- og skjenkebevillinger. De n\u00e5gjeldende retningslinjer ble vedtatt av Bergen bystyre i juni 2024, gjeldende for bevillingsperioden 2024 \u2013 2028. Bergen bystyre behandlet i m\u00f8te 2.10.2024 i sak 365/24 med f\u00f8lgende vedtak: \u00abBystyret ber byr\u00e5det fremme en sak om hvordan Bergen kommune kan bidra til mer seri\u00f8se l\u00f8nns- og arbeidsvilk\u00e5r i serveringsbransjen. Saken skal ogs\u00e5 inneholde en vurdering om hvordan ryddige arbeidsforhold og tariffavtale kan anses \u00e5 bidra til \u00f8kt etterlevelse av alkoholregelverket.\u00bb Kontor for skjenkesaker har med bakgrunn i bystyret sitt vedtak mottatt en bestilling av et fagnotat om dette, og da et fagnotat som spesielt belyser siste punkt; .... vurdering om hvordan ryddige arbeidsforhold og tariffavtale kan anses \u00e5 bidra til \u00f8kt etterlevelse av alkoholregelverket. I det foreliggende fagnotatet vil det f\u00f8rst gis en vurdering av Kontor for skjenkesaker sin forst\u00e5else av regelverket knyttet til henholdsvis forvaltningsloven og alkoholloven, og da s\u00e6rlig knyttet opp mot muligheten til \u00e5 sette vilk\u00e5r. Videre vil gj\u00f8res en vurdering av Bergen bystyre sitt vedtak og den mottatte bestillingen. Fagnotatet avsluttes med en konklusjon. I saken er det nevnt forholdet til serveringsbransjen. Kontor for skjenkesaker har tolket dette slik at dette er kommet opp i forbindelse med behandlingen av retningslinjene for tildeling av salgs- og skjenkebevillinger. Av denne grunn behandles sp\u00f8rsm\u00e5let fra Kontor for skjenkesaker om i hvilken grad en kan endre retningslinjene p\u00e5 en slik m\u00e5te at disse gir grunnlag for \u00e5 stille vilk\u00e5r. Alle med skjenkebevilling har ogs\u00e5 en serveringsbevilling etter serveringsloven. Bergen kommune har ikke noe eget regelverk knyttet til dette utover det som f\u00f8lger av serveringsloven. Det rettslige utgangspunktet N\u00e5r en skal vurdere kommunens bevillingspolitikk, er det viktig \u00e5 se hen til form\u00e5let til alkoholloven som et utgangspunkt. Alkohollovens form\u00e5l er inntatt i lovens \u00a7 1 som f\u00f8lger: \u00abLovens form\u00e5l. Reguleringen av innf\u00f8rsel og omsetning av alkoholholdig drikk etter denne lov har som m\u00e5l \u00e5 begrense i st\u00f8rst mulig utstrekning de samfunnsmessige og individuelle skader som alkoholbruk kan inneb\u00e6re. Som et ledd i dette sikter loven p\u00e5 \u00e5 begrense forbruket av alkoholholdige drikkevarer.\u00bb N\u00e5r det gjelder bruken av vilk\u00e5r for \u00e5 tildele skjenkebevilling vises det til alkoholloven \u00a7 4-3 som lyder: \u00abDet kan settes vilk\u00e5r for bevillingen i samsvar med alminnelige forvaltningsmessige prinsipper.\u00bb Som et utgangspunkt er kommunenes rammer vide i praktiseringen av alkoholpolitikken. Dette gjenspeiles ved at alkoholloven er en lov som i stor grad overlater til lokalpolitisk \u00e5 styre alkoholpolitikken i den aktuelle kommune, s\u00e5fremt dette skjer innenfor alkoholloven og forvaltningslovens regelverk. Det vises her til det som fremkommer av alkohollovens \u00a7 4-3. Det f\u00f8lger av bestemmelsen at vilk\u00e5rsadgangen etter alkoholloven er i samsvar med vilk\u00e5rsadgangen som f\u00f8lger av den alminnelige forvaltningsretten, utviklet gjennom langvarig rettspraksis og juridisk teori. Den ulovfestede vilk\u00e5rsl\u00e6ren gir forvaltningen adgang til \u00e5 stille tyngende vilk\u00e5r for begunstigende vedtak, forutsatt at vedtaket er truffet p\u00e5 bakgrunn av forvaltningsskj\u00f8nn. Vilk\u00e5rsl\u00e6ren i forvaltningsretten setter noen grenser for hvilke vilk\u00e5r som kan settes. Det f\u00f8rste vilk\u00e5ret er at det m\u00e5 foreligge en saklig sammenheng mellom gode som tildeles og de vilk\u00e5r som settes. Videre inneholder vilk\u00e5rsl\u00e6ren krav til forholdsmessighet og at vilk\u00e5rene ikke m\u00e5 fremst\u00e5 som urimelige. For det foreliggende er det i utgangspunktet kravet til saklig sammenheng som er det som her f\u00e5r st\u00f8rst betydning. En vurdering av dette m\u00e5 bero p\u00e5 en tolkning av loven, hvor lovens form\u00e5l er av stor betydning. Eksempler her kan v\u00e6re \u00e5 sette vilk\u00e5r som bidrar til \u00e5 fremme lovens form\u00e5l og vilk\u00e5r som kan avverge samfunnsmessige og individuelle skadevirkninger ved bruken av alkohol. For alkoholloven vil ogs\u00e5 forholdet til tilfredsstillende kontroll av ut\u00f8velsen av bevillingen v\u00e6re av betydning. Andre eksempler p\u00e5 vilk\u00e5r som kan settes ved tildeling har v\u00e6rt forbud mot annen virksomhet, og da for \u00e5 hindre tilgjengelighet til alkohol ved slik virksomhet. Her kan det nevnes eksempel p\u00e5 alkohol i forbindelse med spill og idrett. Det nevnes ogs\u00e5 fra Helsedirektoratet at vilk\u00e5r som hindrer stripping etter praksis ogs\u00e5 har v\u00e6rt godtatt. N\u00e5r det gjelder sp\u00f8rsm\u00e5let om hvilke forhold som kan gj\u00f8re at det ikke foreligger saklig sammenheng, viser en til det som er omtalt om dette i Helsedirektoratet sin veileder til alkohollovens \u00a7 4-3. Det skal nevnes at Helsedirektoratet har tolkningsansvaret for alkoholloven. Spesielt til vurderingen om \u00e5 stille krav og vilk\u00e5r om minstel\u00f8nn, kan en trekke frem kommentaren inntatt i pkt. 4.3.1 som lyder som f\u00f8lger: \u00abKommunen kan ikke uten videre stille vilk\u00e5r om gjennomf\u00f8ring av noe som samfunnsmessig sett er \u00f8nskelig, men som lovgivningen g\u00e5r inn for \u00e5 fremme gjennom andre lover og andre organer. For eksempel vil krav om overholdelse av arbeidsmilj\u00f8loven, tobakkskadeloven \u00a7 25 (r\u00f8ykeloven) eller krav for \u00e5 fremme milj\u00f8hensyn normalt ikke oppfylle saklighetskravet. Imidlertid er det eksplisitt nevnt i bestemmelsens forarbeider at kommunen kan sette vilk\u00e5r om at stedet er godkjent av brannvernmyndighetene, Mattilsynet etc.\u00bb Slik det her fremkommer er det ikke uten videre anledning til \u00e5 stille vilk\u00e5r om gjennomf\u00f8ring av noe som samfunnsmessig sett er \u00f8nskelig, men som lovgivningen fremmer gjennom annen lovgivning og andre organer. I vurderingen av dette sp\u00f8rsm\u00e5let skal det ogs\u00e5 vises til brev fra Helse- og omsorgsdepartementet datert 15.11.2023 og brev fra Arbeids- og inkluderingsdepartementet av 3.10.2022. Begge brevene inneholder vurderinger knyttet til sp\u00f8rsm\u00e5let om allmenngjort minstel\u00f8nn og allmenngjort tariffl\u00f8nn. Fra brevene vil en her henvise til f\u00f8lgende avsnitt: Brev fra Helse- og omsorgsdepartementet: \u00abSom nevnt i v\u00e5rt tidligere svar, er vi p\u00e5 generelt grunnlag av den oppfatning at alkoholloven ikke b\u00f8r benyttes til \u00e5 ivareta andre form\u00e5l enn \u00e5 begrense skadevirkningene av alkohol, herunder sikre ansvarlig salg og skjenking av alkoholholdig drikke. Det er derfor i utgangspunktet ikke adgang til \u00e5 vektlegge brudd p\u00e5 kravet om allmenngjort l\u00f8nn i vurderingen av hvorvidt det b\u00f8r gis skjenkebevilling n\u00e5r dette vektlegges av rene arbeidspolitiske hensyn.\u00bb Videre henvises til f\u00f8lgende avsnitt: \u00abEtter alkoholloven \u00a7 3-2 kan det settes vilk\u00e5r for bevillingen i samsvar med alminnelige forvaltningsrettslige regler. Det f\u00f8lger av bestemmelsens forarbeider at det er et krav at vilk\u00e5ret har saklig sammenheng med den begunstigelse som gis. Saklig sammenheng vil det bl.a. v\u00e6re dersom vilk\u00e5ret bidrar til \u00e5 fremme lovens form\u00e5l, avverge skadevirkninger som tillatelsen kan f\u00e5 eller lette kontrollen med ordningen, jf. Ot.prp. nr. 7 (1996-1997) pkt. 4.4.1. Adgangen til \u00e5 sette vilk\u00e5r knyttet til bevillingen var tidligere begrenset til de vilk\u00e5r som fulgte direkte av loven. N\u00e5r det s\u00e5 ble foresl\u00e5tt \u00e5 utvide vilk\u00e5rsadgangen i samsvar med alminnelige forvaltningsrettslige regler, var dette bl.a. av hensyn til at kommunene skulle st\u00e5 friere til \u00e5 utforme sin alkoholpolitikk, jf. Ot.prop nr. 7 (1996-1997) s. 45. Etter departementets syn kan det p\u00e5 denne bakgrunn v\u00e6re anledning til \u00e5 stille som vilk\u00e5r for skjenkebevilling at de ansatte mottar allmenngjort tariffl\u00f8nn, forutsatt at dette kan anses \u00e5 bidra til \u00e5 fremme alkohollovens form\u00e5l om \u00e5 begrense de samfunnsmessige og individuelle skadene av alkoholbruk.\u00bb N\u00e5r det gjelder brevet fra Arbeids- og inkluderingsdepartementet er dette i stor grad samsvarende med brevet fra Helse- og omsorgsdepartementet. Brevet er basert p\u00e5 et representantforslag hvor departementet konkluderer med f\u00f8lgende: \u00abP\u00e5 denne bakgrunn ser vi ikke grunn til og vil frar\u00e5de at de tre forslagene i representantforslaget vedtas.\u00bb For \u00e5 innta vilk\u00e5r som nevnt m\u00e5 dette begrunnes med form\u00e5let om \u00e5 begrense de samfunnsmessige og individuelle skadene av alkoholbruk, jf. alkohollovens form\u00e5l. Dersom dette ikke gj\u00f8res, er det et utenforliggende hensyn. Til slutt under det rettslige skal det nevnes en klassisk og viktig dom for slike usaklige hensyn Dette er den s\u00e5kalte \u00abR\u00e5dhushospitsdommen\u00bb inntatt i Rt. 1933 side 548. Her kom H\u00f8yesterett til at det, i forbindelse med tildelingen av en skjenkebevilling, ikke kan tas hensyn til om de ansatte er fagorganisert eller ikke, eller at disse ikke hadde tariffavtale. Tolkingen av dette m\u00e5 v\u00e6re at disse hensyn ikke var alkoholpolitisk begrunnet. Det vises her til Eckhoff/Smith, Forvaltningsrett, 8. utgave side 374. Fagetatens vurdering: Kontor for skjenkesaker har tidligere gjort en vurdering av \u00e5 innta allmenngjort minstel\u00f8nn som vilk\u00e5r for tildeling av bevilling. Dette ble gjort sist i forbindelse med rullering av retningslinjene som Bergen bystyre vedtok i juni 2024, og som fremkommer i v\u00e5rt fagnotat datert 26. april 2024. Det skal nevnes som et utgangspunkt at det er Arbeidstilsynet som har tilsyn med at bedriftene etterlever det regelverket som Arbeidstilsynet f\u00f8rer tilsyn med. Arbeidstilsynet kan i den forbindelse varsle bevillingsmyndigheten dersom det er alvorlige eller gjentatte brudd p\u00e5 bestemmelsene. Dette kan gi grunnlag for bevillingsmyndigheten til \u00e5 vurdere om det er \u00e5 anse som et brudd p\u00e5 kravet om forsvarlig drift. Saken fra Bergen bystyre nevner b\u00e5de ryddige arbeidsforhold og tariffavtaler som eksempler p\u00e5 forhold som skal vurderes for muligheten til \u00f8kt etterlevelse av alkoholregelverket. Kontor for skjenkesaker er av den oppfatning at det er forskjeller p\u00e5 allmenngjort minstel\u00f8nn og det \u00e5 ha inng\u00e5tt tariffavtaler. Med allmenngjort tariffl\u00f8nn menes den minstel\u00f8nnen som gjelder for alle ansatte i overnattings-, serverings- og cateringbransjen med hjemmel i allmenngj\u00f8ringsloven. Dette gjelder uavhengig av om de ansatte er fagorganisert eller har tariffavtale. En slik forst\u00e5else er omtalt i brevet fra Helse- og omsorgsdepartementet datert 15.11.2024, fjerde avsnitt. Vilk\u00e5r om tariffavtale ligger etter Kontor for skjenkesaker sin oppfatning enda lengre ute p\u00e5 siden enn det som er tilfelle for allmenngjort minstel\u00f8nn. B\u00e5de alkoholloven, forvaltningsloven og alminnelige forvaltningsrettslige prinsipper trekker opp rammene for hva kommunen kan vektlegge i bevillingspolitikken. Rammene er s\u00e5ledes vide, men ikke uten begrensninger. I den foreliggende sak er det s\u00e6rlig skille her g\u00e5r mellom de hensyn som er saklige \u00e5 vektlegge, og de hensyn som er \u00e5 definere som usaklige hensyn. Generelt kan en si at saklige hensyn for eksempel kan v\u00e6re et hensyn og m\u00e5l om \u00e5 begrense tilgjengeligheten av alkohol. Dette f\u00f8lger da ogs\u00e5 direkte av lovens form\u00e5l. Videre kan kontrollhensyn og hensynet til forsvarlig drift, herunder konsept og fysisk utforming, v\u00e6re eksempler p\u00e5 slike saklige hensyn. P\u00e5 den annen side har en de hensyn som er \u00e5 betrakte som usaklige hensyn, og s\u00e5ledes ikke kan vektlegges i behandlingen av forvaltningssaker. Dette er hensyn som ikke er alkoholpolitisk motiverte og ikke er dekkende inn under alkohollovens form\u00e5l. Til vurderingen av dette har en endel rettspraksis og forvaltningspraksis. Med bakgrunn i det som er beskrevet under punktet det rettslige utgangspunktet, ovenfor, m\u00e5 en etter Kontor for skjenkesaker sin vurdering legge til grunn at alle vilk\u00e5r som skal settes m\u00e5 v\u00e6re knyttet til alkohollovens form\u00e5l om \u00e5 begrense de samfunnsmessige og individuelle skadevirkningene av alkoholbruk. Det vises for dette til det som er sagt om dette fra direktoratet, departementet og det som fremkommer av de alminnelige forvaltningsrettslige regler. Sp\u00f8rsm\u00e5let blir da om i hvilken grad en finner hensyn som begrunner og f\u00e5r betydning for de aktuelle virksomheter sin etterlevelse av alkoholregelverket, da p\u00e5 en slik m\u00e5te at dette er dekkende etter alkohollovens form\u00e5l. Dersom politisk vil innta slike vilk\u00e5r i retningslinjene m\u00e5 det anf\u00f8res en begrunnelse for at dette er gjort for \u00e5 fremme alkohollovens form\u00e5l. I de brevene fra Helse- og omsorgsdepartementet og Arbeids- og inkluderingsdepartementet er det \u00e5pnet for at det kan tenkes tilfeller hvor det er grunn til \u00e5 si at de ansattes l\u00f8nns- og arbeidsforhold kan tenkes \u00e5 ha betydning. Det nevnes blant annet at for eksempel at minstel\u00f8nn kan anses \u00e5 bidra til etterlevelse av alkoholregelverket ved at de ansatte ikke i samme grad vil v\u00e6re avhengige av tips. Det er ogs\u00e5 implisitt nevnt at en etterlevelse av et regelverk lettere skaper etterlevelse etter andre regelverk, for eksempel alkohollovens regelverk. Utover dette finner en ikke andre forhold som kan v\u00e6re med p\u00e5 \u00e5 begrunne dette. N\u00e5r det gjelder allmenngjort minstel\u00f8nn er dette lovfestet. Dette gjelder ogs\u00e5 andre forhold knyttet til arbeidsforhold. Det skal her nevnes det \u00e5 ha verneombud. Kontor for skjenkesaker er av den oppfatning at dette er oppgaver i henhold til regelverk som Arbeidstilsynet skal f\u00f8re tilsyn og kontroll med. Arbeidstilsynet har da ogs\u00e5 forutsetningsvis langt bedre forutsetninger enn kommunen for \u00e5 gj\u00f8re disse oppgavene. Det vises her til det sitatet som er inntatt over fra Helsedirektoratet sin veileder pkt. 4.3.1. Muligheten for kommunene til \u00e5 ut\u00f8ve kontroll er av stor betydning for det som fremkommer av alkoholloven. Dersom politisk skulle velge og innta slike vilk\u00e5r som er utredet for \u00e5 f\u00e5 bevilling, er det ogs\u00e5 et aspekt med dette i forhold til hvordan slike vilk\u00e5r skal kunne kontrolleres. Kontor for skjenkesaker utf\u00f8rer p\u00e5 vegne av Bergen kommune kontroll av alkoholh\u00e5ndteringen p\u00e5 salgs- og skjenkesteder. Dette er en lovp\u00e5lagt oppgave, og er kontroller som i aller st\u00f8rst grad skjer p\u00e5 tidspunkter der det er stort antall gjester til stede, da oftest p\u00e5 kveld og nattestid i helger. Hvis l\u00f8nnsforhold og andre forhold knyttet til arbeidsforholdene skal kontrolleres, vil dette m\u00e5tte gj\u00f8res til andre tider. Dette slik at lovens krav til kontroller etter alkoholloven kan etterleves. Dette vil medf\u00f8re en betydelig endring i m\u00e5ten ut\u00f8velsen av kontrollene skjer p\u00e5. Det er ogs\u00e5 Kontor for skjenkesaker sin oppfatning at kommunen da g\u00e5r langt inn i \u00e5 kontrollere p\u00e5 de felt som ligger innenfor Arbeidstilsynet sine oppgaver. Det kan til eksempel vises til det tilfelle at en setter vilk\u00e5r om allmenngjort minstel\u00f8nn, eller tariffavtale. Det kan tenkes at kommunen kan unders\u00f8ke at slike avtaler finnes ved saksbehandlingen for tildelingen av bevillingen. Men hva skjer i s\u00e5 fall videre? Hva om stedene endrer arbeidsavtalene etter at bevilling er gitt? Hvem og hvordan skal dette kontrolleres? Igjen er en lett inne p\u00e5 de arbeidsoppgaver som ligger til Arbeidstilsynet \u00e5 f\u00f8re tilsyn og kontroll med. Oppsummert er Kontor for skjenkesaker av den oppfatning at en skal v\u00e6re forsiktig med \u00e5 sette slike vilk\u00e5r. Det vises her til de eksemplene som er inntatt over, som viser eksempler p\u00e5 hva som teoretisk kan v\u00e6re vilk\u00e5r i samsvar med alkohollovens form\u00e5l. Dersom slike vilk\u00e5r settes, m\u00e5 disse v\u00e6re grunngitt i alkohollovens form\u00e5l. Kontor for skjenkesaker er ogs\u00e5 av den oppfatning at dersom slike vilk\u00e5r skal settes, m\u00e5 en ogs\u00e5 gj\u00f8re tanker om hvordan kontrollene fra Kontor for skjenkesaker skal gj\u00f8res innenfor dette. Fagetatens anbefaling: Bergen kommune kan sette vilk\u00e5r for tildeling av bevillinger dersom vilk\u00e5ret bidrar til \u00e5 fremme alkohollovens form\u00e5l. Dersom innf\u00f8ringen av slike vilk\u00e5r vedtas, m\u00e5 det samtidig bestemmes hvordan dette skal gj\u00f8res, samt hvordan dette skal v\u00e6re gjenstand for kontroll. Med hilsen Kontor for skjenkesaker Terje Gjertsen Leder Dokumentet er godkjent elektronisk. "
}