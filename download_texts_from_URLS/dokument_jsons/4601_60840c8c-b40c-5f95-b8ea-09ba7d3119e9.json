{
  "dokument_id": "60840c8c-b40c-5f95-b8ea-09ba7d3119e9",
  "doc_type": "case_attachment",
  "kommune": 4601,
  "tittel": "\u00c5rstad. Gnr 162 bnr 466. Edvard Griegs vei 27 G. Anmodning om omgj\u00f8ring",
  "url": "https://bergen.kommune.no/politikere-utvalg/api/fil/bk360/9281420/Arstad-Gnr-162-bnr-466-Edvard-Griegs-vei-27-G-Anmodning-om-omgjoring",
  "tekst": " V\u00e5r referanse: 13069- NKI Byr\u00e5den for klima, milj\u00f8 og byutvikling Ansvarlig advokat: Nina Kibsgaard Dokumentnummer: 89731 E-post: byutvikling@bergen.kommune.no Bergen, 30. oktober 2023 SAKSNR. KLAGE-2023/14957 OG BYGG-2023/12212 \u2013 ANMODNING TIL BYR\u00c5DEN OM OMGJ\u00d8RING AV AVSLAG 1 INNLEDNING Jeg viser til ovenst\u00e5ende saksnummer, hvor det den 17. juli 2023 ble fattet vedtak om avslag p\u00e5 s\u00f8knad om riving av en bod, etablering av biloppstillingsplasser, riving og gjenoppbygging av en eksisterende mur, og etablering av garasje/carport med tilh\u00f8rende boder. Dette er det tredje negative vedtaket knyttet til opprusting av hagearealene p\u00e5 eiendommen Edvard Griegs vei 27G. Vedtakene i saksnummer 202017266 og BYGG-2022/27134 er s\u00e5 gamle at de ikke lar seg p\u00e5klage, men de danner et frustrerende bakteppe for saken vi n\u00e5 har p\u00e5klaget. Tiltakshaver har fors\u00f8kt \u00e5 innrette tiltaket etter de signalene som kan leses av avslagsvedtakenes begrunnelse, men blir bare m\u00f8tt med stadig nye vinklinger som kan begrunne stadig nye avslag. Avslagsvedtaket av 17. juli \u2013 sak 2023/12212 \u2013 bygget p\u00e5 en del misforst\u00e5elser, og ble p\u00e5klaget 4. august. Byantikvarens negative uttalelse var tungtveiende i avslagsvedtaket. Tiltakshaver var i m\u00f8te hos Byantikvaren og fikk avklart en del punkter som Byantikvaren hadde misforst\u00e5tt. Den 15. august ble PBE anmodet om \u00e5 omgj\u00f8re sitt eget vedtak etter reglene i fvl. \u00a7 35, da det var \u00e5penbart at vedtaket bygget p\u00e5 faktiske misforst\u00e5elser. Referat som gjenspeilet Byantikvarens korrigerte innstilling ble vedlagt, og parkeringsplassene ble trukket fra s\u00f8knaden. Det ble presisert at carporten/garasjen skulle f\u00e5 et gr\u00f8nt dekke p\u00e5 toppen, slik at hagepreget i omr\u00e5det ville bli ivaretatt. Omgj\u00f8ringsanmodningen ble ikke etterkommet, og klagen ble derfor opprettholdt. Den 5. oktober 2023 fattet Plan- og bygningsetaten to nye vedtak. Det ene innvilget deler av tiltaket, mens det andre var et nytt avslagsvedtak. De delene av s\u00f8knaden som fremdeles ble avsl\u00e5tt, gjaldt etablering av tre biloppstillingsplasser (som ble trukket fra s\u00f8knaden den 15. august), og etablering av carport/garasje med boder. Vi vil i dette brevet be Byr\u00e5den om \u00e5 omgj\u00f8re avslagsvedtaket. Historikken i saken er lang og spesiell, og tiltakshaver opplever at etatens stadig nye avslagsgrunner fremst\u00e5r vilk\u00e5rlige. 2 OM TILTAKET Den delen av tiltaket som n\u00e5 gjenst\u00e5r, er etablering av en carport/garasje med tilh\u00f8rende boder i enden av den eksisterende hagen. Det er viktig \u00e5 ha for seg at hagearealet ligger en god del h\u00f8yere enn tilkomstveien, slik at taket p\u00e5 garasjen vil danne en fortsettelse p\u00e5 niv\u00e5 med hagen. Etter \u00e5 ha tolket tilbakemeldingene fra Byantikvaren, ser det ut til at nettopp sammenhengen mellom den eksisterende hagen og taket av garasjen vil v\u00e6re viktig for \u00e5 opprettholde hagebypreget i omr\u00e5det. Tiltaket avhenger av dispensasjon fra plankravet i KPA \u00a7 3. \u00c5 skulle utarbeide en reguleringsplan for \u00e5 etablere en carport med boder representerer et voldsomt sl\u00f8seri1. Alle relevante myndigheter har f\u00e5tt uttale seg til byggesaken, og ingen av dem krevde utarbeidelse av reguleringsplan. At PBE selv overpr\u00f8ver de samme instansenes interesser, m\u00e5 derfor v\u00e6re et svakt argument. Kommunen har heller ikke tatt h\u00f8yde for den konkrete lokasjonen, med h\u00f8ydeforskjellen mellom hage og adkomstvei, og direkte tilkomst fra snuplass. Det kan ikke etableres tilsvarende carport andre steder i omr\u00e5det. Det er da ikke behov for regulering for \u00e5 unng\u00e5 dispensasjonspresedens. P\u00e5 grunn av hensynssone H570 m\u00e5 Byantikvaren uttale seg til tiltaket. De er negative fordi de mener at en carport vil bryte mot hagebypreget. P\u00e5 grunn av denne tilbakemeldingen presiserte tiltakshaver at taket ville f\u00e5 gr\u00f8nn overflate for \u00e5 opprettholde hagebypreget. 3 OM DE ULIKE VEDTAKENE 3.1 F\u00f8rste s\u00f8knad \u2013 Saksnummer 202017266 Den f\u00f8rste s\u00f8knaden gjaldt et langt mer omfattende tiltak enn det som ble avsl\u00e5tt i \u00e5r, med bl.a. st\u00f8rre fasadeendringer med en stor altan i f\u00f8rste etasje og fjerning av hagetrapp (som p\u00e5 de andre husene i rekken) . P\u00e5 tross av dette uttalte kommunen i avslagsvedtaket2 under punkt 3.5 Visuelle kvaliteter, annet avsnitt, f\u00f8lgende: \u00abEtter v\u00e5r mening har tiltaket gode og helhetlige kvaliteter i seg selv. Den nye uteplassen er godt tilpasset med terrassen med bod under, og m\u00f8bleringen ellers. [...] Vi forst\u00e5r at murene er valgt \u00e5 v\u00e6re s\u00e5pass h\u00f8ye som 2,79 meter for \u00e5 skjerme den nye uteplassen p\u00e5 terrassen over boden, b\u00e5de mot innsyn og utsyn. Men vi mener at de h\u00f8ye myrene rundt hagen ikke passe inn i omkringliggende omgivelser. [...] I forbindelse med en eventuell ny s\u00f8knad ber vi om at det tenkes nytt i forhold til disse murene.\u00bb 1 Merk at PBE bruker etablering av parkeringsplasser som argumentert mot \u00e5 innvilge dispensasjon fra plankravet. Det s\u00f8kes ikke lengre om etablering av fire p-plasser \u2013 kun \u00e9n. 2 Saks- og dokumentnummer 202017266/12 datert 30. september 2020 2 Jeg ber Byr\u00e5den merke seg at kommunen mente at tiltaket var estetisk pent, med unntak av de h\u00f8ye murene. Det var den gang derfor bare murene som ble anbefalt bearbeidet. Som vi skal se under, ble dette gjort \u2013 uten at det hadde noen positiv virkning for tiltakshaver. 3.2 Andre s\u00f8knad \u2013 Saksnummer BYGG-2022/27134 Den andre s\u00f8knaden gjaldt et tiltak som ligner veldig p\u00e5 det som ble avsl\u00e5tt i \u00e5r. S\u00f8knaden ble avvist fordi den manglet dispensasjonss\u00f8knad for antall parkeringsplasser, avkj\u00f8ringstillatelse fra Bymilj\u00f8etaten, dispensasjon for avstand til nabogrense, dispensasjon fra plankrav og fordi tiltaket ble oms\u00f8kt opp\u00e5 et vannledningsnett. Det ble imidlertid gitt veiledning til en eventuell ny s\u00f8knad3. Den eneste kritikken som ble rettet mot tiltaket var de h\u00f8ye inngjerdingene. Foruten at kommunen da hadde oversett at \u00abinngjerdingen\u00bb i stor grad var en erstatning av den eksisterende 1,8 meter h\u00f8ye forst\u00f8tningsmuren, nevnte de ikke et ord om resten av tiltaket. Carporten med boder var vist p\u00e5 tegningen, slik at kommunen hadde all anledning til \u00e5 uttale seg om den ogs\u00e5. 3.3 Tredje s\u00f8knad \u2013 Saksnummer BYGG-2023/12212 Den tredje s\u00f8knaden var egentlig en ny versjon av s\u00f8knad nummer to, men hvor avvisningsgrunnene fra s\u00f8knad nummer to var utbedret. Denne gangen ble s\u00f8knaden avsl\u00e5tt etter realitetsbehandling. Det fremst\u00e5r som om en betydelig del av begrunnelsen for avslaget hviler p\u00e5 Byantikvarens negative innstilling til tiltaket. Byantikvarens uttalelse b\u00e6rer imidlertid preg av \u00e5 v\u00e6re vurdert kun i kartet, i et fugleperspektiv. De hadde eksempelvis ikke f\u00e5tt med seg h\u00f8ydeforskjellen som den eksisterende muren tar opp. Omr\u00e5det slik det ser ut i dag, med en gammel forst\u00f8tningsmur, vil ikke miste sitt overordnede preg dersom tiltakshaver tillates \u00e5 oppf\u00f8re en carport. Som nevnt tidligere, er det heller ingen andre tomter i omr\u00e5det som kan opparbeides med en carport som g\u00e5r i ett med hageniv\u00e5et. Det er alts\u00e5 ingen fare for at hagebypreget \u2013 om man kun ser det p\u00e5 et kart eller om man faktisk er p\u00e5 stedet \u2013 skal reduseres eller forringes dersom det tillates \u00e5 bygge en carport. 3 Se saks- og dokumentnummer BYGG-2022/27134-6 fra side 3 flg. 3 4 OPPSUMMERING Tiltakshaver har fors\u00f8kt og fors\u00f8kt og fors\u00f8kt igjen p\u00e5 \u00e5 f\u00e5 godkjent noen mindre tiltak i sin egen hage. Kommunen har sagt nei p\u00e5 ett grunnlag og dyttet saken i en annen retning. N\u00e5r tiltakshaver s\u00e5 fors\u00f8ker \u00e5 etterkomme r\u00e5dene fra kommunen, avsl\u00e5s det p\u00e5 annet grunnlag. Tiltakshaver er forst\u00e5elig nok veldig frustrert og lei over m\u00e5ten denne saken har v\u00e6rt h\u00e5ndtert p\u00e5; hvordan kommunen har veiledet gjennom vedtakene sine, for s\u00e5 \u00e5 avsl\u00e5 uansett. Tiltakshaver er ogs\u00e5 avkrevet saksbehandlingsgebyrer for det arbeidet kommunen har gjort. At arbeidet hun har betalt for bare har fanget henne i en stadig lengre rekke av negative vedtak gj\u00f8r ikke frustrasjonen mindre. P\u00e5 vegne av tiltakshaver vil vi derfor appellere til Byr\u00e5den om \u00e5 endre vedtaket og innvilge tillatelse til \u00e5 gj\u00f8re disse mindre tiltakene p\u00e5 hennes egen eiendom. Det overordnede hagebypreget vil ikke forringes. Tvert imot vil tiltaket bidra til \u00e5 l\u00f8fte et noe nedslitt og forfallent str\u00f8k til glede for b\u00e5de tiltakshaver, naboer og \u2013 formodentlig \u2013 Byantikvaren. Det er heller ingen andre tomter i nabolaget som har de samme naturlige eller bygde forutsetningene til \u00e5 gjennomf\u00f8re et slikt tiltak. Presedens vil alts\u00e5 ikke bli et problem. Med vennlig hilsen Ryger Advokatfirma AS ERIK KNOPH senioradvokat ekn@ryger.no 4 "
}