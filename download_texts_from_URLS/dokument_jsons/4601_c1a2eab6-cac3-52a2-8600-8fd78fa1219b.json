{
  "dokument_id": "c1a2eab6-cac3-52a2-8600-8fd78fa1219b",
  "doc_type": "case_presentation",
  "kommune": 4601,
  "tittel": "H\u00f8ringsuttalelse - Forslag til endringer i Lov om folkehelsearbeid - Folkehelseloven",
  "url": "https://bergen.kommune.no/politikere-utvalg/api/fil/bk360/11607690/Framstilling-Horingsuttalelse-Forslag-til-endringer-i-Lov-om-folkehelsearbeid-Folkehelseloven",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/161482-2 H\u00f8ringsuttalelse - Forslag til endringer i Lov om folkehelsearbeid (Folkehelseloven) Hva saken gjelder: Helse- og omsorgsdepartementet har sendt p\u00e5 h\u00f8ring forslag til endringer i folkehelseloven. Forslaget inng\u00e5r som et ledd i oppf\u00f8lgingen av Meld St 15 (2022-2023) Folkehelsemeldinga, Nasjonal strategi for utjevning av sosiale helseforskjeller, revisjon av folkehelseloven. H\u00f8ringsfrist: 18. januar 2025 De viktigste endringene i folkehelseloven: M\u00e5let med revisjonen av folkehelseloven er \u00e5 styrke folkehelsearbeidet i Norge, fremme folkehelse og redusere sosiale helseforskjeller. Endringene bidrar til \u00e5 klargj\u00f8re ansvar og legger bedre til rette for samarbeid, helhet og systematikk p\u00e5 tvers av forvaltningsniv\u00e5er og sektorer. Folkehelseloven regulerer ogs\u00e5 innsatsen for \u00e5 fremme befolkningens helse, som i stor grad overlapper arbeidet for \u00e5 fremme livskvalitet. I Folkehelseloven er det foresl\u00e5tt \u00e5 erstatte ordet \u00abtrivsel\u00bb med livskvalitet. Det er ellers ingen vesentlige endringer i grunnleggende ansvar og oppgaver for kommune, stat og virksomheter. 1. Kommunens ansvar for folkehelse, som er spredt flere steder i dagens lov, samles i kapittel 2. Dette omfatter bl.a. at kommunen ansvar innen milj\u00f8rettet helsevern i dag som st\u00e5r i kapittel 3 flyttes og harmoniseres med det \u00f8vrige folkehelsearbeidet. 2. P\u00e5 bakgrunn av Koronakommisjonen og utvalgets rapporter tydeliggj\u00f8res beredskapsbestemmelsene, herunder at enkelte bestemmelser som var i forskrift flyttes til lov, samt krav til forsvarlig samfunnsmedisinsk beredskap 3. Det systematiske folkehelsearbeidet justeres p\u00e5 to m\u00e5ter. Det stilles nye krav til at forslag til tiltak inng\u00e5r i det kommunale og fylkeskommunale beslutningsgrunnlaget. Kravet om evaluering av folkehelsearbeidet tydeliggj\u00f8res 4. Folkehelseprogrammet gj\u00f8res varig ved at fylkeskommunens oppgaver som f\u00f8lge av programmet legges i loven. 5. To nye hensyn l\u00f8ftes fram spesielt. Dette gjelder kravet om \u00e5 vurdere hensynet til barns beste, og til \u00e5 vurdere situasjonen for den samiske befolkningen. 6. Staten f\u00e5r det samme kravet som kommuner og fylkeskommuner om \u00e5 beskytte, fremme og utjevne helse i befolkningen. Forslaget inneholder krav til systematisk folkehelsearbeid for staten. Byr\u00e5dens vurdering og forslag til h\u00f8ringsuttalelse: Bergen kommune st\u00f8tter de foresl\u00e5tte endringene i revisjonen av folkehelseloven. 1 Bergen kommune er enig i at folkehelseloven danner et godt rammeverk for folkehelsepolitikken og at den har bidratt til systematikk, forutsigbarhet og sammenheng i folkehelsearbeidet p\u00e5 tvers av forvaltningsniv\u00e5er og sektorer. Loven har f\u00f8rt til en felles forst\u00e5else av at alle sektorer og forvaltningsniv\u00e5 har et ansvar for befolkningens helse og fordelingen av denne, \u00f8kt fokus p\u00e5 tverrsektorielt samarbeid for \u00e5 n\u00e5 viktige folkehelsem\u00e5l, bedret kunnskapsgrunnlaget om helsetilstand og utfordringsbildet, og s\u00e6rlig l\u00f8ftet frem sammenhengen mellom levek\u00e5r, sosiale forskjeller og helseutfall. Det at psykisk helse som folkehelseutfordring er nevnt i et eget kapittel (14.1 i h\u00f8ringsnotatet) er i samsvar med b\u00e5de forrige folkehelsemelding og opptrappingsplan for psykisk helse, som omtalte viktigheten av oppveksten, og behovet for forebyggende og tidlig innsats for god psykisk folkehelse for barn og unge. Det blir i neste omgang ogs\u00e5 god psykisk folkehelse for voksne og eldre. I Bergen har vi samfunnspsykolog ansatt p\u00e5 strategisk niv\u00e5, som ivaretar mange av de oppgavene som beskrives som grunnmuren i folkehelsearbeidet, s\u00e6rlig knyttet til psykisk helse. I b\u00e5de forarbeidet til denne lovendringen og i vedtatt Opptrappingsplan for psykisk helse (2023-2033), er det pekt p\u00e5 at samfunnspsykologisk kompetanse skal vurderes i ny folkehelselov. Bergen kommune kan ikke se at dette er vurdert eller omtalt i h\u00f8ringsnotatet, noe som dermed gj\u00f8r revidert lovtekst mangelfull p\u00e5 dette omr\u00e5det. Folkehelseloven \u00a7 5-7 p\u00e5legger kommunene \u00e5 lage oversikt over befolkningens helsetilstand og p\u00e5virkningsfaktorer for helsen, samt legge utfordringsbildet til grunn for kommunal planlegging. Dette er viktig og sikrer at folkehelsearbeidet i kommunen er systematisk, kunnskapsbasert og m\u00e5lrettet. I Bergen kommune er folkehelseoversikten et sentralt kunnskapsgrunnlag i planstrategien, og for arbeidet med kommuneplanens samfunnsdel, arealdel og den tematiske planleggingen. Samtidig bruker vi, p\u00e5 lik linje med andre kommuner, mye ressurser p\u00e5 oversiktsarbeidet. Det er et lovkrav at statlige og fylkeskommunale myndigheter skal bidra og bist\u00e5 kommunen i arbeidet med den lokale folkehelseoversikten. Dette er et viktig lovkrav og til stor hjelp for kommunen, men data blir kun tilgjengeliggjort p\u00e5 kommune- og bydelsniv\u00e5. Dette gir ikke tilstrekkelig oversikt i st\u00f8rre kommuner og storbyer hvor vi ser opphopning av levek\u00e5rsutfordringer i geografisk avgrensede omr\u00e5der. Kommuner som \u00f8nsker data p\u00e5 mindre geografiske inndelinger, m\u00e5 kj\u00f8pe dette fra statlige dataregistre som SSB og Folkehelseinstituttet. I Bergen kommune er folkehelseoversikten delt inn i 57 levek\u00e5rssoner. Dette er n\u00f8dvendig for at vi skal klare \u00e5 unders\u00f8ke og tydeliggj\u00f8re geografiske forskjeller og lokal opphopning av levek\u00e5rsulemper. Levek\u00e5rssoneindeksen er ogs\u00e5 utgangspunktet for prioritering av omr\u00e5desatsingen. For Bergen kommune er det b\u00e5de dyrt og tidkrevende \u00e5 innhente data til kommunens folkehelseoversikt fra statlige dataregistre. Samtidig \u00f8nsker vi som storkommune \u00e5 beholde analysekompetansen lokalt og utarbeide oversikten internt. Vi samarbeider p\u00e5 tvers av byr\u00e5dsavdelingene i oversiktsarbeidet, og p\u00e5 den m\u00e5ten blir ogs\u00e5 de ulike sektorene mer bevisste p\u00e5 sitt ansvarsomr\u00e5de og sine virkemidler i folkehelsearbeidet. Vi mener likevel det er en uting at offentlige myndigheter i mange tilfeller fakturerer kommunene for tilgang til folkehelserelaterte data. Byr\u00e5det legger snart frem en egen strategi for folkehelsearbeidet i Bergen, som kan ses p\u00e5 som en operasjonalisering av folkehelseloven. All planlegging i kommunen p\u00e5virker befolkningens helse og livskvalitet. Kommuneplanens samfunnsdel og arealdel danner rammene for den langsiktige og helhetlige planleggingen for en b\u00e6rekraftig samfunnsutvikling. Med en egen folkehelsestrategi vil byr\u00e5det vise m\u00e5l og retning som skal bidra til at samfunnsutviklingen ogs\u00e5 er helsefremmende, forebyggende og utjevnende. Folkehelsestrategien tar utgangspunkt i de viktigste bakenforliggende p\u00e5virkningsfaktorene for helse og sosiale helseforskjeller og gir f\u00f8ringer for kommunens tematiske planlegging. I 2023 vedtok bystyret \u00abStrategi for oppvekst\u00bb som ogs\u00e5 pekte p\u00e5 hvilke strategiske og tverrsektorielle grep som m\u00e5 tas i kommunen for \u00e5 bidra til at flere unge klarer seg bra gjennom oppveksten og kommer over i utdanning og arbeid i voksenlivet. 2 Norge er blant landene i verden med den beste helsen. Likevel \u00f8ker helseutgiftene, og de samfunns\u00f8konomiske kostnadene som f\u00f8lge av helsetap, helsetjenestekostnader og produksjonstap, som i 2015 utgjorde 1840 milliarder, er forventet \u00e5 \u00f8ke med 400 milliarder kroner neste \u00e5r. Samtidig har helsepersonellkommisjonen sagt at \u00abvi g\u00e5r tom for hender lenge f\u00f8r vi g\u00e5r tom for penger\u00bb, noe som gir rekrutteringsutfordringer ikke bare til helse- og omsorgssektoren, men i alle sektorer. Vi kan med andre ord hverken behandle eller kj\u00f8pe oss ut av fremtidens samfunnsutfordringer. Det er i alles interesse \u00e5 jobbe for god helse og livskvalitet i befolkningen. Det er samfunns\u00f8konomisk smart \u00e5 prioritere forebygging. Likevel har landets kommuner paradoksalt nok utfordringer med \u00e5 hente ut det fulle potensiale i forebyggende og helsefremmende innsats p\u00e5 grunn av en sv\u00e6rt krevende kommune\u00f8konomi, rekrutteringsutfordringer, og h\u00f8yt sykefrav\u00e6r i tjenestene. For kommunene er det et krevende dilemma \u00e5 m\u00e5tte velge mellom forebygging og behandling. Forebygging er sv\u00e6rt viktig i det lange l\u00f8p, men innbyggerne som har behov for viktige helse- og velferdstjenester her og n\u00e5, m\u00e5 v\u00e6re sikret forsvarlige tjenester. Bergen kommune st\u00f8tter forslaget om ny bestemmelse i folkehelseloven som sier at nasjonale folkehelsetiltak skal effektevalueres. Uten at dette n\u00f8dvendigvis skal g\u00e5 p\u00e5 bekostning av \u00abf\u00f8re var\u00bb prinsippet i folkehelseloven, mener Bergen kommune at nye oppgaver som p\u00e5legges kommunene m\u00e5 ha dokumentert effekt. Slike effektevalueringer m\u00e5 gj\u00f8res av staten f\u00f8r oppgavene legges til kommunen, slik det st\u00e5r i Veileder for statlig styring av kommuner og fylkeskommuner: \u00ab... Det er derfor sv\u00e6rt viktig at det er samsvar mellom de oppgavene kommunene har ansvaret for, og de ressursene som blir stilt til disposisjon. N\u00e5r staten p\u00e5legger kommunesektoren nye oppgaver, m\u00e5 \u00f8konomiske og administrative konsekvenser utredes p\u00e5 en god m\u00e5te. Det er et viktig prinsipp at kommunene samlet skal kompenseres fullt ut for ansl\u00e5tte merutgifter som f\u00f8lge av nye oppgaver og endringer i regelverk.\u00bb Form\u00e5let og forpliktelsene som n\u00e5 stilles statlige myndigheter i revisjonen av folkehelseloven m\u00e5 i st\u00f8rre grad m\u00e5 gjenspeiles i fremtidige nasjonale budsjetter. Staten m\u00e5 g\u00e5 foran og v\u00e5ge \u00e5 investere mer i befolkningens helse og livskvalitet gjennom forebyggende og helsefremmende tiltak, s\u00e6rlig p\u00e5 det som handler om \u00e5 redusere sosiale forskjeller i helse som folkehelseloven eksplisitt stiller krav om. Sosiale forskjeller er rot\u00e5rsaken til ulikhet i helse. Her har staten sterke politiske virkemidler i form av skattepolitikk, utdanningspolitikk og arbeidslivspolitikk. Bergen kommune er positiv til at prinsipper om kunnskap og barns beste-vurderinger tas inn i folkehelseloven og blir et grunnleggende prinsipp i folkehelsearbeidet. I barns beste-vurderinger ligger en s\u00e6rlig forpliktelse til \u00e5 jobbe for utjevning av sosiale helseforskjeller og s\u00f8rge for at barn og unge ikke vokser opp i fattigdom. Staten har, og bruker virkemidler for \u00e5 styrke kommunenes helsefremmende og forebyggende arbeid og tidlig innsats gjennom ulike tilskuddsordninger. For barn og unge gjelder dette f\u00f8rst og fremst den uniververselle, m\u00e5lrettede og individuelle innsatsen i helsestasjon og skolehelsetjeneste. Hovedandelen av dagens tilskudd knyttet til psykisk helse er derimot innrettet mot alvorlig -og sammensatte lidelser og varige hjelpebehov. N\u00e5r kommunen har presset \u00f8konomi og m\u00e5 prioritere andre lovp\u00e5lagte oppgaver, kan det g\u00e5 p\u00e5 bekostning av satsing p\u00e5 tidlig innsats som kunne bidratt til bedre psykisk folkehelse og livskvalitet - og lavere kostnader for samfunnet samlet sett. Dette er ogs\u00e5 essensen i Barnevernsreformen - som ikke er nevnt i h\u00f8ringsnotatet. Avslutningsvis mener Bergen kommune ogs\u00e5 at en bedre samordning mellom folkehelseloven og annet regelverk, som sosialtjenesteloven, lov om barnehage, 3 oppl\u00e6ringsloven etc. kan bidra til at vi i st\u00f8rre grad klarer \u00e5 n\u00e5 folkehelselovens m\u00e5lsetting om \u00e5 redusere sosiale helseforskjeller, at prinsippet om helse i alt vi gj\u00f8r blir tydeligere og at hensynet til folkehelse f\u00e5r st\u00f8rre plass i ulike virksomheter og tjenester. Vedtakskompetanse: Byr\u00e5dets fullmakter vedtatt av Bergen bystyre 27. november 2024 i sak 462/24, pkt. 2.10: H\u00f8ringsuttalelser: 2.10.1.Byr\u00e5det avgir h\u00f8ringsuttalelser p\u00e5 vegne av Bergen kommune, der forretningsutvalget har fordelt oppgaven til byr\u00e5det. Forretningsutvalget har i m\u00f8tet 29.10.2024 sak 345/24 fattet f\u00f8lgende vedtak: Byr\u00e5det avgir eventuelt h\u00f8ringssvar til \u00abH\u00f8ring - forslag til endringer i Lov om folkehelsearbeid (folkehelseloven)\u00bb p\u00e5 vegne av Bergen kommune. Byr\u00e5d for eldre, helse og omsorg innstiller til byr\u00e5det \u00e5 fatte f\u00f8lgende vedtak: 1. Byr\u00e5det avgir h\u00f8ringsuttalelse til \u00abForslag til endringer i Lov om folkehelsearbeid\u00bb slik den fremkommer av byr\u00e5dens forslag. 2. Melding om vedtak sendes Bystyrets kontor. Dato: 10. desember 2024 Marte Joan Monstad Byr\u00e5d for eldre, helse og omsorg Dokumentet er godkjent elektronisk. Vedlegg: H\u00f8ringsbrev \u2013 forslag til endringer i Lov om folkehelsearbeid (folkehelseloven) H\u00f8ringsnotat folkehelseloven H\u00f8ring av endringer i lov om folkehelsearbeid. Innspill fra kommunalt r\u00e5d for personer med funksjonsnedsettelse 4 Saksframstilling: Bergen kommune st\u00f8tter i all hovedsak de endringene som er forsl\u00e5tt i h\u00f8ringsnotatet. Under f\u00f8lger f\u00f8rst innspill til hvert av hovedpunktene som inneholder de viktigste endringene i folkehelseloven slik de kommer frem av h\u00f8ringsnotatet (listet opp under). Deretter kommer noen generelle kommentarer og innspill til deler av h\u00f8ringsnotatet. 1. Kommunens ansvar for folkehelse, som er spredt flere steder i dagens lov, samles i kapittel 2. Dette omfatter bl.a. at kommunens ansvar innen milj\u00f8rettet helsevern som i gjeldende lov st\u00e5r i kapittel 3, flyttes og harmoniseres med det \u00f8vrige folkehelsearbeidet. 2. Basert p\u00e5 Koronakommisjonens og utvalgets rapporter, tydeliggj\u00f8res beredskapsbestemmelsene. Enkelte bestemmelser som tidligere var regulert gjennom forskrift, flyttes n\u00e5 til lov. I tillegg stilles det krav til en forsvarlig samfunnsmedisinsk beredskap 3. Det systematiske folkehelsearbeidet justeres p\u00e5 to m\u00e5ter. Det stilles nye krav til at forslag til tiltak inng\u00e5r i det kommunale og fylkeskommunale beslutningsgrunnlaget. I tillegg er kravet om evaluering av folkehelsearbeidet tydeliggjort. 4. Folkehelseprogrammet gj\u00f8res varig ved at fylkeskommunens oppgaver som f\u00f8lge av programmet legges i loven. 5. To nye hensyn l\u00f8ftes fram spesielt. Dette gjelder kravet om \u00e5 vurdere hensynet til barns beste, og til \u00e5 vurdere situasjonen for den samiske befolkningen. 6. Staten f\u00e5r det samme kravet som kommuner og fylkeskommuner om \u00e5 beskytte, fremme og utjevne helse i befolkningen. Forslaget inneholder krav til systematisk folkehelsearbeid for staten. 1. Kommunens ansvar for folkehelse, som er spredt flere steder i dagens lov, samles i kapittel 2. Dette omfatter blant annet at kommunens ansvar innen milj\u00f8rettet helsevern, som i dag som st\u00e5r i kapittel 3, flyttes og harmoniseres med det \u00f8vrige folkehelsearbeidet. Konklusjon og utdypende kommentar: Bergen kommune st\u00f8tter denne endringen. Det er positivt at kommunens ansvar, som i dagens lov er spredt flere steder, samles i ett kapittel. Dette vil tydeliggj\u00f8re kommunens ansvar, samtidig som en samling av forskriftene og bestemmelsene forsterker budskapet om n\u00f8dvendig samhandling mellom alle sektorer i kommunen. Hovedform\u00e5let med loven er \u00e5 sikre forsvarlig samordning av folkehelsearbeidet (\u00a7 1). For store kommuner b\u00f8r tverrsektorielt samarbeid innad i kommunen v\u00e6re et tydelig krav. Departementet har foresl\u00e5tt at samarbeid og samordning legges som et prinsipp for folkehelsearbeidet. Bergen kommune st\u00f8tter dette forsalget og mener det er et stort potensial for det lokale folkehelsearbeidet dersom alle sektorer i kommunen f\u00e5r myndighetskrav om \u00e5 samarbeide og samordne seg i folkehelsearbeidet. 2. P\u00e5 bakgrunn av koronakommisjonen og utvalgets rapporter tydeliggj\u00f8res beredskapsbestemmelsene, herunder at enkelte bestemmelser som var i forskrift flyttes til loven, samt krav til forsvarlig samfunnsmedisinsk beredskap. Konklusjon og utdypende kommentar: Bergen kommune st\u00f8tter endringen. Det er positivt at bestemmelsen om beredskap flyttes til loven, slik at plikten blir mer synlig. At kommunalt samarbeid om kommuneoverlegefunksjonen og samfunnsmedisinsk kompetanse fremheves som viktig i 5 loven vil ogs\u00e5 ha positiv innvirkning med tanke p\u00e5 kvalitet og for \u00e5 rekruttere og beholde leger i kommunen. 3. Det systematiske folkehelsearbeidet justeres p\u00e5 to m\u00e5ter. Det stilles nye krav til at forslag til tiltak inng\u00e5r i det kommunale og fylkeskommunale beslutningsgrunnlaget. Kravet om evaluering av folkehelsearbeidet tydeliggj\u00f8res. Konklusjon og utdypende kommentar: Bergen kommune st\u00f8tter endringene som er foresl\u00e5tt. Imidlertid mener vi at det i \u00abKapittel 2. Kommunens ansvar\u00bb, \u00ab\u00a7 6 M\u00e5l og planlegging\u00bb b\u00f8r st\u00e5 at \u00aben dr\u00f8fting av kommunens folkehelseutfordringer og aktuelle tiltak skal, (ikke b\u00f8r) inng\u00e5 i strategien, jf. plan- og bygningsloven \u00a7 10. Det samme b\u00f8r gjelde fylkeskommunens oppgaver i \u00abKapittel 4. Fylkeskommunens ansvar \u00a7 21\u00bb. Vi er positive til at krav om tiltak framheves, og at det i Kapittel 2. \u201cKommunens ansvar \u00a7 7\u201d blir gitt flere eksempler p\u00e5 tiltak. Samtidig er ikke \u00abtiltak\u00bb som begrep riktig \u00e5 bruke i forbindelse med arbeidet med planstrategien slik dette er beskrevet i \u00a7 6. Konkrete tiltak oppst\u00e5r i den tematiske planleggingen, hvor medvirkning med fagmilj\u00f8er, tjenester og m\u00e5lgrupper er en viktig del av prosessen. Begreper som strategisk retning, veivalg, innsatsomr\u00e5der etc. vil v\u00e6re mer hensiktsmessig \u00e5 bruke i denne sammenheng. N\u00e5r det gjelder kravet om at evaluering av folkehelsearbeidet skal tydeliggj\u00f8res, foresl\u00e5r Bergen kommune at dette ogs\u00e5 presiseres i folkehelseloven \u00a7 6 \u00abM\u00e5l og planlegging\u00bb, og at \u00abevaluering\u00bb legges til i tittelen. Det er naturlig at en evaluering av folkehelsearbeidet og hvorvidt innsatsen leder oss i riktig retning, gj\u00f8res tett opp til eller i forbindelse med vurderingen av planbehovet for ny kommunestyreperiode. Vi st\u00f8tter for \u00f8vrig de forslagene som kommer frem i h\u00f8ringsnotatet om et forsterket fokus p\u00e5 kunnskapsbasert folkehelsearbeid, spesielt det som handler om \u00e5 evaluere effekt av st\u00f8rre nasjonale folkehelsetiltak. N\u00e5r det gjelder forslaget om en ny bestemmelse i loven under \u00a7 4 \u00abKommunens ansvar for folkehelsearbeidet\u00bb, som sier at \u00abKommunen skal medvirke til og tilrettelegge for forskning og annen kunnskapsutvikling om lokale folkehelsetiltak\u00bb, mener Bergen kommune at eksemplene som er listet opp i h\u00f8ringsnotatet om hvordan ulike former for medvirkning kan foreg\u00e5 (side 59) er for vage og lite forpliktende. For \u00e5 kunne oppfylle m\u00e5lsettingene som skisseres i lovutkastet, vil kommunene v\u00e6re avhengig av at forskning blir en lovp\u00e5lagt og fullfinansiert oppgave, slik det er for spesialisthelsetjenesten. Implementering av tiltak er ogs\u00e5 en utfordring for mange kommuner, og b\u00f8r f\u00e5 et st\u00f8rre fokus i det systematiske folkehelsearbeidet. I h\u00f8ringsnotatet p\u00e5 side 21 st\u00e5r det at: \u00abselv om folkehelse er relativt godt ivaretatt p\u00e5 planstrateginiv\u00e5, er det mindre ivaretatt i andre planer hvor ansvar til de ulike sektorene er mer konkret beskrevet, herunder ogs\u00e5 kommuneplanens arealdel og i reguleringsplaner. Strategisk planlegging er en generell utfordring i mange kommuner, men en forutsetning for \u00e5 l\u00f8fte folkehelse og utjevning som hensyn p\u00e5 tvers i kommunen\u00bb Bergen kommune mener at en egen strategi for folkehelsearbeidet og utjevning av sosiale helseforskjeller b\u00f8r v\u00e6re lovp\u00e5lagt eller sterkt anbefalt for alle kommuner, for \u00e5 sikre operasjonalisering av folkehelseloven og for \u00e5 redusere risikoen for at hensynet til folkehelse og utjevning av sosiale helseforskjeller ikke prioriteres h\u00f8yt nok i kommunal planlegging. Det er et lovkrav at statlige og fylkeskommunale myndigheter skal bidra og bist\u00e5 kommunen i arbeidet med den lokale folkehelseoversikten, herunder m.a. ved \u00e5 utarbeide 6 folkehelseprofiler. Folkehelseprofilene har i sin vanlige form et aggregeringsniv\u00e5 (fylke/kommune/bydel) som kan gj\u00f8re det vanskelig \u00e5 treffe m\u00e5lrettede tiltak uten f\u00f8rst \u00e5 analysere ev. p\u00e5viste utfordringer ytterligere lokalt. Kommunene har naturligvis de beste forutsetningene for \u00e5 gj\u00f8re disse analysene. I mange tilfeller har derfor kommunene behov for samme type data som inng\u00e5r i folkehelseprofilene, men operasjonalisert p\u00e5 lavere geografisk niv\u00e5 og/eller med mer detaljert bakgrunnsinformasjon (\"ekstradimensjoner\"). For Bergen kommunes vedkommende vil dette ofte inneb\u00e6re analyser p\u00e5 levek\u00e5rssoneniv\u00e5. Kommunen st\u00f8tter derfor departementets forslag om at Helsedirektoratets gis enklere anledning til \u00e5 innhente \"indirekte identifiserbare data for \u00e5 kunne bearbeide og tilrettelegge statistikk til kommuner og fylkeskommuner\", m.a. for \u00e5 tilgjengeliggj\u00f8re statistikk p\u00e5 levek\u00e5rssoneniv\u00e5 (s. 47-48), og vil im\u00f8tese at s\u00e5 ogs\u00e5 gjennomf\u00f8res. I mange tilfeller innhenter og bearbeider kommunen denne type data selv. Slik vil det ogs\u00e5 forbli. Der kommunen selv er datakilde l\u00f8ses dette i hovedsak smertefritt. Det kan i noen tilfeller v\u00e6re utfordrende dersom andre instanser sitter p\u00e5 datamaterialet. Kommunen registrer til eksempel at det har v\u00e6rt en innskjerping, i alle fall i praksis, de senere \u00e5r, som har medf\u00f8rt at kommunen har f\u00e5tt tilgjengeliggjort mindre detaljerte data fra den nyligste fylkeshelseunders\u00f8kelsen enn den foreg\u00e5ende. Dette kan gj\u00f8re det mer utfordrende \u00e5 tilrettelegge for \u00f8nskede analyser og med det berede grunnen for m\u00e5lrettede tiltak. Det kan oppleves som at hensynet til personvern tidvis \u2013 etter v\u00e5r oppfatning - \u2018misbrukes\u2019 med den konsekvens at data som kunne gitt merinnsikt ikke utleveres (eller \u00abprikkes\u00bb) med henvisning til, ofte, sv\u00e6rt s\u00f8kte forestillinger om identifiserbarhet. Kommunen mener derfor den - som departementet foresl\u00e5r for Helsedirektoratet - i visse henseender burde ha anledning til \u00e5 kreve at indirekte identifiserbare data blir utlevert ogs\u00e5 til kommunen. Det er tidvis mindre tilfredsstillende at det i en del henseende er slik at instansene fjernest fra utfordringer og tiltak sitter med de beste dataene - data som i mange tilfeller rapporteres fra kommunene. Departementet foresl\u00e5r at det skal lovfestes plikt for kommunene til \u00e5 medvirke til og tilrettelegge for forskning og annet kunnskapsutvikling om lokale folkehelsetiltak (jf. h\u00f8ringsnotat, s. 59). Bergen kommune mener en slik plikt ogs\u00e5 m\u00e5 medf\u00f8re en rett til tilgang til data i de tilfeller hvor ikke kommunen selv st\u00e5r for innsamlingen. Ogs\u00e5 i tilfeller hvor det kan v\u00e6re tale om indirekte identifiserbare data. Kommunen mener for \u00f8vrig det er en uting at offentlige myndigheter i mange tilfeller fakturerer kommunene for tilgang til folkehelserelaterte data. Videre ang\u00e5ende folkehelseoversikten: Vi reagerer p\u00e5 formuleringen i h\u00f8ringsnotatet om at man kun b\u00f8r kartlegge \u00abdet man har tenkt \u00e5 gj\u00f8re noe med\u00bb. Vi h\u00e5per dette er en feil. En bedre formulering vil v\u00e6re \u00e5 legge s\u00e6rlig vekt p\u00e5 \u00abdet kommunen kan gj\u00f8re noe med\u00bb. Det er viktig \u00e5 presisere hvilke faktorer som b\u00f8r inkluderes i folkehelseoversikten. Oversikten skal ikke dekke alt mulig bare for oversiktens skyld, samtidig m\u00e5 ikke dette tolkes som at oversikten skal v\u00e6re sv\u00e6rt begrenset. Det er ogs\u00e5 viktig \u00e5 f\u00f8lge med p\u00e5 utviklingen over tid og legge til rette for at tiltak kan evalueres ved hjelp av folkehelseoversikten, slik forskriften om oversikt legger opp til. 4. Folkehelseprogrammet gj\u00f8res varig ved at fylkeskommunens oppgaver som f\u00f8lger av programmet legges i loven Konklusjon og utdypende kommentarer: Bergen kommune st\u00f8tter forslaget og mener at det er nyttig med muligheter for prosjektbasert utviklingsarbeid innen folkehelsearbeid b\u00e5de for \u00e5 stimulere til utviklingsarbeid, og for \u00e5 stimulere til forskning for \u00e5 unders\u00f8ke n\u00e6rmere effekten av folkehelsetiltak slik at vi f\u00e5r \u00f8kt kunnskap om hvilke tiltak som \u00abvirker\u00bb. 7 5. To nye hensyn l\u00f8ftes fram spesielt. Dette gjelder kravet om \u00e5 vurdere hensynet til barns beste, og \u00e5 vurdere situasjonen for den samiske befolkningen Konklusjon og utdypende kommentarer: Bergen kommune st\u00f8tter forslaget. I barns beste-vurderinger ligger en s\u00e6rlig forpliktelse til \u00e5 jobbe for utjevning av sosiale helseforskjeller og s\u00f8rge for at barn og unge ikke vokser opp i fattigdom. 6. Staten f\u00e5r det samme kravet som kommuner og fylkeskommuner om \u00e5 beskytte, fremme og utjevne helse i befolkningen. Forslaget inneholder krav til systematisk folkehelsearbeid for statlige helsemyndigheter. Konklusjon og utdypende kommentarer: Bergen kommune st\u00f8tter forslaget og er s\u00e6rlig positive til at ansvaret for befolkningens helse og folkehelsearbeidet n\u00e5 legges til staten som helhet der det tidligere kun gjaldt statlige helsemyndigheter. Bergen kommune st\u00f8tter forslaget om ny bestemmelse i folkehelseloven som sier at nasjonale folkehelsetiltak skal effektevalueres. Uten at dette n\u00f8dvendigvis skal g\u00e5 p\u00e5 bekostning av \u00abf\u00f8re var\u00bb prinsippet i folkehelseloven, mener Bergen kommune at nye oppgaver som p\u00e5legges kommunene m\u00e5 ha dokumentert effekt. Slike effektevalueringer m\u00e5 gj\u00f8res av staten f\u00f8r oppgavene legges til kommunen, slik det st\u00e5r i Veileder for statlig styring av kommuner og fylkeskommuner: \u00ab... Det er derfor sv\u00e6rt viktig at det er samsvar mellom de oppgavene kommunene har ansvaret for, og de ressursene som blir stilt til disposisjon. N\u00e5r staten p\u00e5legger kommunesektoren nye oppgaver, m\u00e5 \u00f8konomiske og administrative konsekvenser utredes p\u00e5 en god m\u00e5te. Det er et viktig prinsipp at kommunene samlet skal kompenseres fullt ut for ansl\u00e5tte merutgifter som f\u00f8lge av nye oppgaver og endringer i regelverk.\u00bb Generelle innspill Kapittel 1- innledende bestemmelser \u00a7 1 Form\u00e5l Den originale folkehelseloven er tydelig p\u00e5 at form\u00e5let med loven er \u00e5 bidra til en samfunnsutvikling som fremmer folkehelse, herunder utjevner sosiale helseforskjeller. I revisjonen merker vi oss at ordlyden i form\u00e5let \u00abbidra til\u00bb er erstattet med den mer forpliktende formuleringen \u00abskal\u00bb. Det er Bergen kommune veldig positiv til. Vi vil likevel foresl\u00e5 en endring av ordlyden i f\u00f8rste avsnitt, slik at kravet om \u00e5 utjevne sosiale helseforskjeller samt fremme psykisk helse kommer tydeligere frem: Opprinnelig forslag: \u00abLoven skal bidra til en samfunnsutvikling som fremmer folkehelse, herunder livskvalitet, gode sosiale og milj\u00f8messige forhold og utjevner sosiale helseforskjeller\u00bb Bergen kommune sitt forslag: \u00abLoven skal bidra til en samfunnsutvikling som fremmer folkehelse herunder utjevner sosiale helseforskjeller, og som fremmer livskvalitet, psykisk helse og gode sosiale og milj\u00f8messige forhold\u00bb. \u00a7 3 Definisjoner - Livskvalitet i folkehelseloven I utkast til nasjonal livskvalitetsstrategi st\u00e5r det at det skal utredes hvilken plass og funksjon livskvalitet skal ha i folkehelseloven n\u00e5r den revideres, og at det skal vurderes livskvalitet inn i annet lovverk, som for eksempel plan -og bygningsloven og arbeidsmilj\u00f8loven. Bergen 8 kommune er positiv til departementets forslag om \u00e5 ta ut ordet \u00abtrivsel\u00bb fra folkehelseloven og erstatte det med livskvalitet. Det er imidlertid uklart hvordan livskvalitet skal forst\u00e5s ut fra det som st\u00e5r i h\u00f8ringsnotatet om at: \u00ablivskvalitet som g\u00e5r ut over forhold som ber\u00f8rer befolkningens helse omfattes ikke av denne loven\u00bb. Hvilke forhold ved livskvalitet er det som ikke henger sammen med folkehelse? En definisjon av livskvalitet kan bidra til \u00e5 skape en bedre forst\u00e5else for hvilke aspekter ved livskvalitet som er eller ikke er direkte knyttet til folkehelse. Kapittel 2. Kommunens ansvar \u00a77-b Beredskap - Om Kommuneoverlegens rolle \u2013 samfunnsmedisinsk og samfunnspsykologisk kompetanse Bergen kommune st\u00f8tter at kommuneoverlegene er l\u00f8ftet fram som nyttig kompetanse i kriser, men vi mener at tilsvarende ogs\u00e5 b\u00f8r gj\u00f8res for de mer \u00abdagligdagse\u00bb oppgavene som st\u00e5r i \u00a7 4-7 i folkehelseloven. Behovet for \u00e5 kunne ansette samfunnspsykologisk kompetanse b\u00f8r tydeliggj\u00f8res, enten i kommuneoverlegens stab eller gjennom et interkommunalt samarbeid. Dette gjelder kommunens ansvar for folkehelse i alle virksomheter, i planlegging, i p\u00e5virkning av andre virksomheter, arbeidet med folkehelseoversikten og oppf\u00f8lging av denne. Dette er oppgaver som er omtalt i den nye veilederen om kommunelegefunksjonen, med krav om internkontroll for \u00e5 sikre funksjonen. Dette b\u00f8r ogs\u00e5 presiseres i loven. I h\u00f8ringsnotatet kapittel 14.1 oppsummeres endringene i befolkningens psykiske helse og n\u00f8dvendigheten av \u00e5 ha tilgang til psykologisk kunnskap, som en del av folkehelse- og systemarbeidet i kommunene. Departementet beskriver behovet for psykologisk kunnskap tydelig, men ser ut til \u00e5 ha en snever og utdatert forst\u00e5else av psykologer sin kompetanse \u2013 jfr. at psykologer kun kan brukes for \u00e5 arbeide med \u00abpsykisk sykdom, skade eller lidelse\u00bb (siste avsnitt kap. 14.1.). I Bergen kommune har vi mange psykologer som bruker sin kompetanse mye bredere. Spesialiteten i samfunns- og allmennpsykologi er s\u00e6rlig utviklet for de kommunale oppgavene, og har v\u00e6rt drevet i over 35 \u00e5r. Det finnes rundt 445 slike spesialister i Norge pr utgangen av 2024. I Bergen har vi ogs\u00e5 samfunnspsykolog ansatt p\u00e5 strategisk niv\u00e5, som ivaretar mange av de oppgavene som beskrives som grunnmuren i folkehelsearbeidet, s\u00e6rlig knyttet til psykisk helse I b\u00e5de forarbeidet til denne lovendringen og i vedtatt Opptrappingsplan for psykisk helse (2023-2033) er det pekt p\u00e5 at samfunnspsykologisk kompetanse skal vurderes i ny folkehelselov: \u2022 I kap. 1.4 g\u00e5r det frem at stortinget ogs\u00e5 har bedt regjeringen om \u00e5 o \u00abVurdere korleis kommunane kan nytte samfunnsmedisinsk og samfunnspsykologisk kunnskap for \u00e5 fremje helse og trivsel gjennom lokale samfunnsbaserte tiltak og tiltak p\u00e5 systemniv\u00e5\u00bb \u2022 I Opptrappingsplan for psykisk helse understreker regjeringen at o \u00abDet m\u00e5 sikres at kommunen bruker sin kompetanse innen psykisk helse og folkehelse til ogs\u00e5 \u00e5 fremme psykisk helse p\u00e5 befolkningsniv\u00e5. Regjeringen vil vurdere hvordan kommunene best kan utnytte samfunnspsykologisk kunnskap for \u00e5 fremme helse og livskvalitet i hele befolkningen gjennom lokale samfunnsbaserte tiltak og tiltak p\u00e5 systemniv\u00e5, og vil vurdere dette n\u00e5r folkehelseloven skal revideres.\u00bb Bergen kommune kan ikke se at dette er vurdert eller omtalt i h\u00f8ringsnotatet, noe som dermed gj\u00f8r revidert lovtekst mangelfull 9 I h\u00f8ringsnotatet kapittel 9.1 st\u00e5r det at \u00abDepartementet har gitt et oppdrag til Helsedirektoratet om \u00e5 utgi en veileder rettet mot kommunens ledelse om klargj\u00f8ring av de samfunnsmedisinske oppgavene\u00bb. Bergen kommune vil p\u00e5 bakgrunn av foreg\u00e5ende argumentasjon, foresl\u00e5 at oppdraget til Helsedirektoratet utvides, slik at veilederen rettet mot kommunens ledelse ogs\u00e5 omfatter beskrivelse av hvordan kommunen b\u00f8r benytte samfunnspsykologisk kompetanse i sitt systematiske folkehelsearbeid. Kapittel 3 Helse og milj\u00f8 i virksomheter og eiendom \u00a78 krav til virksomheter og eiendommer Ambisjonen innen kommunens ansvar for milj\u00f8 og helse b\u00f8r v\u00e6re den samme som for andre faktorer som p\u00e5virker helsen: At milj\u00f8et b\u00e5de skal fremme helse, forebygge og beskytte. If\u00f8lge lovens \u00a7 8 kreves det kun at milj\u00f8et ikke skal \u00abmedf\u00f8re fare for helseskade eller helsemessig ulempe\u00bb. En vurdering av helsekonsekvenser ved virksomheter b\u00f8r ogs\u00e5 omfatte krav om \u00e5 fremme helsen. Til eksempel har Forskrift om helse og milj\u00f8 i barnehager, skoler og skolefritidsordninger f\u00f8lgende bestemmelse: \u00abVirksomhetens lokaler og uteomr\u00e5der skal v\u00e6re utformet slik at de fremmer helse, trivsel, lek og l\u00e6ring for alle barn og elever\u00bb 10 "
}