{
  "dokument_id": "c8c80764-54f6-501c-88d7-8dae1bed9cec",
  "doc_type": "case_presentation",
  "kommune": 4601,
  "tittel": "Forskrift om skoleregler og skoledemokrati",
  "url": "https://bergen.kommune.no/politikere-utvalg/api/fil/bk360/10921091/Framstilling-Forskrift-om-skoleregler-og-skoledemokrati",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/84916-14 Forskrift om skoleregler og skoledemokrati Hva saken gjelder: Byr\u00e5det legger med dette frem forslag til \u00abForskrift om skoleregler og skoledemokrati\u00bb for behandling i Bergen bystyre. Forskriften bygger p\u00e5 nasjonalt lovverk og dagens ordensreglement. 1. august 2024 tr\u00e5dte ny Lov om grunnskoleoppl\u00e6ringa og den videreg\u00e5ande oppl\u00e6ringa (oppl\u00e6ringslova) i kraft. Etter oppl\u00e6ringsloven \u00a7 10-7 skal kommunen gi forskrift om organisering av skoledemokratiet og skoleregler (tidligere ordensreglement). I dag har Bergen kommune en forskrift om ordensreglement vedtatt av leder for Fagavdeling barnehage og skole i 2011. I etterkant har ordensreglementet v\u00e6rt revidert av kommunaldirekt\u00f8r for barnehage og skole, senest 1. august 2022. Skoleregler er omtalt i forskriftens kapittel 2, og er i stor grad er en videref\u00f8ring av dagens ordensreglement. Dagens ordensreglement er utarbeidet p\u00e5 nynorsk og bokm\u00e5l. Det vil bli utarbeidet en nynorskversjon av forskrift om skoleregler og skoledemokrati etter politisk behandling. N\u00e5r det gjelder skoledemokrati har oppl\u00e6ringsloven tidligere lovfestet et krav om elevr\u00e5d, foreldrer\u00e5dets arbeidsutvalg (FAU), samarbeidsutvalg (SU) og skolemilj\u00f8utvalg (SMU). Etter ny oppl\u00e6ringslov \u00a7 10-5 er kravet at skolen skal ha et elevr\u00e5d og et arbeidsutvalg som er valgt av foreldrene p\u00e5 skolen, men at elevene og foreldrene kan velge \u00e5 organisere seg p\u00e5 andre m\u00e5ter. I tillegg presiserer \u00a7 10-5 i oppl\u00e6ringsloven at elevene og foreldrene skal v\u00e6re representert i organ ved grunnskoler, noe som legger grunnlaget for videref\u00f8ringen av ordningen med samarbeidsutvalg ved alle grunnskoler. Dagens praksis med elevr\u00e5d og FAU videref\u00f8res i ny forskrift, men det presiseres at elevene og foreldrene kan velge \u00e5 organisere seg slik de selv \u00f8nsker, i tr\u00e5d med ny oppl\u00e6ringslov. Alle elever skal f\u00e5 uttale seg i saker som gjelder elevene p\u00e5 skolen, og elever og foreldre skal involveres i skolens virksomhet. Forslaget til forskrift sikrer at elever og foreldre har en m\u00f8teplass for \u00e5 diskutere og fremme saker. Dagens ordning med samarbeidsutvalg videref\u00f8res ogs\u00e5 i ny forskrift, samtidig som det \u00e5pnes for at samarbeidsutvalget kan delegere noen av sine ansvarsomr\u00e5der til andre organer, for eksempel et skolemilj\u00f8utvalg. Brukerperspektivet er viktig i utviklingen av bergensskolen, og samarbeidsutvalget skal fortsatt v\u00e6re et r\u00e5dgivende organ som kan uttale seg i alle saker som gjelder skolen. Samarbeidsutvalget har administrative og politiske representanter som sikrer at skolen kan l\u00f8fte saker direkte. Prosess Forslaget til forskrift om skoleregler og skoledemokrati ble lagt ut p\u00e5 h\u00f8ring i starten av juni 2024. H\u00f8ringsutkastet ble kunngjort p\u00e5 Bergen kommune sin nettside og p\u00e5 Kommunetorget, 1 og alle som \u00f8nsket det hadde mulighet til \u00e5 gi innspill til forskriften. Forskriften ble ogs\u00e5 sendt direkte til kommunale skoler. Totalt kom det inn fem innspill til h\u00f8ringsutkastet. Hvert innspill er vurdert i vedlagte merknadsskjema. Etter h\u00f8ringsrunden er det gjort noen endringer i forskriften. Elevenes medvirkningsrett er tydeliggjort i \u00a7 3, og etter innspill i h\u00f8ringsrunden er bruk av e-sigaretter lagt til i listen over uakseptabel oppf\u00f8rsel i \u00a7 5. I kapittel 3 Skoledemokrati er det, etter innspill fra h\u00f8ringsinstanser, gjort endringer for \u00e5 klargj\u00f8re organiseringen av de ulike samarbeidsorganene. Det er ogs\u00e5 lagt til en setning som konkretiserer elevr\u00e5dets rettigheter. I \u00a7 16 er det gjort en liten, men viktig, rettelse. Etter den nye oppl\u00e6ringsloven er ikke skolemilj\u00f8utvalg noe skolene er p\u00e5lagt \u00e5 ha, men noe de kan velge \u00e5 organisere seg gjennom. Det er ogs\u00e5 gjort noen mindre endringer i spr\u00e5k og formuleringer i forskriften. \u00d8konomiske konsekvenser: En videref\u00f8ring av samarbeidsutvalg (SU) vil koste Bergen kommune inntil 250 000 kroner \u00e5rlig i godtgj\u00f8relse til politiske representanter. Dette er avhengig av hvor mange m\u00f8ter de forskjellige skolene har, og hvor mange av representantene som krever godtgj\u00f8relse. Byr\u00e5dets vurdering og anbefaling/konklusjon: Den nye oppl\u00e6ringsloven fastsl\u00e5r at hver kommune skal ha en forskrift om skoleregler og skoledemokrati. Mye i forskriften bygger p\u00e5 n\u00e5v\u00e6rende ordensreglement, samt gjeldende praksis. Samtidig er enkelte lovkrav endret eller formulert annerledes i ny oppl\u00e6ringslov, slik det er beskrevet over. For \u00e5 oppfylle lovkravet om at kommunen skal gi forskrift om skoleregler og skoledemokrati, og for \u00e5 s\u00f8rge for at skolene har gode felles retningslinjer for dette arbeidet, anbefaler byr\u00e5det at bystyret vedtar \u00abForskrift om skoleregler og skoledemokrati\u00bb. Begrunnelse for framleggelse til bystyret: P\u00e5 bakgrunn av ny oppl\u00e6ringslov og handlingsrommet kommunen har rundt brukerorgan, krav om kunngj\u00f8ring av alle forskrifter etter oppl\u00e6ringsloven, og tidsrommet siden ordensreglementet har v\u00e6rt behandlet i bystyret, anses forskriften som prinsipiell, og byr\u00e5det fremmer derfor forskriften som sak til behandling i bystyret. Byr\u00e5det innstiller til bystyret \u00e5 fatte f\u00f8lgende vedtak: Bystyret vedtar \u00abForskrift om skoleregler og skoledemokrati\u00bb Dato: 27. august 2024 Christine B. Meyer Daniel C. E. H\u00e4gglund Byr\u00e5dsleder Byr\u00e5d for barnehage og skole Dokumentet er godkjent elektronisk. Vedlegg: - Forskrift om skoleregler og skoledemokrati (bokm\u00e5l) - Merknadsskjema for h\u00f8ringsinnspill \u2013 Forskrift om skoleregler og skoledemokrati - H\u00f8ringsinnspill fra Demokratiakademiet - H\u00f8ringsinnspill fra Skolelederforbundet - H\u00f8ringsinnspill fra Monica Lilletvedt - H\u00f8ringssvar skoleregler juni 2024 (Bj\u00f8rndalsskogen skole) - H\u00f8ringsuttalelse fra Utdanningsforbundet Bergen, skoleregler og elevdemokrati 2 "
}