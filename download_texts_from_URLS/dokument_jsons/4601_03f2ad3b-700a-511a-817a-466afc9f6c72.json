{
  "dokument_id": "03f2ad3b-700a-511a-817a-466afc9f6c72",
  "doc_type": "case_presentation",
  "kommune": 4601,
  "tittel": "Rapportering kollektivsamarbeidet 2024",
  "url": "https://bergen.kommune.no/politikere-utvalg/api/fil/bk360/11285075/Framstilling-Rapportering-kollektivsamarbeidet-2024",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/235725-9 Rapportering kollektivsamarbeidet 2024 Hva saken gjelder: Samarbeidsavtalen for bedre kollektivtransport mellom Bergen kommune og Vestland fylkeskommune ble godkjent av bystyret 16.06.2021 i sak 215/21. Bakgrunnen for at avtalen ble inng\u00e5tt var at partene \u00f8nsket et tettere samarbeid om kollektivtransporten. Form\u00e5let med samarbeidsavtalen er \u00e5 gi Bergen kommune reell medbestemmelse med tanke p\u00e5 planlegging og gjennomf\u00f8ring av kollektivtransporten i kommunen. Byr\u00e5det ble gitt myndighet til \u00e5 gjennomf\u00f8re avtalen p\u00e5 vegne av kommunen. I bystyresaken om inng\u00e5else av avtalen ble det varslet at byr\u00e5det vil rapportere \u00e5rlig til bystyret om status for kollektivsektoren, hvordan samarbeidet fungerer, og m\u00e5l for kommende \u00e5r. I denne saken legger byr\u00e5det fram oppsummering av status for kollektivtransporten og oppf\u00f8lging av kollektivsamarbeidet med Vestland fylkeskommune i 2024, samt byr\u00e5dets prioriteringer for 2025. Saken utgj\u00f8r den f\u00f8rste rapporteringen p\u00e5 oppf\u00f8lgingen av kollektivsamarbeidet siden inng\u00e5elsen av avtalen. Bakgrunn Etter inng\u00e5elsen av avtalen har samarbeidet blitt utviklet gradvis, og partene har jobbet sammen for \u00e5 finne en mest mulig hensiktsmessig form p\u00e5 samarbeidet. Det er etablert et samarbeidsr\u00e5d med politisk og administrativ deltakelse fra Bergen kommune, Vestland fylkeskommune og Skyss som m\u00f8tes hvert kvartal. Vestland fylkeskommune har ansvar for kollektivtransporten i fylket, og Skyss er organisert som en enhet i fylkeskommunen. Byr\u00e5det f\u00f8lger ogs\u00e5 opp avtalen gjennom et bredt samarbeid med fylkeskommunen og Skyss i andre fora. Koordinering av kollektivtiltak i det utvidede byomr\u00e5det skjer ogs\u00e5 i Milj\u00f8l\u00f8ftet, der ogs\u00e5 nabokommunene og staten deltar. Viktige tema som h\u00e5ndteres i Milj\u00f8l\u00f8ftet er blant annet planlegging, bygging og finansiering av kollektivprosjekter. I tillegg gir Bergen innspill og h\u00f8ringsuttalelser til Skyss og fylkeskommunen sine arbeid med relevante planer, som for eksempel regional transportplan, mobilitetsplaner, utredning av nye kollektivtilbud, skoleskyss, og i prosesser med \u00e5rlige ruteendringer. Status for kollektivtransporten: Passasjertall Kollektivsystemet i Vestland har hatt stor vekst i antall p\u00e5stigninger de siste \u00e5rene. Bergensomr\u00e5det dominerer i kollektivtransporten med 91% av alle p\u00e5stigningene i fylket. Skyss har utarbeidet en oversikt over passasjertallene i Bergen kommune (figur 1) og i bergensomr\u00e5det inkludert nabokommunene som inng\u00e5r i byvekstavtaleomr\u00e5det \u2013 Bj\u00f8rnafjorden, \u00d8ygarden, Ask\u00f8y og Alver (figur 2). 1 Figur 1 - passasjertall i Bergen kommune i 2023 og 2024. Tall fra Skyss. Figur 2 - passasjertall i bergensomr\u00e5det (omr\u00e5de for byvekstavtalen) i 2023 og 2024. Tall fra Skyss. \u00d8kningen i passasjertall har fortsatt i 2024 og antall kollektivreiser s\u00e5 langt i \u00e5r ligger godt over 2023-tallene (figur 3). Vi ser st\u00f8rst vekst p\u00e5 Bybanen og der rutetilbudet er blitt styrket, for eksempel p\u00e5 strekningene Os-Bergen og Knarvik Bergen. 2 Figur 3 - utviklingen i p\u00e5stigende i bergensomr\u00e5det (omr\u00e5det for byvekstavtalen) 2019-2024. Figur fra Skyss \u00d8konomi Kollektivsektoren er inne i en periode med uvanlig h\u00f8y prisvekst. Figur 4 viser utviklingen i kostnader og inntekter de siste \u00e5rene. Kostnadsveksten har p\u00e5g\u00e5tt over flere \u00e5r, og skyldes i hovedsak kostnader knyttet til kontraktsmessige forhold (l\u00f8nn, energi, rentekostnader mm.) i kollektivproduksjonen. S\u00e6rlig fergene har hatt stor \u00f8kning i kostnader de siste \u00e5rene. Covid-kompensasjonen fra staten dempet konsekvensene av prisveksten til og med 2022. De ordin\u00e6re tilskuddene fylkeskommunen f\u00e5r fra staten har imidlertid ikke blitt \u00f8kt i takt med kostnadsveksten, og finansieringen fra staten og billettinntekter er n\u00e5 vesentlig lavere enn utgiftene. Fylkeskommunen forventer en videre sterk kostnadsutvikling i tiden framover. Figur 4 - oversikt over finansiering og utgifter til kollektivtransporten i Bergensomr\u00e5det (byvekstavtaleomr\u00e5det) S\u00e6rlig kostnadene til b\u00e5tsamband og ferger har \u00f8kt raskt siden 2018. Kostnadene er knyttet til oljepriser, milj\u00f8krav, generell prisvekst, valuta og rentekostnader. I fylkesdirekt\u00f8rens 3 forslag til fylkesbudsjett er det ansl\u00e5tt kostnader knyttet til fornyelse av b\u00e5tkontrakter p\u00e5 om lag 31 millioner i 2027 og 134 millioner i 2028. Regjeringen har vedtatt gratis ferjer p\u00e5 samband med under 100 000 passasjerer i \u00e5ret. Samtidig dekker ikke den statlige kompensasjonen inn kostnadene ved \u00e5 drifte tilbudet. Prognosene for 2024 tilsier at Vestland fylkeskommune vil bruke 193 millioner kr mer p\u00e5 ferjedrift enn det som kommer i overf\u00f8ringene fra staten. Det settes av cirka 200 millioner \u00e5rlig av fylkeskommunens midler for \u00e5 dekke kostnadsveksten for ferjene og opprettholde dagens tilbud. Fylkeskommunen tar flere grep for \u00e5 h\u00e5ndtere kostnads\u00f8kningen. Takstene ble \u00f8kt med cirka 5% fra 1. august i \u00e5r. Det gjennomf\u00f8res ogs\u00e5 flere billettkontroller for \u00e5 sikre inntektene. Samtidig er mye av kostnadene knyttet til kontrakter som vil v\u00e6re krevende \u00e5 redusere uten \u00e5 justere ned tilbudet. I forslaget til fylkesbudsjett ble det foresl\u00e5tt omfattende takst\u00f8kninger p\u00e5 kollektivbilletter tilsvarende 80 millioner i \u00f8kte inntekter. Forslagene til innsparingstiltak behandles i fylkesbudsjettet i desember 2024. Aktiviteter i 2024: Det er gjennomf\u00f8rt kvartalsvise m\u00f8ter i samordningsr\u00e5det for bedre kollektivtrafikk. Fra Bergen kommune deltar byr\u00e5d for byutvikling, utvalgsleder og representant fra det st\u00f8rste opposisjonspartiet i UMBY. I tillegg deltar kommunaldirekt\u00f8ren og flere fra byr\u00e5dsavdeling for byutvikling. Fra Vestland fylkeskommune deltar fylkesordf\u00f8rer, utvalgsleder og representant fra det st\u00f8rste opposisjonspartiet i SAMO, fylkesdirekt\u00f8r, avdelingsdirekt\u00f8r og seksjonsleder i avdeling for mobilitet og kollektivtransport, samt direkt\u00f8r i Skyss. Det er s\u00e5 langt avholdt to m\u00f8ter i 2024 og ytterligere to m\u00f8ter er planlagt: \u2022 8.3.2024 \u2022 7.6.2024 \u2022 28.10.2024 \u2022 20.11.2024 Under f\u00f8lger en oversikt over utvalgte hovedpunkter som Bergen kommune har hatt s\u00e6rlig fokus p\u00e5 i kollektivsamarbeidet i 2024: \u00d8konomi og effektivisering av rutetilbudet Bergen har uttrykt bekymring for hvilke konsekvenser den krevende \u00f8konomiske situasjonen kan f\u00e5 for kollektivtilbudet og billettprisene. Ettersom st\u00f8rstedelen av inntjeningen og hele 91% av kollektivreisene i fylket er i Bergensomr\u00e5det, har kommunen ment at fylket m\u00e5 prioritere \u00e5 opprettholde tilbudet i byomr\u00e5det n\u00e5r fylket vurderer av ulike innsparingstiltak. Kommunen har v\u00e6rt tydelig p\u00e5 at vi trenger hyppige avganger der det er mange reisende og stort potensial for flere reisende. Det ble kommunisert i byr\u00e5dets h\u00f8ringsuttalelse til fylkesdirekt\u00f8rens forslag til prinsipper og tiltak for effektivisering av kollektivtilbudet 12.09.2024, sak 1244/24. Det ble ogs\u00e5 understreket at Bybanen m\u00e5 skjermes for foresl\u00e5tte kutt i avganger i helgene. Bergen er p\u00e5 generelt grunnlag positiv til forbedringer i tilbudet og tilpassing av ruter til ny infrastruktur, som dobbeltsporet mellom sentrum og Arna. H\u00f8ringsuttalelsen viste ogs\u00e5 til at reklamefinansiering kan bidra til \u00e5 unng\u00e5 \u00f8kte billettpriser og kutt i tilbudet. Takster og sonestruktur For \u00e5 h\u00e5ndtere kostnadsveksten har fylkeskommunen \u00f8kt billettprisene b\u00e5de ved nytt\u00e5r og h\u00f8st i 2024. Kommunen har anerkjent at takst\u00f8kningene har v\u00e6rt n\u00f8dvendige for \u00e5 unng\u00e5 rutekutt og mener det har v\u00e6rt et riktig grep fra fylkets side \u00e5 skjerme tilbudet. Prioritering av 4 innf\u00f8ring av fleksibel billett p\u00e5 enkeltbilletter har ogs\u00e5 v\u00e6rt positivt for de som reiser kollektivt av og til. Samtidig har kommunen v\u00e6rt kritiske til takst\u00f8kning i Bergen, og uttrykt bekymring for at dette kan f\u00f8re til at f\u00e6rre reiser kollektivt. Mye av kostnadsveksten er knyttet til ferger og linjer i distriktene som har h\u00f8yere driftskostnader per reise enn tilbudet i byomr\u00e5det. Kommunen har derfor stilt sp\u00f8rsm\u00e5l ved om passasjerer i Bergen b\u00e6rer for mye av finansieringen med relativt h\u00f8y billettpris for korte reiser, og bidrar til \u00e5 subsidiere busstilbud og gratis ferger i distriktene. Kommunen har derfor tatt til orde for innf\u00f8ring av en \u201cbergenstakst\u201d som skal gi lavere pris p\u00e5 korte reiser i kommunen. Fylkeskommunen har g\u00e5tt gjennom takst- og sonestrukturen. Fylkesutvalget behandlet saken 5.6.2024 og vedtok \u00e5 utrede hvordan mulige endringer i takst og soneinndeling i sone A og n\u00e6rliggende omr\u00e5der vil p\u00e5virke inntekter, kostnader og reiseaktivitet. Bergen kommune orienteres om arbeidet i samordningsr\u00e5det. Behov for styrking av linjer Bergen har tatt opp behov for justeringer p\u00e5 enkeltlinjer overfor fylkeskommunen. I lys av den store \u00f8kningen i busspassasjerer siden \u00e5pningen av ny E39 mellom Bergen og Os har Bergen tatt til orde for en ekspressrute fra Os\u00f8yro til Bergen busstasjon. Kommunen har ogs\u00e5 p\u00e5pekt viktigheten av \u00e5 l\u00e6re av erfaringene fra \u00e5pningen av Svegatj\u00f8rn-R\u00e5dal, slik at vi har et solid kollektivtilbud p\u00e5 plass n\u00e5r Sotrasambandet \u00e5pner i 2027. B\u00e5de i 2023 og v\u00e5ren 2024 ble forventet \u00f8kning i antall reisende til Bergen inkluderingssenter p\u00e5 Land\u00e5s tatt opp i samordningsr\u00e5det. Fram mot \u00e5pningen i april hadde etat for inkludering tett dialog med Skyss om kollektivbehovet, og det ble vurdert at rutetilbudet til omr\u00e5det var tilstrekkelig. Etter \u00e5pningen har kommunen og Skyss likevel fulgt med p\u00e5 passasjerutviklingen p\u00e5 linjene i omr\u00e5det og vurdert behovet for justeringer. P\u00e5 grunn av kapasitetsutfordringer p\u00e5 noen avganger p\u00e5 linje 12 f\u00e5r de bes\u00f8kende p\u00e5 senteret n\u00e5 bedre informasjon om alternative bussruter. De siste \u00e5rene har Skyss bedt kommunen om innspill til \u00e5rlige ruteendringer. P\u00e5 grunn av en presset \u00f8konomisk situasjon har ikke Skyss funnet rom for \u00e5 gjennomf\u00f8re justeringer i rutetilbudet i 2024. Bergen har likevel l\u00f8pende dialog med fylkeskommunen om rutetilbudet. Kommunale planer som p\u00e5virker kollektivbehovet Planarbeid og framtidig byutvikling p\u00e5virker kollektivbehovet p\u00e5 kortere og lengre sikt. Samordningsr\u00e5det ble orientert om bystyrets vedtak 10.4.2024 av den tematiske delen av Kommunedelplan for kollektivsystemet mellom Bergen sentrum og Bergen vest (KDP Vest). I det videre arbeidet med arealdelen til KDP vest prioriterer kommunen arealavklaringer p\u00e5 Laksev\u00e5g og Dokken. Kommunen har samtidig oppfordret Skyss til \u00e5 tilpasse kollektivtilbudet til utviklingen av transformasjonsomr\u00e5dene p\u00e5 Laksev\u00e5g fram til et nytt h\u00f8ykapasitets kollektivtilbud er p\u00e5 plass. Byutviklingen i omr\u00e5det avhenger av solid kollektivbetjening for \u00e5 m\u00f8te veksten b\u00e5de p\u00e5 kort og lang sikt. Ogs\u00e5 den kommende utviklingen p\u00e5 Storaneset i Arna f\u00e5r innvirkning p\u00e5 kollektivbehovet p\u00e5 lengre sikt. Bystyret fastsatte planprogram for Storaneset 8.5.2024. N\u00e5r omr\u00e5det utvikles, vil det v\u00e6rt behov for et styrket kollektivtilbud samt oppgradering av Garnesveien. Generelt har kommunen understreket behovet for god koordinering mellom arealplaner og kollektivtilbud, og et godt samarbeid med fylkeskommunen i planprosesser for \u00e5 blant annet unng\u00e5 innsigelser. 5 Digitalisering og ny teknologi Hvordan vi kan ta i bruk digitalisering og ny teknologi for \u00e5 tilby et s\u00f8ml\u00f8st og fleksibelt kollektivtilbud har v\u00e6rt et viktig tema for kommunen. Pilotordningen med digital bestillingstransport for eldre p\u00e5 Tertnes har v\u00e6rt en suksess, og brukerne er storforn\u00f8yde. Skyss vurderer flere slike prosjekter, og Bergen kommune har v\u00e6rt positive til innf\u00f8ring av fleksibel bestillingstransport flere steder i kommunen. H\u00f8sten 2023 ble samkj\u00f8ringsappen \u201cNabogo\u201d rullet ut i \u00d8ygarden og Ask\u00f8y, med m\u00e5l om \u00e5 utnytte ledige seter i privatbilene. Tjenesten har hatt langt flere turer enn forventet, og kan slik sett anses som en suksess. Tiltaket har likevel hatt en vesentlig kostnad og prosjektet skal evalueres med tanke p\u00e5 videref\u00f8ring. Privat (del)finansiering av kollektivtilbud Bergen kommune har spilt inn at vi \u00f8nsker flere ordninger for \u201cspleiselag\u201d der private akt\u00f8rer kan delfinansiere kollektivtilbud. Et eksempel er passasjerb\u00e5t mellom Laksev\u00e5g og N\u00f8stet der utbyggere p\u00e5 Laksev\u00e5g \u00f8nsker \u00e5 bidra til \u00e5 f\u00e5 etablert et tilbud. Vestland fylkeskommune har fulgt opp dette med et eget m\u00f8te med utbyggerne. Byr\u00e5dets prioriteringer i 2025: For Bergen kommune er det sv\u00e6rt viktig \u00e5 ha en reell innflytelse p\u00e5 utformingen av og rammene for kollektivtilbudet i Bergensomr\u00e5det. Et velfungerende kollektivsystem er avgj\u00f8rende for bylivet, ikke minst med tanke p\u00e5 arbeidsreiser. Et godt kollektivtilbud legger ogs\u00e5 rammer for byutviklingen og kommunens planlegging. Tettere samarbeid Styrking av samarbeidet og mer systematisk oppf\u00f8lging av kollektivavtalen vil v\u00e6re byr\u00e5dets hovedfokus i \u00e5ret som kommer. Samarbeidet mellom Bergen kommune, Vestland fylkeskommune og Skyss er fremdeles under utvikling og byr\u00e5det vil bruke eksisterende fora og prosesser mer aktivt for \u00e5 sikre innbyggerne et attraktivt og konkurransedyktig kollektivtilbud. Ved flere anledninger har fylkeskommunen unnlatt \u00e5 involvere Bergen kommune i viktige saker, senest ved framleggelse av fylkesdirekt\u00f8rens budsjettforslag for 2025 der det ble foresl\u00e5tt omfattende \u00f8kninger i billettprisene. Byr\u00e5det vil tydeliggj\u00f8re sine forventinger om at partenes plikter i dagens kollektivavtale m\u00e5 f\u00f8lges enda tettere opp, for \u00e5 sikre lokal medbestemmelse i viktige saker for byen. Evaluering av kollektivavtalen Bergen bystyre behandlet et representantforslag om kollektivansvar 10.04.2024 i sak 107/24 og fattet f\u00f8lgende vedtak: Bystyret ber byr\u00e5det levere en sak om evaluering av samarbeidsavtalen med Vestland fylke. Byr\u00e5det vil gjennomf\u00f8re en evaluering av kollektivavtalen og samarbeidet med fylkeskommunen i tr\u00e5d med bystyrets vedtak. Byr\u00e5det ser p\u00e5 evalueringen som en mulighet til \u00e5 vurdere b\u00e5de hvordan kollektivsamarbeidet har fungert siden inng\u00e5else av kollektivavtalen i 2021, og hvordan samarbeidet kan bli bedre. En slik evaluering underveis i gjennomf\u00f8ringen av avtalen, mens samarbeidsformen fortsatt er under utvikling, kan bidra til felles l\u00e6ring og gi innsikt vi kan ta med oss i det videre samarbeidet. Form\u00e5let med evalueringen vil v\u00e6re \u00e5 unders\u00f8ke om avtalen virker som forventet, om samarbeidet er hensiktsmessig organisert, og om samarbeidsprosessene er effektive. 6 Evalueringen kan ogs\u00e5 gi grunnlag for \u00e5 vurdere om dagens samarbeidsform fungerer etter hensikten, og om det er grunn til \u00e5 utrede andre organisasjonsformer. Byr\u00e5det vil gjennomf\u00f8re evalueringen i samarbeid med fylkeskommunen. M\u00e5lene og opplegget for evalueringen skal dr\u00f8ftes i samordningsr\u00e5det h\u00f8sten 2024. P\u00e5 grunn av begrensede ressurser og en relativt kort tidsramme mener byr\u00e5det at det er mest hensiktsmessig \u00e5 organisere arbeidet som en intern evaluering blant deltakerne i samarbeidet hos Bergen kommune, fylkeskommunen og Skyss. Fortsatt godt rutetilbud I lys av den \u00f8konomiske situasjonen for kollektivsektoren vil byr\u00e5det prioritere \u00e5 opprettholde rutetilbudet og unng\u00e5 kutt. Fylkeskommunen skal f\u00f8lge opp de vedtatte prinsippene for effektivisering av tilbudet i sitt budsjett for 2025 og i arbeidet med konkrete forslag til ruteendringer. Byr\u00e5det vil f\u00f8lge dette arbeidet tett. Ettersom 91% av kollektivreisene i fylket skjer i Bergensomr\u00e5det, mener byr\u00e5det at det vil v\u00e6re lite hensiktsmessig \u00e5 foreta st\u00f8rre kutt i byomr\u00e5det. Det ogs\u00e5 her potensialet for flere kollektivpassasjerer og \u00f8kt inntjening er st\u00f8rst. Overfor Skyss og fylkeskommunen vil Byr\u00e5det prioritere fortsatt hyppig frekvens og direkte linjer der det er mange reisende. Byr\u00e5det vil blant annet dr\u00f8fte fylkeskommunens forslag til ruteendringer i Fyllingsdalen og Ytrebygda n\u00e5r disse foreligger. Byr\u00e5det vil fortsette \u00e5 jobbe for en styrking av kollektivtilbudet p\u00e5 Laksev\u00e5g for \u00e5 legge til rette for byutvikling. I arbeidet med kommunedelplan for kollektivsystemet mot vest (KDP vest) vil byr\u00e5det avklare arealtras\u00e9 for et framtidig h\u00f8ykapasitets kollektivtilbud. Takstsoner Byr\u00e5det ser positivt p\u00e5 at fylkeskommunen n\u00e5 utreder mulige endringer i takstsone A. Sonen er i dag sv\u00e6rt stor, og prisen er relativt h\u00f8y for korte reiser internt i kommunen. Byr\u00e5det vil f\u00f8lge arbeidet og gi innspill til fylkeskommunen underveis. Byr\u00e5det mener at forholdet mellom pris og reiseavstand m\u00e5 v\u00e6re hensiktsmessig, og at bergenserne ikke b\u00f8r b\u00e6re regningen for kostbare kollektivtilbud i distriktene. Byr\u00e5det \u00f8nsker fortrinnsvis en egen Bergenstakst med lavere pris for korte reiser. Samtidig har rimelige billetter til nabokommunene bidratt til at mange arbeidsreiser til Bergen tas med kollektiv. Det er viktig at en ny takst- og sonestruktur fortsatt legger til rette for at pendlere fra Bj\u00f8rnafjorden, \u00d8ygarden, Ask\u00f8y og Alver velger bussen til jobb. Fylkesdirekt\u00f8rens forslag til \u00f8kte billettpriser og nye soner undergraver m\u00e5let om at flest mulig arbeidsreiser i byomr\u00e5det skal v\u00e6re kollektivreiser. Selv om Bergen kommune lenge har \u00f8nsket en billigere Bergenstakst, var aldri intensjonen at det skulle bli dyrere \u00e5 pendle fra omegnskommunene. Byr\u00e5det vil derfor f\u00f8lge dette opp i det videre samarbeidet. Ny teknologi Byr\u00e5det vil i det videre fortsatt ha stort fokus p\u00e5 ny teknologi og digitalisering i kollektivtransporten. Intelligente transportsystem (ITS) b\u00f8r tas i bruk i st\u00f8rre grad enn i dag og vi b\u00f8r bygge videre p\u00e5 erfaringene fra de vellykkede prosjektene vi har hatt i 2024. Effekten av samkj\u00f8ringspiloten i \u00d8ygarden og Ask\u00f8y skal evalueres, og basert p\u00e5 dette vil byr\u00e5det vurdere om denne typen tiltak b\u00f8r utvides ogs\u00e5 til deler av Bergen. Byr\u00e5det \u00f8nsker ogs\u00e5 fleksibel bestillingstransport flere steder, etter modell fra Tertnes-piloten. Slike tilbud fungerer som tilbringertjenester der det ikke er grunnlag for et sterkt ordin\u00e6rt kollektivtilbud, og for eldre og andre grupper som har behov for fleksibel mobilitet. Digitalisering og datadeling kan gi store muligheter for integrasjon av ulike mobilitetstilbud. I tr\u00e5d med Strategi for b\u00e6rekraftig mobilitet i Vestland 2022-2033 skal Skyss arbeide for et helhetlig og integrert transportsystem. Byr\u00e5det st\u00f8tter denne ambisjonen, og \u00f8nsker \u00f8kt fokus p\u00e5 digitalisering, autonomi og samling av ulike mobilitetstilbud p\u00e5 samme flate for \u00e5 7 tilby s\u00f8ml\u00f8se reiser. Blant annet \u00f8nsker byr\u00e5det \u00e5 unders\u00f8ke hvordan bysykler kan integreres i kollektivtilbudet slik at kollektivreisende kan bruke sykkel til og fra holdeplasser og terminaler. Begrunnelse for framleggelse til bystyret: Ved bystyrets vedtak av samarbeidsavtalen om kollektivtilbud mellom Bergen kommune og Vestland fylkeskommune 16.06.2021 (sak 215/21), ble det varslet at byr\u00e5det vil rapportere \u00e5rlig til bystyret om status for kollektivsektoren, hvordan samarbeidet fungerer, og m\u00e5l for kommende \u00e5r. Byr\u00e5det innstiller til bystyret \u00e5 fatte f\u00f8lgende vedtak: Bystyret tar status for kollektivsamarbeidet til orientering og slutter seg til byr\u00e5dets prioriteringer for 2025. Dato: 12. november 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. 8 "
}