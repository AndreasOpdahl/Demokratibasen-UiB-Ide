{
  "dokument_id": "9044155f-e280-5657-8e23-1360c29d4744",
  "doc_type": "case_presentation",
  "kommune": 4601,
  "tittel": "Ortun skole. Endring av prosjektets omfang. Oppjustering av kostnadsramme ",
  "url": "https://bergen.kommune.no/politikere-utvalg/api/fil/bk360/9819884/Framstilling-Ortun-skole-Endring-av-prosjektets-omfang-Oppjustering-av-kostnadsramme-",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/163296-4 Ortun skole. Oppjustering av kostnadsramme Hva saken gjelder: I byr\u00e5dssak 250/23 ble det vedtatt \u00e5 gjennomf\u00f8re oppgradering av de tekniske anleggene p\u00e5 Ortun skole. Bakgrunnen var at Milj\u00f8rettet helsevern hadde gjennomf\u00f8rt tilsyn ved Ortun skole, og avdekket forhold p\u00e5 skolen som ikke var i henhold til krav og retningslinjer. Tiltakene gjennomf\u00f8res av Etat for bygg og eiendom (EBE), og bestod opprinnelig av installering av nytt balansert ventilasjonsanlegg, nye innvendige d\u00f8rer i tr\u00e5d med brann- kravene, oppgradering av VVS-anlegget og installering av ny en l\u00f8fteplattform (enkel heis) for \u00e5 sikre bedre universell utforming. Prosjektet inneholdt ogs\u00e5 ny renholdsentral, etablering av ny toalettkjerne, nytt sentralt driftsoverv\u00e5kningsanlegg, samt heldekkende sprinkling av skolebygget. Alle disse tiltakene er vedtatt i opprinnelig gjennomf\u00f8ringssak, og entrepren\u00f8r er i gang med oppdraget. I forprosjektet for prosjektet \u00abOrtun skole \u2013 Teknisk oppgradering\u00bb ble det utarbeidet en asbestkartleggingsrapport. Denne p\u00e5viste asbestholdige materialer, i form av asbestolux- plater, i tekniske rom, p\u00e5 tak og i ventilasjonssjakter som var innbygd i p\u00e5foringsveggene mellom klasserom og korridor. I tillegg avdekket rapporten et lag med asbestolux-st\u00f8v p\u00e5 oversiden av bjelkene og isolasjonen opp mot kaldt loft. Asbestolux-st\u00f8vet var beskrevet som antatt st\u00f8vsmitte fra de kjente asbestkildene p\u00e5 tekniske rom. Entreprisens konkurranse- grunnlag tok h\u00f8yde for den kartlagte asbesten, og totalentrepren\u00f8r ble bedt om \u00e5 utarbeide en plan for h\u00e5ndtering av dette i henhold til gjeldende regelverk for asbestsanering. Kartleggingsrapporten presiserte ogs\u00e5 at kartleggingen var utf\u00f8rt da bygget var i drift og at det derfor kunne v\u00e6re ukjent asbestforurensning \u00f8vrige steder i konstruksjonene. Dette var beskrevet i konkurransegrunnlaget for entreprisen, som satte krav til at entrepren\u00f8r skulle foreta ytterligere pr\u00f8vetaking ved mistanker underveis i prosjektet. Prosjektet hadde satt av ekstra midler til usikkerheten rundt asbest. Etter at entrepren\u00f8r ble kontrahert, ble konstruksjonene \u00e5pnet opp for \u00e5 foreta ytterligere asbestpr\u00f8ver, blant annet pr\u00f8ver i hulrom mellom faste himlinger og etasjeskiller i 1. og 2. etasje. Resultatet av disse nye pr\u00f8vetakingene viste at det var asbestforurensning over store deler av skolebyggets himlinger, samt i vegger mellom klasserom og korridor som g\u00e5r tvers gjennom skolebygget i to akser. Det var ikke grunn til \u00e5 forutse asbest p\u00e5 disse stedene ettersom det ikke er brukt asbestholdige materialer fra byggets opprinnelse i disse arealene. Funnene var ogs\u00e5 av et vesentlig st\u00f8rre omfang enn det som var lagt inn som \u00abverste tilfelle\u00bb i opprinnelig usikkerhetsavsetning. Opprinnelig usikkerhetsavsetning for hele prosjektet var p\u00e5 ca. 20 mill. kroner. Den mest n\u00e6rliggende forklaringen p\u00e5 disse funnene er at bygningsarbeidere den gang skolen ble oppf\u00f8rt har st\u00e5tt i de omtalte lokalene og kappet asbestholdige plater. St\u00f8v og rester fra arbeidet har blitt liggende igjen over himlingen og inne i veggene, og dette har s\u00e5 1 blitt bygget inn i konstruksjonene fra det opprinnelige bygge\u00e5ret. Det er viktig \u00e5 merke seg at asbesten har v\u00e6rt lukket inne i konstruksjonene under byggetiden en gang p\u00e5 1960-tallet, og har derfor ikke v\u00e6rt eksponert for ansatte og elever. P\u00e5 bakgrunn av dette m\u00e5 prosjektet endres fra \u00abteknisk oppgradering\u00bb til tiln\u00e6rmet full rehabilitering. En stor andel av vegger og himlinger m\u00e5 rives og gjenoppf\u00f8res som f\u00f8lge av asbest-saneringen. Veggene vil gjenoppf\u00f8res som f\u00f8r, og det vil derfor ikke bli noen endringer i roml\u00f8sningene p\u00e5 skolen. Det vil derimot bli en noe endret fasade p\u00e5 skolen. I tillegg til tiltakene i det opprinnelige prosjektet, medf\u00f8rer rehabiliteringen n\u00e5 ytterligere tiltak. Dette beskrives n\u00e6rmere under Fagetatens vurdering og anbefalinger. Denne saken gjelder derfor en utvidelse av det vedtatte prosjektet og en oppjustering av opprinnelig kostnadsramme. Det foresl\u00e5s i denne saken at den vedtatte rammen p\u00e5 108,8 mill. kroner \u00f8kes til totalt 198 mill. kroner (P85), inklusiv \u00f8kte byggel\u00e5nsrenter. Etter planen skulle prosjektet v\u00e6re ferdigstilt skolestart 2024. N\u00e5 blir ferdigstilling og dermed tilbakeflytting av elevene til skolen forskj\u00f8vet til skolestart august 2025. Dette f\u00e5r ingen konsekvenser for andre skoler som venter p\u00e5 erstatningsskoletilbud. Fagetatens vurdering og anbefaling: Det er krav om at asbest som enten utgj\u00f8r en risiko i prosjektet eller i driftsfasen etter at prosjektet er fullf\u00f8rt, skal sikres slik at det ikke lenger utgj\u00f8r en helsemessig risiko. Dette er hjemlet i forskrift om asbest, og f\u00f8lger strenge krav om at asbestholdige materialer under saneringen ikke skal frigi asbestst\u00f8v til omgivelsene. For \u00e5 kunne gjennomf\u00f8re det planlagte arbeidet med blant annet ny ventilasjon m\u00e5 det foretas en full sanering av asbest i eksisterende himlinger og p\u00e5foringsvegger p\u00e5 skolen. I tillegg m\u00e5 flere av skilleveggene saneres ettersom disse er festet direkte i himlingens underkant. 2 Konsekvensen av dette er at prosjektet har endret karakter fra en teknisk oppgradering, til et prosjekt hvor store deler av skolens innvendige konstruksjoner og tekniske anlegg m\u00e5 gjenoppbygges og reetableres. Samtlige bygningsmessige konstruksjoner som saneres m\u00e5 gjenoppbygges. Himlingen i 3. etasje m\u00e5 ogs\u00e5 oppgraderes iht. nyere brannregelverk som en f\u00f8lge av det \u00f8kte omfanget. Som f\u00f8lge av de utvidede forekomstene av asbest er eksisterende lysarmaturer i klasserom, m\u00f8terom, grupperom og kontorer sanert. Ny innfelt LED-belysning m\u00e5 monteres i ny systemhimling. Samlet pris for ny innfelt LED-belysning er om lag kr 2,18 mill. Denne investeringen vurderes som et n\u00f8dvendig ledd i saneringsarbeidet p\u00e5 bakgrunn av asbestfunnet. Det vil ikke v\u00e6re forsvarlig \u00e5 beholde eksisterende lysstoffr\u00f8r, som ogs\u00e5 er utfaset av markedet. Som f\u00f8lge av sanering og gjenoppbygging av store deler av byggets innvendige overflater, tilkommer det kostnader ogs\u00e5 for andre fag. Eksisterende underfordelere til det elektriske anlegget m\u00e5 demonteres som f\u00f8lge av saneringsarbeidet og utskiftning av disse er medregnet i ny ramme for det som m\u00e5 gjennomf\u00f8res. Gjenbruk av elektriske kabler og stikkontakter fra byggets opprinnelse er utfordrende og vil medf\u00f8re st\u00f8rre usikkerhet i prosjektet, entrepren\u00f8r vil ikke kunne gi samsvarserkl\u00e6ring p\u00e5 gjenbruk av disse installasjonene. Merkostnadene med \u00e5 erstatte elektriske kabler og stikkontakter med nye installasjoner utgj\u00f8r ca. kr 1,0 mill. og vil gi et elektrisk anlegg etter dagens krav. Dette anbefales gjennomf\u00f8rt. Varmekilden p\u00e5 skolen er hovedsakelig eldre elektriske panelovner med lokal termostatstyring direkte p\u00e5 ovnene. Som f\u00f8lge av at dette prosjektet f\u00e5r en endret karakter anbefales det \u00e5 installere nye panelovner som kobles opp mot automatikkanlegget p\u00e5 skolen. Dette vil resultere i lavere energiforbruk gjennom bedre styring og samspill mellom ventilasjon og varme. Som f\u00f8lge av sanering og gjenoppbygging av store deler av byggets innvendige overflater har store deler av byggets r\u00f8ropplegg blir avdekket. Det opprinnelige prosjektet innebar ikke utskifting av r\u00f8ropplegg p\u00e5 skolen, men det foresl\u00e5s i denne saken at dette n\u00e5 utf\u00f8res. Bygningskonstruksjonene er allerede \u00e5pnet, og det er derfor fornuftig \u00e5 skifte ut det gamle r\u00f8ropplegget til moderne r\u00f8r-i-r\u00f8r system. I det opprinnelige prosjektet var det ikke medtatt kostnader for tildekning av belegg, utover i skolens korridorer. Som et resultat av den omfattende saneringen vil det v\u00e6re n\u00f8dvendig med langt mer tildekking av gulvbelegg i alle rom p\u00e5 skolen. Den utvidede saneringen medf\u00f8rer ogs\u00e5 behov for n\u00f8dvendige ekstra tiltak utover opprinnelig prosjekt. Kostnadene for dette er inkludert i samlet post p\u00e5 kr. 45,3 mill. kroner, omtalt nedenfor: \u2022 Alt inventar og l\u00f8s\u00f8re er rengjort og flyttet p\u00e5 eksternt lager. \u2022 Midlertidig brannalarmanlegg p\u00e5 skolen m\u00e5 etableres for \u00e5 ivareta fungerende \u2022 alarmanlegg til Ortun sv\u00f8mmehall i byggeperioden. \u2022 Brannsentral m\u00e5 flyttes til badeanlegget. \u2022 Byggestr\u00f8m m\u00e5 reetableres. \u2022 Vannet p\u00e5 skolen m\u00e5 legges om for \u00e5 sikre vann til vaktmesterboligen. Selv om fagetaten i dette prosjektet vurderer at det ikke var mulig \u00e5 forutse asbestfunnene, s\u00e5 mener man at erfaringene ved dette spesielle funnet likevel kan overf\u00f8res til senere prosjekt. I fremtidige lignende prosjekter vil det derfor foretas mer omfattende stikkpr\u00f8ver. 3 \u00d8konomiske konsekvenser: I gjeldende handlings- og \u00f8konomiplan (H\u00d8P 2024-27) er det vedtatt brutto totalramme for prosjektet p\u00e5 kr 108,8 mill. Av disse er kr 28,8 mill. avsatt tidligere \u00e5r (tom. 2023), og de resterende kr 80,0 mill. er budsjettert i \u00f8konomiplanperioden 2024-27. Som f\u00f8lge av mer omfattende funn av asbest tilkommer det ekstra kostnader til sanering av store deler av byggets innvendige overflater., Situasjonen medf\u00f8rer ogs\u00e5 gjenoppbygging, overflatebehandling, belysning og nye underfordelere til elektrisk anlegg. Samlet utgj\u00f8r dette en kostnad p\u00e5 kr 45,3 mill. inkl. \u00f8kning i post for usikkerhetsavsetning. Som f\u00f8lge av de omfattende endringene i prosjektet er byggetiden for prosjektet utvidet med ett \u00e5r. Dette medf\u00f8rer \u00f8kte kostnader for byggherreorganisasjon i form av l\u00f8nns- og prisstigning, driftskostnader for totalentrepren\u00f8r, lagerleie og riggkostnader. Samlet utgj\u00f8r dette en kostnad p\u00e5 ca. kr 27,5 mill. Samlet kostnad, ekskl. byggel\u00e5nsrenter, for n\u00f8dvendige tiltak blir dermed kr 181,6 mill. Som redegjort for i saken, s\u00e5 gj\u00f8r situasjonen at det ogs\u00e5 er form\u00e5lstjenlig for kommunen \u00e5 utf\u00f8re f\u00f8lgende tiltak som en del av den st\u00f8rre rehabiliteringen: \u2022 Sparkling og maling av resterende overflater er kalkulert til kr 2,5 mill. \u2022 Merkostnadene med \u00e5 erstatte elektriske kabler og stikkontakter fra byggets opprinnelse med nye installasjoner er kalkulert til kr 1,0 mill. \u2022 Merutgiftene for nye varmeovner er kalkulert til kr 0,7 mill. \u2022 Merkostnad for nytt sanit\u00e6ranlegg er kalkulert til kr 2,2 mill. \u2022 Merkostnaden for ventilasjonskanaler og ventiler skjult over himling i alle rom er kalkulert til kr 2,9 mill. \u2022 Merkostnaden ved \u00e5 legge nytt gulvbelegg p\u00e5 majoriteten av skolen er kalkulert til kr 0,2 mill. Samlet utgj\u00f8r disse anbefalte tiltakene kr 9,5 mill. Det gir prosjektet en totalramme p\u00e5 kr 191,1 mill. ekskl. byggel\u00e5nsrenter. Det er beregnet en P50 av Etat for bygg og eiendom p\u00e5 kr 170 mill. eksklusiv \u00f8kningen i byggel\u00e5nsrenter. En beregnet P85 gir et budsjettbehov p\u00e5 kr 191,1 mill. \u00d8kningen i byggel\u00e5nsrenter utgj\u00f8r 6,9 mill., og den nye estimerte totalrammen for prosjektet er kr 198 mill. \u00d8kning kapitalkostnader: I vedtaket fra mai 2023 ble det lagt til grunn f\u00f8lgende estimerte kostnader knyttet til renter og avdrag: Anbefalt l\u00f8sning med en utvidelse av prosjektet p\u00e5 kr 89,2 mill., gir f\u00f8lgende estimert \u00f8kning i renter og avdrag: 4 Renter og avdrag av investeringen f\u00f8lger avskrivningstiden p\u00e5 25 \u00e5r, og tabellen over viser en totaloversikt over kapitalkostnadene som vil belastes driftsbudsjett i nedbetalingsperioden. Man har i beregningen lagt til grunn at ikke hele bel\u00f8pet vil bli l\u00e5nefinansiert, fordi man vil motta noe i mva-kompensasjon. Tabellen baserer seg p\u00e5 de rentesatsene som ligger til grunn i H\u00d8P 2024-2027 og gir f\u00f8lgelig bare et estimat p\u00e5 hva kapitalkostnadene vil bli Byr\u00e5dets vurdering og anbefaling/konklusjon: Som f\u00f8lge av at det underveis i det opprinnelige prosjektet ble avdekket mer omfattende asbest p\u00e5 skolen, s\u00e5 endrer prosjektet karakter. Planen var \u00e5 utf\u00f8re en teknisk oppgradering gjennom et prosjekt som hadde en ramme p\u00e5 108,8 millioner kroner. Gitt de n\u00f8dvendige arbeidene som situasjonen uansett krever gjennomf\u00f8rt for at skolen p\u00e5 en tilfredsstillende m\u00e5te saneres, anbefaler ogs\u00e5 byr\u00e5det at prosjektet oppjusteres kraftig. Prosjektet f\u00e5r n\u00e5 en karakter som n\u00e6rmest medf\u00f8rer en totalrehabilitering av skolen. Byr\u00e5det slutter seg til fagetatens tiltak som er beskrevet i saken. Som omtalt i saken var det i forprosjektet utarbeidet en rapport som kartla asbest i bygget. Denne avdekket enkelte asbestholdige materialer og st\u00f8v i enkelte deler av bygget. Dette tok ogs\u00e5 konkurransegrunnlaget h\u00f8yde for. Underveis i rivningsarbeidet ble derimot et st\u00f8rre omfang av asbest avdekket. Funnene ble lokalisert til deler av bygget hvor det opprinnelig ikke var benyttet asbestholdige materialer, og det var derfor ikke grunn til \u00e5 forutse funn av asbest i disse arealene. Den mest n\u00e6rliggende forklaringen er at st\u00f8v og rester fra asbestholdige plater som ble kappet i arealene under byggeperioden p\u00e5 1960-tallet, har blitt \u00abbygget inn\u00bb i himling og inne i vegger p\u00e5 deler av skolen. Det er viktig \u00e5 understreke at asbesten har v\u00e6rt lukket inne i konstruksjonene, og slik sett har hverken elever eller ansatte v\u00e6rt utsatt for eksponering. Det er \u00e5penbart krevende at prosjekter endrer karakter i s\u00e5 stor grad som i dette tilfellet, men byr\u00e5det mener det er positivt og n\u00f8dvendig at fagetaten har varslet mer omfattende kartlegging av asbest ved lignende fremtidige prosjekter. Elever og ansatte ved Ortun skole ble i forkant av prosjektet flyttet til erstatningsskolen Lynghaugparken 2 i Fyllingsdalen. Det oppjusterte prosjektet inneb\u00e6rer at byggetiden utvides ett \u00e5r, og elever og ansatte vil derfor ha tilholdssted p\u00e5 samme erstatningsskole frem til h\u00f8sten 2025. Dette f\u00e5r derimot ingen logistiske konsekvenser for andre planlagte skoleprosjekter. Byr\u00e5det anbefaler at oppjusteringene vedtas i tr\u00e5d med sakens premisser. Begrunnelse for framleggelse til bystyret: Oppjustering av kostnadsramme for prosjekt jfr. Budsjettfullmaktenes pkt. 2.3 bokstav c): Ved behov for vesentlig justering av et prosjekts totale investeringsramme etter at det foreligger gjennomf\u00f8ringsvedtak, skal det fremmes egen sak til besluttende organ. Utgangspunkt for beregning av avvik er kostnadsestimat ved prosjektets vedtatte gjennomf\u00f8ringsvedtak. Hvilket organ som kan behandle saken er avhengig av avviket og prosjektets st\u00f8rrelse. I dette tilfellet er behandlende organ bystyret. Byr\u00e5det innstiller til bystyret \u00e5 fatte f\u00f8lgende vedtak: 1. Totalrammen for prosjektet Ortun skole \u2013 oppgradering av tekniske anlegg oppjusteres til kr.198 mill. kroner. 2. Budsjettavsetning framg\u00e5r av f\u00f8lgende tabell (mill. kr): 5 3. Merbehovet p\u00e5 kr. 89,2 mill. innarbeides i rullering av H\u00d8P 2024-2027, i revidert budsjett 2024. Dato: 27. februar 2024 Christine B. Meyer Eivind K. N\u00e6vdal-Bolstad Byr\u00e5dsleder Byr\u00e5d for finans Dokumentet er godkjent elektronisk. Vedlegg: Fagnotat av 1. februar 2024 Kostnadskalkyle 6 "
}