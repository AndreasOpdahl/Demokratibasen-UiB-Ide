{
  "dokument_id": "85977b28-a9cc-5387-ba00-f93db19d1607",
  "doc_type": "case_attachment",
  "kommune": 4601,
  "tittel": "Anbefaler ikke h\u00f8ringssvar til h\u00f8ring av utkast til forskrift om sivil statsluftfart med ubemannet luftfart\u00f8y",
  "url": "https://bergen.kommune.no/politikere-utvalg/api/fil/bk360/11989304/Anbefaler-ikke-horingssvar-til-horing-av-utkast-til-forskrift-om-sivil-statsluftfart-med-ubemannet-luftfartoy",
  "tekst": " BBU - kommunaldirekt\u00f8rens stab Til Notat Byr\u00e5dsleders avdeling stab (Arbeidssted) V\u00e5r referanse: 2024/188760-4 Saksbehandler: Andr\u00e9 Listhaug Fra Dato: 28. januar 2025 BBU - kommunaldirekt\u00f8rens stab Anbefaler ikke h\u00f8ringssvar til h\u00f8ring av utkast til forskrift om sivil statsluftfart med ubemannet luftfart\u00f8y Vi har mottatt utkast til forskrift om sivil statsluftfart med ubemannet luftfart\u00f8y fra Luftfartstilsynet p\u00e5 h\u00f8ring. H\u00f8ringsfristen er 31. mars 2025. Sivil statsluftfart er kort fortalt luftfartsvirksomhet i regi av sivile offentlige myndigheter for \u00e5 ut\u00f8ve sentrale myndighetsoppgaver. Eksempler p\u00e5 dette er bruk av luftfart\u00f8y til politivirksomhet, brannslukkings- og redningsarbeid med bruk av luftfart\u00f8y, og bruk av luftfart\u00f8y til tollvirksomhet og grenseoverv\u00e5king. Forskriften skal inneholde flysikkerhetsreglene for slik luftfartsvirksomhet som ikke er milit\u00e6r. Luftfartstilsynet har tidligere utarbeidet forskrift for sivil luftfart med bemannet luftfart\u00f8y (BSL A 8-1). For \u00e5 komplettere reglene om sivil statsluftfart, anses det n\u00f8dvendig \u00e5 utarbeide en tilsvarende forskrift for sivil statsluftfart med ubemannet luftfart\u00f8y. Ubemannet luftfart er i s\u00e5 rask endring og er p\u00e5 mange omr\u00e5der s\u00e5 forskjellig fra bemannet luftfart, at det anses mest hensiktsmessig \u00e5 fastsette reglene om statsluftfart med ubemannede luftfart\u00f8y i en egen forskrift. H\u00f8ringsforslaget omfatter bruk av ubemannet luftfart\u00f8y til brannbekjemping- og redningsoperasjoner. I Norge er slike oppgaver lagt til kommunene. Den foresl\u00e5tte forskriften vil derfor ogs\u00e5 gjelde bruk av ubemannet luftfart\u00f8y til brannbekjemping- og redningsoperasjoner som utf\u00f8res av kommunal brann- og redningstjeneste. Bergen Brannvesen har ingen merknader til h\u00f8ringsforslaget. Byr\u00e5dsavdelingen anbefaler derfor at det ikke gis h\u00f8ringssvar til forslag til forskrift om sivil statsluftfart med ubemannet luftfart\u00f8y. Byr\u00e5d for byutvikling deler denne oppfatningen. Med hilsen BBU - kommunaldirekt\u00f8rens stab Christine Kahrs \u2013 byr\u00e5d for byutvikling Dokumentet er godkjent elektronisk. "
}