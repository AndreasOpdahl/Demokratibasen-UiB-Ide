{
  "dokument_id": "e31ad4c1-3d2b-59db-8098-841b29266910",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 37 fra Martine Jordana Baarholm (FrP) om \u00e5 gj\u00f8re skole mer praktisk rettet - Utvalg for barnehage, skole og idrett",
  "url": "https://bergen.kommune.no/politikere-utvalg/api/fil/bk360/10444087/Svar-pa-skriftlig-sporsmal-nr-37-fra-Martine-Jordana-Baarholm-FrP-om-a-gjore-skole-mer-praktisk-rettet-Utvalg-for-barnehage-skole-og-idrett",
  "tekst": " Seksjon for strategi, utvikling og utredning (SUU) Til Intern korrespondanse Bystyrets kontor V\u00e5r referanse: 2024/79287-3 Saksbehandler: Maria Smith Fra Dato: 28. mai 2024 Byr\u00e5d for barnehage og skole Svar p\u00e5 skriftlig sp\u00f8rsm\u00e5l nr. 37 fra Martine Jordana Baarholm (FrP) om \u00e5 gj\u00f8re skole mer praktisk rettet - Utvalg for barnehage, skole og idrett Det er stadig flere elever som kommer frem at den skolen er blitt sv\u00e6rt teoritungt, derfor har det blitt tatt til orde p\u00e5 at skolen b\u00f8r kunne gj\u00f8res mer praktisk rettet. Det f\u00f8lger av Klosterhagen-erkl\u00e6ringen at Byr\u00e5det vil \u00abAt skolel\u00f8pet i st\u00f8rre grad tilpasses den enkelte elev, slik at alle opplever mestring og \u00f8kt motivasjon i skolen\u00bb og at byr\u00e5det vil \u00abArbeide for flere valgfag i ungdomsskolen\u00bb. Dette menes \u00e5 v\u00e6re til fordel b\u00e5de for de teoritunge elevene, men ogs\u00e5 de som l\u00e6rer bedre av \u00e5 gj\u00f8re ting praktisk samtidig som det vil gi elevene en st\u00f8rre valgfrihet over egen skolehverdag. Sp\u00f8rsm\u00e5l til byr\u00e5den: - Hvordan arbeider byr\u00e5den mot \u00e5 gj\u00f8re skolen mer praktisk rettet for \u00e5 m\u00f8te en mer varierende skolehverdag? - Vil byr\u00e5den vurdere \u00e5 ta initiativ til et samarbeid med fylkeskommunen om et pr\u00f8veprosjekt med yrkesfag i ungdomsskolen? Svar fra byr\u00e5den: Jeg er enig med representanten om at oppl\u00e6ringen i skolen b\u00f8r bli mer praktisk rettet. Det er derfor viktig for meg \u00e5 sikre at skolene har tid og rom til \u00e5 arbeide med kvalitetsutviklingsplanen \u00abSammen for kvalitet \u2013 l\u00e6ring og medvirkning\u00bb. Denne sier: \u00abSkolen samarbeider med elevene og sikrer at de f\u00e5r medvirke og ta medansvar i l\u00e6ringsfelleskapet. Dette bidrar til \u00e5 skape en trygg og inkluderende l\u00e6ringsarena som gir mulighet for utforskende, praktiske og elevaktive arbeidsm\u00e5ter.\u00bb Regjeringen \u00f8nsker at skolene skal v\u00e6re mer praktisk og variert og har derfor iverksatt en egen satsing p\u00e5 dette omr\u00e5det. I den forbindelse kunne alle kommuner s\u00f8ke om penger til \u00e5 kj\u00f8pe inn utstyr for \u00e5 gj\u00f8re skolehverdagen til elevene mer praktisk, relevant og utforskende. If\u00f8lge regjeringen handler praktisk l\u00e6ring om mye mer enn oppl\u00e6ring i de klassiske praktiske og estetiske fagene. Det handler ogs\u00e5 om \u00e5 gj\u00f8re oppl\u00e6ringen i de andre fagene, som matte og norsk, mer praktisk. Bergen kommune s\u00f8kte v\u00e5ren 2024 om \u00e5 delta i regjeringens satsing og fikk tildelt kr 6 022 163,00 til dette. 44 skoler i Bergen s\u00f8kte p\u00e5 midlene og har planer for bruken av disse knyttet til en mer praktisk og variert skolehverdag for elever p\u00e5 5.-10. trinn. I bergensskolen kan tilskuddet brukes til: - utstyr som styrker arbeidet med praktisk og variert oppl\u00e6ring, for eksempel for \u00e5 n\u00e5 m\u00e5l i skolens tiltaksplan - utstyr som styrker de praktiske sidene av de praktiske og estetiske fagene og/eller bidrar til mer praktisk, variert og relevant oppl\u00e6ring i andre fag - investeringer i l\u00e6ringsarenaer inne eller ute som fremmer praktisk og variert l\u00e6ring og/eller fysisk aktivitet N\u00e5r det gjelder sp\u00f8rsm\u00e5let om \u00e5 vurdere \u00e5 ta initiativ til et samarbeid med fylkeskommunen om et pr\u00f8veprosjekt med yrkesfag i ungdomsskolen, vil jeg starte med \u00e5 trekke frem noe av det som byr\u00e5dsavdelingen allerede gj\u00f8r: - Faget utdanningsvalg er obligatorisk p\u00e5 ungdomsskolen. M\u00e5let med faget er \u00e5 gj\u00f8re elevene i stand til \u00e5 ta gode utdannings- og yrkesvalg og utvikle karrierekompetanse. - Byr\u00e5dsavdeling for barnehage og skole samarbeider med ulike oppl\u00e6ringskontor og bedrifter som favner om yrker knyttet til yrkesfag i prosjektet \u00abFagdag i bedrift\u00bb. Gjennom en slik dag f\u00e5r elevene \u00f8kt forst\u00e5else og kunnskap om yrket/yrker som bedriften representerer, og f\u00e5r pr\u00f8ve ut ulike \u00f8velser tilknyttet yrket. - Byr\u00e5dsavdelingen har ogs\u00e5 et tett samarbeid med Vestland fylkeskommune knyttet til utpr\u00f8ving i vgs for elever p\u00e5 10.trinn. - Etat for skole har etablert og organiserer Ka vil DU bli? Dette skal bist\u00e5 ungdomsskolene i arbeidet i faget utdanningsvalg. Ka vil DU bli? samarbeider med de videreg\u00e5ende skolene/fylket om utpr\u00f8ving for 10. trinns elever i videreg\u00e5ende skole, og med ulike bedrifter, offentlige og private, om fagdag i bedrift for 9. trinns elever. I bystyrem\u00f8tet 06.03.2024 behandlet bystyret et representantforslag om \u00e5 gjennomf\u00f8re en ungdomsskolereform i Bergen kommune. I forbindelse med vedtaket ble det blant annet vedtatt en merknad knyttet til dialog med Vestland fylkeskommune. Jeg har som representanten ettersp\u00f8r, tatt initiativ til dialog med fylkeskommunen med m\u00e5l om \u00e5 f\u00e5 til et pr\u00f8veprosjekt med yrkesfag i ungdomsskolen. Daniel C. E. H\u00e4gglund - Byr\u00e5d for barnehage og skole Dokumentet er godkjent elektronisk. "
}