{
  "dokument_id": "0ade4684-ec55-5523-9e98-948d2bac8956",
  "doc_type": "case_presentation",
  "kommune": 4601,
  "tittel": "Interpellasjon nr. 1 fra Thor Haakon Bakke (MDG) og Mailiss Solheim-\u00c5kerblom (R) om br\u00f8yting av fortau. Bergen bystyre 29.01.2025",
  "url": "https://bergen.kommune.no/politikere-utvalg/api/fil/bk360/11871244/Framstilling-Interpellasjon-nr-1-fra-Thor-Haakon-Bakke-MDG-og-Mailiss-Solheim-Akerblom-R-om-broyting-av-fortau-Bergen-bystyre-29-01-2025",
  "tekst": " Bystyrets kontor Til Intern korrespondanse BBU - Seksjon forvaltning og samhandling V\u00e5r referanse: 2025/38698-2 (Arbeidssted) Saksbehandler: Anette Hatlemark Drabl\u00f8s Dato: 15. januar 2025 Fra Bystyrets kontor Interpellasjon nr. 1 fra Thor Haakon Bakke (MDG) og Mailiss Solheim-\u00c5kerblom (R) om br\u00f8yting av fortau. Bergen bystyre 29.01.2025 N\u00e5r hele himmelen detter ned samtidig kan det bli mye for alle og enhver. Br\u00f8ytemannskapene har gjort en kjempejobb denne vinteren, akkurat som foreg\u00e5ende. Samtidig er det \u00e5penbart et politisk ansvar \u00e5 sikre at det er tilstrekkelig br\u00f8ytet p\u00e5 fortau, sykkelveier og bilveier. I 2015 vedtok bystyret at \u00abDet skal etableres gode vedlikeholds- og skj\u00f8tselsrutiner for gangveinettet som sikrer at gangveier og sykkelveier br\u00f8ytes f\u00f8r, eller koordinert med, bilveier\u00bb. Det handler om at Bergen skal v\u00e6re en g\u00e5by, en by hvor det trygt og forutsigbart \u00e5 bruke beina, eller rulle, for alle innbyggere. I G\u00e5strategien, vedtatt 2020, ble ambisjonen gjentatt og det ble bestemt at \u00abtilbudet for g\u00e5ende skal br\u00f8ytes, str\u00f8s og kostes f\u00f8r, eller samtidig med, kj\u00f8reveg\u00bb. Ambisjonene ble gjentatt i Handlingsplan for drift og vedlikehold av det kommunale veinettet 2022-2025. G\u00e5strategien er utarbeidet sammen av Bergen kommune, Vestland fylke og Statens vegvesen. Alle veieierne er derfor samstemt om denne f\u00f8ringen og man b\u00f8r derfor forvente at det etterleves langt p\u00e5 vei. Men i vinter har det v\u00e6rt \u00e5penbart at br\u00f8ytemannskapene fra de ulike forvaltningsniv\u00e5ene ikke en gang har fors\u00f8kt \u00e5 etterleve vedtatt politikk. Tvert imot har man med vilje ventet med fortauene. Spesielt gjelder dette staten og fylke, mens kommunen virker til \u00e5 ha lagt mer innsats i \u00e5 f\u00f8lge opp vedtatt politikk. Det vises blant annet til sak i Bergens Tidende 4. januar: https://www.bt.no/vaer/i/yEbx9r/fortauene-skal-ryddes-i-bergensomraadet-og-askoey-og- oeygarden Ambisjonen reflektert i G\u00e5strategien, som ogs\u00e5 inneb\u00e6rer enkel tilgang til kollektivstopp m.m., er \u00e5penbart en satsing, og representantene opplever ikke at byens innbyggere forventer at alt skal v\u00e6re perfekt p\u00e5 fortauene til enhver tid. Men for alle som har brukt beina til \u00e5 bevege seg i byen de siste ukene har det v\u00e6rt tydelig at br\u00f8yting av fortau har v\u00e6rt en siste prioritet. I tillegg har de blitt brukt til \u00e5 deponere sn\u00f8, noe som forverrer situasjonen for byens myke trafikanter. Samtidig finnes det gjentatte vedtak over tid om at br\u00f8ytingen skal bli mer samordnet og koordinert mellom de ulike veieierne, samt at man skal redusere bruken av salt av hensyn til milj\u00f8 m.m. Basert p\u00e5 denne og foreg\u00e5ende vinter fremst\u00e5r det ikke som om man har lyktes med \u00f8kt samordning, og det b\u00f8r vurderes \u00e5 g\u00e5 mer drastisk til verks, for eksempel ha flere felles kontrakter p\u00e5 tvers av forvaltningsniv\u00e5ene, overdra eierskap av veier, eller lignende. Oppsummert er det slik at verken kommunen, fylket eller staten etterlever de felles kj\u00f8rereglene de er enige om for br\u00f8yting i Bergen kommune. Sp\u00f8rsm\u00e5l: Hvorfor br\u00f8ytes ikke fortau i Bergen kommune f\u00f8r eller samtidig med bilveier? Med hilsen Bystyrets kontor Anette H. Drabl\u00f8s - F\u00f8rstekonsulent Dokumentet er godkjent elektronisk. Kopi: Byr\u00e5dsleders avdeling stab (Arbeidssted) "
}