{
  "dokument_id": "b1060f7a-c773-5e4e-a214-169af2f6a250",
  "doc_type": "case_presentation",
  "kommune": 4601,
  "tittel": "Interpellasjon nr. 5 fra Mailiss Solheim-\u00c5kerblom (R) om vassdragsvern. Bergen bystyre 26.03.2025\n",
  "url": "https://bergen.kommune.no/politikere-utvalg/api/fil/bk360/12271902/Framstilling-Interpellasjon-nr-5-fra-Mailiss-Solheim-Akerblom-R-om-vassdragsvern-Bergen-bystyre-26-03-2025-",
  "tekst": " Bystyrets kontor Til Intern korrespondanse BFIN - Seksjon for administrasjon V\u00e5r referanse: 2025/123021-3 Saksbehandler: Anette Hatlemark Drabl\u00f8s Fra Dato: 10. mars 2025 Bystyrets kontor Interpellasjon nr. 5 fra Mailiss Solheim-\u00c5kerblom (R) om vassdragsvern. Bergen bystyre 26.03.2025 I forbindelse med behandling av en melding om flom og skred, vedtok flertallet p\u00e5 Stortinget 13. februar at det n\u00e5 \u00e5pnes for utbygging av kraftverk i vernede vassdrag. Dette er et dramatisk vedtak, og det er sv\u00e6rt problematisk at forslaget ikke har v\u00e6rt gjennom en vanlig, demokratisk h\u00f8ringsprosess. Det betyr at verken NVE, andre fagmyndigheter eller relevante interesseorganisasjoner har kunnet komme med innspill til saken f\u00f8r de folkevalgte stemte over den. N\u00e5 har alts\u00e5 flertallet av partier p\u00e5 Stortinget fjernet vassdragsvernet med ett pennestr\u00f8k uten engang en demokratisk prosess. De norske vassdragene er b\u00e5de sjeldne og verdifulle. Derfor var det en historisk seier for milj\u00f8bevegelsen at det i sin tid ble satt grenser for utbygging i vassdrag. Med Stortingsflertallets nye vedtak er terskelen senket drastisk for \u00e5 bygge ut i de rundt 390 vernede vassdragene som finnes i Norge, hvorav 58 i Vestland fylke. Sv\u00e6rt mange har pekt p\u00e5 alvoret i denne saken, og understreket at dette er en trist og farlig utvikling for naturen og elvene v\u00e5re. Dette st\u00e5r i skarp kontrast til Norges forpliktelser i Montrealavtalen til \u00e5 verne og restaurere natur. Eviny/BKK jobber med fornybar energi, med vannkraft som den historiske ryggraden i sin virksomhet. Selskapet er heleid av det offentlige. Statkraft har st\u00f8rste eierandel p\u00e5 43,4 %, mens Bergen Kommune er st\u00f8rste eierkommune med en eierandel p\u00e5 37,75 % Sp\u00f8rsm\u00e5l til finansbyr\u00e5den: Vil byr\u00e5den bruke kommunens eierskap aktivt til \u00e5 sikre at BKK/Eviny ikke bygger ut eller investerer i utbygging av vannkraft i vernede vassdrag? Med hilsen Bystyrets kontor Anette H. Drabl\u00f8s - F\u00f8rstekonsulent Dokumentet er godkjent elektronisk. Kopi: Byr\u00e5dsleders avdeling stab (Arbeidssted) "
}