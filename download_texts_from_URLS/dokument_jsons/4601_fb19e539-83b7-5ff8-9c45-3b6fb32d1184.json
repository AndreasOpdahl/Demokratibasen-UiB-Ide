{
  "dokument_id": "fb19e539-83b7-5ff8-9c45-3b6fb32d1184",
  "doc_type": "case_attachment",
  "kommune": 4601,
  "tittel": "Faglig innspill fra Bergen Vann, datert 10.04.2025",
  "url": "https://bergen.kommune.no/politikere-utvalg/api/fil/bk360/12516783/Faglig-innspill-fra-Bergen-Vann-datert-10-04-2025",
  "tekst": "Kommentarer fra Bergen Vann til Planprogram og hovudutfordringar for oppdatert vassforvaltningsplan 2028\u20132033 Viser til mail sendt 05.02.2025 der Byr\u00e5dsavdelingen bestiller faglige innspill i forbindelse med h\u00f8ring av planprogram og utfordringsbilde knyttet til rullering av regional vannforvatlningsplan. Bergen Vann har g\u00e5tt gjennom dokumentene og har ingen kommentarer til \u00abPlanprogram for oppdatering av vassforvaltningsplanen for Vestland 2028-2033\u00bb. For dokumentet \u00abHovudutfordringar i Vestland vassregion\u00bb har vi f\u00f8lgende tilbakemeldinger: I kapittel 2.4 \u00abKjemisk tilstand\u00bb, under delkapittel \u00abMilj\u00f8gifter i innsj\u00f8\u00bb st\u00e5r det \u00abAvl\u00f8psvatn fr\u00e5 hushaldingar og n\u00e6ringsliv kan ogs\u00e5 innehalde milj\u00f8gifter som restar av legemiddel, mikroplast og kjemikal, s\u00e6rleg n\u00e5r vatnet er utilstrekkeleg reinsa.\u00bb Her \u00f8nsker vi \u00e5 p\u00e5peke at avl\u00f8psrenseanleggene man bruker i dag ikke er bygget for \u00e5 fjerne legemiddelrester, mikroplast og kjemikalier, s\u00e5 at avl\u00f8psvann inneholder disse stoffene skyldes ikke d\u00e5rlig avl\u00f8psrensing. Det er mye mer hensiktsmessig \u00e5 fjerne slike stoffer ved kilden, hos husholdningene og n\u00e6ringslivet, og dette er noe som dokumentet ogs\u00e5 gjerne kunne omtalt. I kapittel 4.3 \u00abAvl\u00f8psvann\u00bb under delkapittel \u00abUtslepp fr\u00e5 st\u00f8rre tettbygde omr\u00e5de (forureiningsforskrifta kapittel 14)\u00bb beskriver at det nye anlegget p\u00e5 Garnes skal st\u00e5 ferdig i innev\u00e6rende periode. P\u00e5 grunn av forsinkelser er dette feil, anlegget kommer i l\u00f8pet av neste planperiode. I samme kapittel under delkapittel \u00abEffektar\u00bb \u00f8nsker vi \u00e5 kommentere at teksten fremst\u00e5r veldig generell og burde v\u00e6rt utstyrt med kildehenvisninger. For eksempel setningen \u00abUtsleppa kan ogs\u00e5 innebera ein helsefare dersom utsleppa skjer i n\u00e6rleiken av omr\u00e5de som blir brukt til bading og andre rekreasjonsform\u00e5l i/ved vatn.\u00bb Mener man her utslipp av urenset avl\u00f8psvann i forbindelse med overl\u00f8p ol., eller er det snakk om utslipp fra renseanlegg? Videre i denne delen av teksten gjentas poenget om at \u00abd\u00e5rlig renset\u00bb avl\u00f8psvann f\u00f8rer til spredning av antibiotikaresistens, mikroplast, legemiddelrester og milj\u00f8gifter. Igjen \u00f8nsker vi \u00e5 p\u00e5peke at avl\u00f8psrenseanleggene ikke er bygget for \u00e5 fjerne slike stoffer og at disse stoffene finnes i avl\u00f8psvannet er et samfunnsproblem, ikke noe som skyldes d\u00e5rlig arbeid ved renseanleggene slik teksten gir inntrykk av. Vi bestrider ikke at avl\u00f8psvann inneholder u\u00f8nskede stoffer som milj\u00f8gifter, mikroplast, legemiddelrester mm., men da vil vi forvente at dette ogs\u00e5 omtales under andre avsnitt i dokumentet (som oppdrett, jordbruk og vei). Til sammenligning skrives det under oppdretts-kapittelet at legemiddelbruk i noen tilfeller kan ha en lokal virkning like rundt anlegget, mens det i avl\u00f8pskapittelet st\u00e5r at legemiddelrester og milj\u00f8gifter selv i lave konsentrasjoner kan ha betydning for helse og milj\u00f8, og at det kan bidra negativt for det marine milj\u00f8et globalt. I kapittel 4.6 \u00abIndustri\u00bb under \u00abVest vassomr\u00e5de\u00bb er det ikke nevnt oppryddingen av Puddefjorden, kun Store Lungeg\u00e5rdsvannet. Navnet er for \u00f8vrig stavet feil, som Store Lungeg\u00e5rdsvann. Kommentar til bilde 8 \u00abNy gang- og sykkelsti i Her\u00f8ysund\u00bb er at dette, med forbehold om at vi ikke kjenner til prosjektet, ser ut som den type l\u00f8sning som \u00f8delegger for livet i elven (https://www.nrk.no/innlandet/flomsikring-av-elver-odelegger-for-dyrelivet-1.15243539). I en plan for godt vannmilj\u00f8 syns vi ville v\u00e6rt bedre \u00e5 ha med bilder av gode l\u00f8sninger. Kommentar til bilde 11 \u00abBergen med utsikt fr\u00e5 Fl\u00f8yen\u00bb er at dette bildet trolig er 25 \u00e5r gammelt og omr\u00e5det er tiln\u00e6rmet totaltransformert i denne perioden (Solheimsviken ser i dag helt annerledes ut, og bildet er tatt f\u00f8r b\u00e5de ny brannstasjon og AdO). Vi syns at en plan for 2028-2033 burde ha et nyere bilde. Under kapittel 5.4 \u00abNytt avl\u00f8psdirektiv og konsekvensar for kommunane\u00bb st\u00e5r det at kravet om terti\u00e6r- og kvart\u00e6rrensing skal innf\u00f8res p\u00e5 alle anlegg over 100 000 pe. Det korrekte er > 150 000 pe. Bergen kommune har da ett anlegg som kan f\u00e5 et slikt krav, gitt at EUs avl\u00f8psdirektiv innf\u00f8res uten endringer. Vi vet ikke hvordan direktivet vil bli innf\u00f8rt i Norge enda. I kapittel 5.5 \u00abBiorest kan gje auka forureining fr\u00e5 landbruket\u00bb lurer vi p\u00e5 om teksten er oppdatert etter at det nye gj\u00f8dselsregelverket er kommet. Vi foresl\u00e5r ogs\u00e5 at den siste setningen strykes (\u00abI tillegg til fosfor er det fare for at det kjem inn u\u00f8nskt reststoff i bioresten, til d\u00f8mes mikroplast, som blir spreidd p\u00e5 jordbruksareala og vaska ut i vassdrag og kystvatn.\u00bb), eventuelt oppdateres med kildehenvisning som dokumenterer at dette er et problem. Det er i dag strenge krav til kvalitet p\u00e5 biorest. Teksten gir et inntrykk av at mikroplast i jordbruksjord skyldes biorest, og at jord som ikke er tilf\u00f8rt biorest vil v\u00e6re helt fri for mikroplast. "
}