{
  "dokument_id": "f0f8abe3-3ede-5a64-8e03-8d87b275d820",
  "doc_type": "case_attachment",
  "kommune": 4601,
  "tittel": "Bymilj\u00f8etatens uttalelse, oppstartsm\u00f8te \u00c5sane. Gnr 216, bnr 1269. Vollane",
  "url": "https://bergen.kommune.no/politikere-utvalg/api/fil/bk360/8032005/Bymiljoetatens-uttalelse-oppstartsmote-Asane-Gnr-216-bnr-1269-Vollane",
  "tekst": "Fra: \"Bj\u00f8rnsen, Einar Kverndal\" Sendt: torsdag 11. mai 2023 09:40:01 Til: \"Postmottak planogbygg\" <postmottak.planogbygg@bergen.kommune.no> Kopi: \"Sandahl, Tom\" <Tom.Sandahl@bergen.kommune.no>; \"S\u00f8rensen, Ingvild Lande\" <Ingvild.Sorensen@bergen.kommune.no>; \"Knutsen, Valentina\" <Valentina.Knutsen@bergen.kommune.no>; \"Keith, Andrew\" <Andrew.Keith@bergen.kommune.no>; \"Tanum, Oskar S\u00f8rb\u00f8\" <Oskar.Tanum@bergen.kommune.no> Emne: Bymilj\u00f8etatens uttalelse, oppstartsm\u00f8te \u00c5sane. Gnr 216, bnr 1269. Vollane Hei, Viser til mottatte orientering om oppstartsm\u00f8te for PLAN-2023/11868, \u00c5sane. Gnr 216, bnr 1269. Vollane. Bymilj\u00f8etatens vurderinger Friluftslivsomr\u00e5det Vollane Omr\u00e5det hvor det planlegges bebyggelse er definert som et sv\u00e6rt viktig friluftslivsomr\u00e5de, jf. Kartlegging av friluftslivsomr\u00e5der i Bergen kommune i regi av Bymilj\u00f8etaten, 2016. Viser til figur 1. Badeviken med bakenforliggende gresslette og neset i vest er registrert som det statlig sikrede friluftslivsomr\u00e5de Vollane. Et statlig sikret friluftslivsomr\u00e5de er et omr\u00e5de som det offentlige har skaffet seg r\u00e5dighet over ved kj\u00f8p eller avtale om bruksrett. Staten har bidratt til at disse omr\u00e5dene har blitt sikret for allmennhetens bruk. I Milj\u00f8direktoratets veiledere knyttet til forvaltning av statlig sikrede friluftslivsomr\u00e5der (M-1985) st\u00e5r det at: Utgangspunktet for all forvaltning av statlig sikrede friluftslivsomr\u00e5der er at de er sikret for allmennhetens friluftslivsut\u00f8velse. De skal forvaltes slik at de ivaretas til dette form\u00e5let, og de skal v\u00e6re tilgjengelige og attraktive \u00e5 bruke. Figur 1: Kartlegging av friluftsomr\u00e5der i Bergen kommune Selve avgrensningen til det som er statlig sikret er ikke direkte ber\u00f8rt av foresl\u00e5tte planomr\u00e5de, men det bakenforliggende omr\u00e5det inng\u00e5r i arealet som er kartlagt som sv\u00e6rt viktig friluftsomr\u00e5de. Det er en romslig og sv\u00e6rt mye brukt badeplass med stor gressbakke som bakland. Det betyr at en nedbygging av det bakenforliggende arealet vil kunne virke sv\u00e6rt privatiserende. Det vil beslaglegge en viktig del av turomr\u00e5det og tilkomstmulighetene til selve badeplassen, i tillegg ha en sv\u00e6rt negativ fjernvirkning da bebyggelsen vil v\u00e6re sv\u00e6rt synlig i et flatt og \u00e5pent terreng. Friluftsomr\u00e5det Vollane er brukervennlig for flere brukergrupper da det er tilrettelagt med blant annet badestige, handicaprampe, toalett, samt tilgjengelig HC-parkering. Bymilj\u00f8etaten stiller seg derfor negativ til en nedbygging av et s\u00e5 viktig og mye brukt friluftslivsomr\u00e5de. \u00d8kologisk korridor og naturomr\u00e5de Omr\u00e5det best\u00e5r i dag av fulldyrket mark og h\u00f8ybonitets l\u00f8vskog, jf. arealressurskart AR5. Slike skoger er ofte sv\u00e6rt artsrike og frodige, og mange arter lever ogs\u00e5 i tilknytning til \u00e5pent jordbrukslandskap. Det er registrert en \u00f8kologisk korridor gjennom det aktuelle omr\u00e5det (jf. bl\u00e5gr\u00f8nt temakart til KPA2018) med direkte kobling til Eidsv\u00e5gen og Ervikbukta. Gr\u00f8ntomr\u00e5der tilknyttet vann utgj\u00f8r viktige leveomr\u00e5der for mange arter. \u00d8kologiske korridorer skal sikre at dyr og planter kan forflytte og spre seg p\u00e5 naturlig vis. Forbindelsene i temakartet er tegnet inn for \u00e5 ivareta slike korridorer, samt videreutvikle og etablere nye \u00f8kologiske korridorer. En eventuell bebyggelse her vil kunne punktere den \u00f8kologiske korridoren. Arealendring, og bit for bit nedbygging, er hovedtrusselen for naturmangfoldet i Norge. Oppstykket natur gj\u00f8r det vanskeligere for arter \u00e5 bevege seg fra et omr\u00e5de til et annet, og gj\u00f8r at vi f\u00e5r mange sm\u00e5 bestander som er adskilt fra hverandre, noe som hindrer genetisk mangfold. Sett i sammenheng med alle arealendringer som skjer i den tette byen, blir de samlede konsekvensene av denne typen utbygging store. Den \u00f8kologiske korridoren i planomr\u00e5det er en viktig forbindelse mot st\u00f8rre gr\u00f8ntomr\u00e5der utenfor planomr\u00e5det. Slike strukturer er s\u00e6rlig viktige i den tette byen, og det er derfor sv\u00e6rt viktig \u00e5 ivareta eksisterende gr\u00f8ntstruktur n\u00e5r vi planlegger og utvikler nye omr\u00e5der. Vi viser til at temakartet for bl\u00e5gr\u00f8nne strukturer skal legges til grunn ved planlegging, utbygging og forvaltning, og de sammenhengende bl\u00e5gr\u00f8nne strukturene skal ivaretas og sikres, jf. KPA \u00a7 10.1 og 10.2. Mobilitet og trafikk Vollane er en kommunal adkomstveg til offentlig friomr\u00e5de. Vegen mangler tilbud for myke trafikanter, er smal, og mangler m\u00f8teplasser for biler og snuplass ved enden. Vegen har i dag blandet trafikk til n\u00e6ringsbygg, Eidsv\u00e5g kirke og ca. 25 eksisterende eneboliger. Den kommunale vegen ligger i sin helhet p\u00e5 privat eiendom. Den aktuelle eiendommen har ikke avkj\u00f8rsel. Eiendommen er regulert i ID 35304000, Vollane. P\u00e5 plankartet har eiendommen betegnelse boligomr\u00e5de B4, (18 eneboligtomter). Gjeldende reguleringsplan forutsetter oppgradering av kommunal veg Vollane med bla etablering av fortau inntil avkj\u00f8rsel til boligomr\u00e5de B4. Resten av den kommunale vegen er ikke regulert. Bymilj\u00f8etaten tolker ID 35304000 slik at ved regulering av ny snuplass kommunal veg ved avkj\u00f8rsel til B4 skal resten av vegen ha status felles/ privat. Gjeldende reguleringsplan har ikke rekkef\u00f8lgekrav for oppgradering av den kommunale vegen. En utbygging med 50 nye boliger og n\u00e6ring (fotpleie, fysioterapi etc.) vil gi vesentlig \u00f8kt trafikk. Ved en slik utbygging anbefaler vi at det stilles krav om prosjektering og opparbeiding av vegnettet. Dagens kommunale veg og arealer langs vegen som er n\u00f8dvendige for oppgradering m\u00e5 inng\u00e5 i planavgrensningen. I planprosessen skal status og utforming av vegnettet i henhold til gjeldende Veinorm for Bergen kommune og h\u00e5ndb\u00f8ker til Statens vegvesen vurderes Renovasjon Tiltakshaver m\u00e5 utarbeide en RTP basert p\u00e5 RTV. Anbefaling Vollane har stor verdi som friluftsomr\u00e5de, og vi er negative til en utbygging i dette sv\u00e6rt viktige friluftsomr\u00e5det (jfr. Kart over friluftsomr\u00e5der). Omr\u00e5det har ogs\u00e5 stor verdi som \u00f8kologisk korridor, og en utbygging her vil kunne punktere denne viktige korridoren. Bystyret har nylig vedtatt ny klimastrategi og naturstrategi for Bergen. I strategiene er et av m\u00e5lene at Bergen skal v\u00e6re en arealn\u00f8ytral kommune innen 2030. Dette inneb\u00e6rer at vi gjenbruker allerede utbygde arealer fremfor \u00e5 bygge ned natur, jordbruksarealer og gr\u00f8ntomr\u00e5der. Hvis det likevel \u00e5pnes opp for en utbygging, m\u00e5 veien opparbeides for \u00e5 sikre trygg og attraktiv forbindelse for myke trafikanter. En utvidelse av veisnittet vil medf\u00f8re inngrep i omkringliggende landskap. Dette m\u00e5 tas med i vurderingen. Dagens kommunale veg og arealer langs vegen som er n\u00f8dvendige for oppgradering m\u00e5 inng\u00e5 i planavgrensningen. Med vennlig hilsen Einar Kverndal Bj\u00f8rnsen Seniorarkitekt MNAL Bymilj\u00f8etaten Plan- og utredningsavdelingen/ Planuttale og koordinering Telefon: 408 15 977 einar.bjornsen@bergen.kommune.no "
}