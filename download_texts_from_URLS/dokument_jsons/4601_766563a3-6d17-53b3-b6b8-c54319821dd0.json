{
  "dokument_id": "766563a3-6d17-53b3-b6b8-c54319821dd0",
  "doc_type": "case_presentation",
  "kommune": 4601,
  "tittel": "Bergenhus gnr 163 bnr 272 Stemmeveien 50 S\u00f8knad om legalisering av trappe- og heishus",
  "url": "https://bergen.kommune.no/politikere-utvalg/api/fil/bk360/10266647/Framstilling-Bergenhus-gnr-163-bnr-272-Stemmeveien-50-Soknad-om-legalisering-av-trappe-og-heishus",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/14582-18 Bergenhus gnr 163 bnr 272 Stemmeveien 50 S\u00f8knad om legalisering av trappe- og heishus Hva saken gjelder: Saken gjelder s\u00f8knad om p\u00e5bygg med samlet areal p\u00e5 ca. 27 m2 (trappe- og heishus med tilh\u00f8rende del av korridor i \u00f8verste etasje). Deler av etasjen som omhandles i s\u00f8knaden skal rives i henhold til rivningsvedtak (se punktet under om historikk for mer informasjon). Ansvarlig s\u00f8ker er Ramb\u00f8ll Norge AS v/ Elnes p\u00e5 vegne av Seksjonssameiet Svartediksveien 23. Sameiet representeres av Ryger advokatfirma v/ advokat Erik Knoph. Denne byggesak m\u00e5 ses i sammenheng med byr\u00e5dets vurdering av klage p\u00e5 rammetillatelse til rivning i sak 2023/234879. Byr\u00e5det innstiller til utvalg for milj\u00f8 og byutvikling om \u00e5 ikke ta klagen til f\u00f8lge. Sak 2023/234879 om rammetillatelse til riving (stiplet Denne sak om s\u00f8knad om legalisering av trappe- og linje) heishus (r\u00f8d stiplet linje) Saken fremmes for Utvalg for milj\u00f8 og byutvikling grunnet dens lange historikk. Sakshistorikk: Saken p\u00e5 eiendommen har en sv\u00e6rt lang og komplisert historikk, og det har tidligere v\u00e6rt til behandling hos overordnet klageinstans og i rettsapparatet ved flere anledninger (sak 200022984). Sakshistorikken gjengis i korte trekk i det f\u00f8lgende. Tiltaket som i sin tid ble oppf\u00f8rt p\u00e5 eiendommen best\u00e5r av tre boligbygg (lavblokker benevnt bygg B, C og D) i Svartediks- og Stemmeveien (gnr. 163, bnr. 272). Byggene er oppf\u00f8rt med til sammen 21 leiligheter. I dag st\u00e5r tre av disse uten formell godkjenning og skal rives. Dette gjelder \u00f8verste etasje i bygg D (en leilighet) og to av tre leiligheter i \u00f8verste etasje av bygg C. Det er s\u00e5ledes kun 18 leiligheter som er godkjent. Fylkesmannen i Hordaland fattet endelig vedtak om tiltakets tillatte st\u00f8rrelse den 26.03.2009. Gyldigheten av Fylkesmannen i Hordalands vedtak fra 2006 og 2009, som ledet fram til 18 leiligheter, ble sl\u00e5tt fast i Gulating lagmannsretts dom av 08.11.2012. Dommen er rettskraftig. Fylkesmannen i Hordaland sitt vedtak av 26.03.2009 inneb\u00e6rer at \u00f8verste etasje i bygg D 1 (en leilighet) og to av tre leiligheter i \u00f8verste etasje av bygg C, heis- og trappehuset i tredje etasje i bygg C ikke har tillatelse. Fylkesmannen i Hordaland stadfestet den 22.03.2013 kommunen sitt vedtak av 11.02.2010 om p\u00e5legg om retting. Det ble her lagt til grunn at siste leiligheten i tredje etasje i blokk C kan beholdes, med endret tilkomst. Plan- og bygningsetaten utstedte den 04.11.2013 forelegg etter pbl. \u00a7 32-6 som f\u00f8lge av manglende oppfylling av tidligere gitt p\u00e5legg i saken. Ved stevning av 29.11.2013 reiste Kehm AS og Siv. Ing. Rakner AS sak for \u00e5 f\u00e5 pr\u00f8vd forelegget rettslig. Ved kjennelse den 13.10.2015 hevet Bergen Tingrett saken. Bergen kommune ble tilkjent dekning av saksomkostninger fullt ut. Denne kjennelsen ble p\u00e5anket av saks\u00f8kerne etter utl\u00f8pet av ankefristen. Gulating lagmannsrett tok ikke saks\u00f8kernes begj\u00e6ring om oppfriskning til f\u00f8lge og anken ble avvist den 28.06.2016. Kehm AS anket til H\u00f8yesterett, men den 26.10.2016 fant H\u00f8yesteretts ankeutvalg det enstemmig klart at anken ikke kunne f\u00f8re frem, og anken ble forkastet. Heis- og trappehuset har i ettertid ogs\u00e5 v\u00e6rt et tema, det vises her blant annet til stadfesting av vedtak datert 27.04.2015 (ref. 2008/6709), som omhandler dispensasjon p\u00e5 vilk\u00e5r gitt av Komite for milj\u00f8 og byutvikling den 16.04.2015 \u2013 men da med en endring, ved at dispensasjonen ble gitt p\u00e5 vilk\u00e5r om at endring av bygg C og D er ferdig gjennomf\u00f8rt innen 01.05.2016. Det har tidligere v\u00e6rt gitt en midlertidig brukstillatelse gjeldende blant annet seksjon 21. Den midlertidige brukstillatelsen for seksjon 21 ble senere omgjort i vedtak av 25.06.2021. Dette som f\u00f8lge av at seksjonen ikke ville ha tilkomst. Dette vedtaket ble p\u00e5klaget av Rakners Eiendomsselskap AS v/ advokat Lars S. Alsaker. Statsforvalteren i Vestland stadfestet kommunen sitt vedtak den 28.09.2021. Planstatus: Eiendommen er uregulert. KPA 2018 viser den som ytre fortettingssone og innenfor hensynssone fjernvarme, kulturmilj\u00f8 Fjellsiden og Historisk sentrum, samt bestemmelsesomr\u00e5de #4. KDP Fjellsiden S\u00f8r viser den som boligomr\u00e5de og i delomr\u00e5de E \u2013 \u00c5rstad. Tiltaket er avhengig av dispensasjonene som nevnt under punktet \u00abOpplysninger fra s\u00f8knaden\u00bb. Tiltaket er avhengig av dispensasjon fra KPA 2018 \u00a7 3.1 Plankrav og fra KDP Fjellsiden s\u00f8r \u00a7 11 a pkt. 1 om tomteutnyttelse og gesimsh\u00f8yde. Opplysninger fra s\u00f8knaden: Det s\u00f8kes om oppf\u00f8ring (bevaring/videref\u00f8ring) av bygningsdeler som var omfattet av rivningsvedtaket. S\u00f8knaden gjelder trappe- og heishus. Eierseksjonssameiet s\u00f8ker om \u00e5 beholde denne delen for \u00e5 videref\u00f8re tilgang til eksisterende boenhet i \u00f8verste etasje. Det s\u00f8kes ogs\u00e5 om dispensasjoner fra: - Kommuneplan KPA \u00a7 3.1 om plankrav for tiltak omfattet av pbl \u00a7 20-1 a, d, g, k og l - Kommunedelplan KDP \u00a7 11a om utnyttelsesgrad - Kommunedelplan KDP \u00a7 11a om gesimsh\u00f8yde - Plan- og bygningsloven \u00a7 29-4 om tiltakets avstand til nabogrense Uttalelser med mer: Statsforvalteren i Vestland uttaler den 13.02.2024 at: \u00abDispensasjonen er en del av det som en \u00f8nsker \u00e5 ha st\u00e5ende igjen for tilkomst til \u00f8verste og gjenst\u00e5ende leilighet i dette bygget mens de to \u00f8vrige leilighetene i samme etasje skal rives. Dette bygget er ett av flere bygg i samme byggeprosjekt, hvor ogs\u00e5 annet bygg skal reduseres med en etasje. Vi har tidligere ikke v\u00e6rt 2 negative til en slik dispensasjon p\u00e5 vilk\u00e5r av at det \u00f8vrige i byggene blir revet og endret i henhold til de tillatelsene som er gitt for byggene. Vi viser til v\u00e5rt vedtak av 27. april 2015 som ogs\u00e5 er sitert i s\u00f8knaden om dispensasjon. N\u00e5 er endringene under prosjektering og det er framdrift for \u00e5 f\u00e5 revet og endret byggene i samsvar med de tillatelsene som gjelder for disse. Vi legger til grunn at dette n\u00e5 vil bli utf\u00f8rt som en fortl\u00f8pende prosess. I samsvar med v\u00e5rt tidligere vedtak av 27.04.2015 har vi da ikke merknader til en slik dispensasjon som det er s\u00f8kt om. Vi legger som nevnt til grunn at endringen av byggene i henhold til tillatelsene vil skje som en fortl\u00f8pende prosess og ser derfor ikke grunn for ytterligere vilk\u00e5r for dispensasjon\u00bb. Bymilj\u00f8etaten oppgir i vedtak datert 11.03.24 at tiltaket ikke p\u00e5virker veginteresser: \u00abEtter Bymilj\u00f8etatens vurdering vil tiltaket ikke ber\u00f8re veginteressene p\u00e5 en m\u00e5te som er til hinder for vegvedlikeholdet eller eventuell fremtidig vegutvidelse. Avkj\u00f8rselsforholdene endres ikke\u00bb. Vedtaket ble gitt p\u00e5 n\u00e6rmere angitte vilk\u00e5r. Det bemerkes ogs\u00e5 at det ble s\u00f8kt om dispensasjon for tiltakets plassering jf. pbl \u00a7 29-4, da tiltaket kommer 2,3 m fra grense mot 163/382 (kommunal veieiendom \u00f8st fro Stemmeveien 50). Ettersom Bymilj\u00f8etaten har fattet vedtak om tiltakets avstand til kommunal vei, anses forholdet avklart. Behovet for \u00e5 behandle dispensasjon fra pbl \u00a7 29-4 dermed bortfaller. Nabovarsling: Det er foretatt nabovarsling i tr\u00e5d med pbl. \u00a7 21-3 og det ble mottatt merknader. Bildet under viser merknadsstillernes eiendommer i forhold til tiltaket. Merknad fra eier p\u00e5 eiendom gnr. 163 bnr. 309 (P\u00e5l Espen Johannessen) g\u00e5r i hovedsak ut p\u00e5 at trappe-/heishuset tar utsikt og er til sjenanse. H\u00f8yden p\u00e5 bygget er altfor ruvende og passer ikke inn i omr\u00e5det, og er heller ikke i henhold til hva opprinnelig byggherre fikk godkjent f\u00f8r bygget ble reist. Merknad fra nabo p\u00e5 eiendom bnr. 305 (Siri Solheim Hegna Dai) g\u00e5r ut p\u00e5 at tiltaket vil ta utsikt og sol fra deres eiendom. Merknad fra nabo p\u00e5 eiendom bnr. 404 (Knut Christian Brinch) g\u00e5r i hovedsak ut p\u00e5 at en motsetter seg dispensasjonss\u00f8knader fra kommunen, Ramb\u00f8ll, Rakner-familien eller Sameiet. Dispensasjonss\u00f8knaden b\u00e6rer preg av at Ramb\u00f8ll, som er ansatt av kommunen leverer s\u00f8knader for motpart, og pr\u00f8ver i s\u00f8knaden \u00e5 hevde at de ikke 3 er ansvarlige for s\u00f8knaden. Det er tydelig at kommunens penger brukes p\u00e5 s\u00f8knadene. Dette har en p\u00e5pekt gjennom utallige eposter til kommunen, ettersom kommunen bist\u00e5r motpart i \u00e5 f\u00e5 godkjent ulovligheter. En kommer til \u00e5 politianmelde saken som korrupsjon. Ansvarlig s\u00f8ker har gitt tilsvar til nabomerknadene. Om merknaden fra eier av bnr. 309 vises det til at denne ikke er nabo, men at de er varslet ut fra informasjonshensyn. En kan for \u00f8vrig ikke se at utsiktstapet er av betydning gitt plasseringen p\u00e5 oms\u00f8kte tiltak og merknadsstillers eiendom. Om merknaden fra nabo p\u00e5 eiendom bnr. 305 kommenteres det at denne er lokalisert relativt direkte mot s\u00f8r, slik at tiltakets betydning for solforholdene p\u00e5 eiendommen anses som ubetydelige. Hva gjelder utsikt kan en vanskelig se at tiltaket vil ha nevneverdig betydning. Om merknaden fra nabo p\u00e5 eiendom bnr. 404 kommenteres at fremst\u00e5r som at det er noen misforst\u00e5elser og at dette ikke kommenteres n\u00e6rmere. Fagetatens vurdering og anbefaling: Plan- og bygningsetaten som fagetat har oversendt s\u00f8knaden til politisk behandling. Fagetaten anbefaler at det gis tillatelse og at oms\u00f8kte dispensasjoner innvilges. Det er foretatt vurderinger knyttet til dispensasjonssp\u00f8rsm\u00e5lene som reises i saken med mer. Det vises til fagnotatet datert 14.03.2024 i sin helhet. \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Byr\u00e5det har vurdert s\u00f8knaden og anbefaler at det gis avslag. Byr\u00e5det p\u00e5peker innledningsvis sakens spesielle karakter og historikk. Saken har p\u00e5g\u00e5tt siden 2002 (rammetillatelse for de tre byggene ble gitt i 2004). Allerede den gang var tiltaket omstridt og vedtakene ble p\u00e5klaget av flere. Siden den gang har omtrent samtlige klagemuligheter og rettergangsskritt utt\u00f8mmende blitt benyttet av partene i saken. Det er sentralt for byr\u00e5det at sakskomplekset n\u00e5 f\u00e5r en endelig avslutning. Det fremheves at Fylkesmannen i Hordaland (n\u00e5 Statsforvalteren i Vestland) den 27.04.2015 stadfestet Komit\u00e9 for milj\u00f8 og byutvikling sitt vedtak av 16.04.2015 om at trappe- og heishus kunne legaliseres. Fylkesmannen ga vilk\u00e5r om at endringene av bygg C og D ble gjennomf\u00f8rt innen 01.05.2016. Av fylkesmannens begrunnelse fremg\u00e5r det f\u00f8lgende: \u00abFylkesmannen anser dispensasjonen for heis- og trappehuset som et ledd i \u00e5 f\u00e5 sluttf\u00f8rt saken med endring av byggene, at dispensasjon vil kunne bidra til en raskere sluttf\u00f8ring med mindre offentlig ressursbruk enn det en ellers kan forvente\u00bb. Endringene av bygget ble ikke gjennomf\u00f8rt innen fristen. Det s\u00f8kes n\u00e5 om legalisering av heishuset p\u00e5 nytt. 4 Tiltaket er avhengig av dispensasjon fra KPA 2018 \u00a7 3.1 Plankrav, KDP Fjellsiden s\u00f8r \u00a7 11 a pkt. 1 om utnyttelsesgrad og gesimsh\u00f8yde. Det fremg\u00e5r av pbl. \u00a7 19-2 andre ledd at: \u00abDispensasjon kan ikke gis dersom hensynene bak bestemmelsen det dispenseres fra, hensynene i lovens form\u00e5lsbestemmelse eller nasjonale eller regionale interesser, blir vesentlig tilsidesatt. Fordelene ved \u00e5 gi dispensasjon skal v\u00e6re klart st\u00f8rre enn ulempene\u00bb. Dispensasjon fra KDP Fjellsiden s\u00f8r om utnyttelsesgrad og gesimsh\u00f8yde. Det vises til tidligere behandling av dispensasjon for utnyttelsesgrad, som behandlet av Komite for milj\u00f8 og byutvikling (16.04.2015), og som omtalt i Fylkesmannens vedtak datert 27.04.2015 (utdrag): \u00abFylkesmannens vedtak av 2006 og 2009 er pr\u00f8vd rettslig. Gulating lagmannsrett avgjorde i rettskraftig dom at vedtakene er gyldige.\u00bb (...) \u00abFylkesmannen legger avgj\u00f8rende vekt p\u00e5 \u00e5 se denne dispensasjonen som en del av en endelig l\u00f8sning i en lang og komplisert sak, at dispensasjonen ses som en del av gjennomf\u00f8ringen av de vedtak som er truffet i saken. Vi vektlegger at det vil kunne spare ressursbruken i det offentlige og gi en samfunns\u00f8konomisk gevinst. Det er avgj\u00f8rende for at dispensasjonen kan opprettholdes at den gis p\u00e5 vilk\u00e5r som sikrer at hele prosjektet f\u00e5r sin endelige l\u00f8sning i henhold til de offentlige vedtak. Uten det ser vi ikke grunnlag for dispensasjonen\u00bb. Det fremg\u00e5r ogs\u00e5 av Fylkesmannens vedtak at: \u00abVi vurderer ikke dispensasjon for heis- og trappehus i tredje etasje i bygg C som liten eller et mindre avvik fra utnyttingsgraden. Vi er ikke enige i det som fagetaten i Bergen kommune gir uttrykk for om det. Vi viser til det som vi tidligere har uttalt om tillatt utnyttelsesgrad i prosjektet og overskridelsene av det. N\u00e5r vi allerede har strukket oss lengre enn det vi anser som akseptabelt i overskridelse av tillatt utnytting, er enhver ytterligere overskridelse av utnyttingsgraden av betydning. I utgangspunktet er det ikke rom for det\u00bb. Det fremg\u00e5r videre at: \u00abVi er klare p\u00e5 at for \u00e5 gi dispensasjon, strekker vi betingelsene i plan- og bygningsloven \u00a7 19-2 annet avsnitt f\u00f8rste setning. Det er sp\u00f8rsm\u00e5l om hvor vesentlig hensynene til tillatt utnyttingsgrad i kommuneplanens arealdel blir tilsidesatt. Det inng\u00e5r i v\u00e5re vurderinger at tillatt utnytting allerede er overskredet. Vi er utover den \u00f8nskete l\u00f8sningen for utnyttingsgraden allerede f\u00f8r vi vurderer \u00e5 dispensere for heis- og trappehuset i tredje etasje i bygg C. Det gj\u00f8r at denne dispensasjonen ikke er ubetydelig (...)\u00bb. Det fremg\u00e5r tydelig av Fylkesmannens stadfestelse med vilk\u00e5r om gjennomf\u00f8ring fra 2015, at en godtok vedtaket for \u00e5 f\u00e5 en l\u00f8sning med det beste kompromiss for bringe saken i lovlige former med hensiktsmessig ressursbruk. Fristen som ble satt av Fylkesmannen er ikke overholdt. S\u00e5ledes har ikke vedtaket hatt den \u00f8nskede effekten, nemlig \u00e5 f\u00e5 en avslutning p\u00e5 saken. Som f\u00f8lge av Fylkesmannens vurderinger fra 2015 mener byr\u00e5det det vanskelig kan argumenteres for at hensynene bak KDP Fjellsiden s\u00f8r \u00a7 11 a om utnyttelsesgrad og \u00a7 11 a om gesimsh\u00f8yde ikke vil bli \u00abvesentlig tilsidesatt\u00bb, jf. pbl. \u00a7 19-2 ved en dispensasjon. Bestemmelsen tillater en maksimal tomteutnyttelse p\u00e5 50 % og tiltaket gir en utnyttelse p\u00e5 97,4 %. N\u00e5r det allerede er en n\u00e6r dobling av det tillatte, s\u00e5 vil ogs\u00e5 et arealmessig begrenset tiltak utgj\u00f8re et vesentlig avvik. Tillatt gesimsh\u00f8yde er 9 m og heishuset gir en h\u00f8yde p\u00e5 11,3 m. Det anbefales derfor at det gis avslag p\u00e5 s\u00f8knad om dispensasjon. 5 Vedr\u00f8rende s\u00f8knad om dispensasjon fra KPA 2018 \u00a7 3.1 Plankrav, er ikke byr\u00e5det isolert sett negativ til denne dispensasjonen. Det vises til den omfattende behandlingen sakskomplekset har underg\u00e5tt, b\u00e5de i kommunen, hos klageinstansen og i domstolsapparatet. Videre vil byr\u00e5det knytte noen kommentarer til prosessen vedr\u00f8rende trappe- og heishuset. Som nevnt var det sentrale i Fylkesmannens avgj\u00f8relse fra 2015 \u00e5 f\u00e5 avsluttet saken. Dette var ogs\u00e5 bakgrunnen for at det ble stilt vilk\u00e5r om frist for gjennomf\u00f8ring. Det fremg\u00e5r det f\u00f8lgende om dette i Fylkesmannens avgj\u00f8relse: \u00abFylkesmannen fastsetter som vilk\u00e5r for dispensasjonen at endring av bygg C og D er ferdig gjennomf\u00f8rt innen ett \u00e5r, dvs. innen 1. mai 2016. Vi anser dette som rimelig tid for den totale prosessen. Vilk\u00e5ret inneb\u00e6rer at s\u00f8knadsprosessen for ombygging m\u00e5 v\u00e6re sluttf\u00f8rt. Det m\u00e5 foreligge en gyldig og endelig tillatelse for denne samt at endringene rent fysisk m\u00e5 v\u00e6re ferdig gjennomf\u00f8rt. Men det trenger ikke foreligge ferdigattest fra kommunen. Dersom ombyggingen ikke har skjedd innen f\u00f8rste mai 2016, faller dispensasjonen bort og bygg C m\u00e5 endres uten heis- og trappehus i tredje etasje, ogs\u00e5 med de f\u00f8lger det kan f\u00e5 for bruken av arealet i tredje etasje.\u00bb Disse endringene har som kjent ikke skjedd. Det er n\u00e5 kommunen som s\u00f8rger for gjennomf\u00f8ring av rivning av de ulovlige delene av byggene (se ogs\u00e5 klage p\u00e5 rammetillatelse til rivning). Det har dermed v\u00e6rt lagt til rette for at tiltakshaver i sin tid kunne ha beholdt heis- og trappehus, men valgte \u00e5 ikke gjennomf\u00f8re det som var p\u00e5lagt innen fristen. Byr\u00e5det ser at det er uheldig at leilighet 21 vil st\u00e5 uten atkomst. Om dette vises det imidlertid blant annet til Statsforvalteren i Vestland sitt vedtak av 28.09.2021, der det er uttalt: \u00abStatsforvalteren ser heller ikke at kommunen har noen forpliktelse til \u00e5 sluttf\u00f8re eller bygge ny adkomst for snr. 21. Seksjon 21 omfattes ikke av rivningsp\u00e5legget, og ny adkomst er ikke n\u00f8dvendig for \u00e5 gjennomf\u00f8re fullbyrdelsen. Fullbyrdelsen medf\u00f8rer ikke at kommunen f\u00e5r eller overtar noe tiltakshaver- eller byggherreansvar for seksjon 21. For gjennomf\u00f8ring av selve rivningen er det tilstrekkelig at leiligheten sikres/sperres av p\u00e5 forsvarlig vis, jf. pbl. \u00a7\u00a7 28-2 og 31-3 mfl. Dersom n\u00e5v\u00e6rende eier \u00f8nsker \u00e5 ferdigstille seksjonen, antar vi at foretaket selv har anledning til \u00e5 s\u00f8ke om dette, innenfor rammene av 2009- og 2015-vedtaket. Rivningen medf\u00f8rer ingen begrensning for dette. Hvorvidt det er grunnlag for ny behandling, m\u00e5 ses i lys av KPA2018. Ny dispensasjonsbehandling for forhold som allerede er avsl\u00e5tt og rettskraftig avgjort, kan trolig ikke p\u00e5regnes, jf. vedtak i klagesak 27.08.2020 og Sivilombudets brev 22.07.2021 i sakens anledning.\u00bb Og videre: \u00abTil selve tidspunktet for omgj\u00f8ringen, ser vi at det vil v\u00e6re en fordel for klager \u00e5 kunne benytte leiligheten lengst mulig, til rivningen skal forest\u00e5s. I lys av forholdene gjennomg\u00e5tt ovenfor, fremst\u00e5r heller ikke denne interessen som videre beskyttelsesverdig. Statsforvalteren viser p\u00e5 nytt til at eieren har, eller m\u00e5 ha v\u00e6rt, innforst\u00e5tt med seksjonens midlertidige karakter, og dermed innforst\u00e5tt med at bruken kunne bringer til opph\u00f8r med rimelig varsel.\u00bb Seksjon 21 ville hatt tilkomst, hadde Kehm AS forholdt seg til Fylkesmannen sin avgj\u00f8relse av 2015, om de hadde oppfylt vilk\u00e5ret og innrettet seg etter dette. Rakner har s\u00e5ledes tatt en risiko for \u00e5 f\u00e5 ting godkjent i ettertid, og det er ingen andre som kan lastes for dette. Det er videre helt \u00e5penbart at det ikke er kommunen sin oppgave \u00e5 s\u00f8rge for at seksjon 21 har tilkomst. Det vises i den forbindelse til tidligere vedtak fra Fylkesmannen/Statsforvalteren av 2013, 2015 og 2021, der dette blant annet har v\u00e6rt tema. 6 Byr\u00e5det anbefaler at det gis avslag p\u00e5 s\u00f8knad om legalisering av trappe- og heishus. Vedtakskompetanse: Plan- og bygningsetaten innehar n\u00f8dvendig fullmakt til \u00e5 fatte byggesaksvedtak. Saken oversendes likevel Utvalg for milj\u00f8 og byutvikling av hensyn til sakens kompleksitet og historikk. Byggesaken har ogs\u00e5 sammenheng med rettslige oppgj\u00f8r og krever dispensasjon fra overordnede planer. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: S\u00f8knad om dispensasjon fra KPA 2018 \u00a7 3.1 Plankrav, KDP Fjellsiden s\u00f8r \u00a7 11 a om utnyttelsesgrad og \u00a7 11 a om gesimsh\u00f8yde avsl\u00e5s med hjemmel i plan- og bygningsloven \u00a7 19-2. Dato: 14. mai 2024 Christine B. Meyer Byr\u00e5dsleder Dokumentet er godkjent elektronisk. Vedlegg: Fagetatens notat datert 14.03.2024 med f\u00f8lgende vedlegg: 1. Ettrinns s\u00f8knad 2. Svartediksveien - Basiskart 3. Illustrasjoner (A-90-00-01) 4. Fasader 5. Fasadetegninger ny 6. Plantegninger ny 7. Snitt AA og BB (A-40-00-01) 8. S\u00f8knad om dispensasjon 9. F\u00f8lgeskriv s\u00f8knad 7 "
}