{
  "dokument_id": "263427d9-4bc5-56a6-8192-920a49ea359b",
  "doc_type": "case_presentation",
  "kommune": 4601,
  "tittel": "Fana, Gnr. 47, Bnr. 148 Lilletvedt g\u00e5rd - Vurdering av avgjerd om stans av planinitiativ",
  "url": "https://bergen.kommune.no/politikere-utvalg/api/fil/bk360/11235524/Framstilling-Fana-Gnr-47-Bnr-148-Lilletvedt-gard-Vurdering-av-avgjerd-om-stans-av-planinitiativ",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/55116-24 Fana, Gnr. 47, Bnr. 148 Lilletvedt g\u00e5rd - Vurdering av avgjerd om stans av planinitiativ Kva saka gjeld: Saka gjeld Plan- og bygningsetaten (PBE) si avgjerd om \u00e5 stanse planinitiativ for eit omr\u00e5de p\u00e5 Lilletvedt i Fana bydel. Figur 1, 2 og 3: Oversiktskart med planavgrensing, illustrasjon av utbygging og skr\u00e5foto sett fr\u00e5 s\u00f8r. F\u00f8rem\u00e5let med planinitiativet er \u00e5 legge til rette for oppf\u00f8ring av fem til sju nye tomannsbustader (10-14 bueiningar) med tilh\u00f8yrande infrastruktur, sj\u00e5 figur 2. Moglege tilkomstvegar er illustrert med gr\u00f8ne pilar. Det aktuelle omr\u00e5det ligg i \u00d8vrig byggesone (sone 4) i Kommuneplanens arealdel (KPA) 2018. Omr\u00e5det er ikkje regulert. Saka og eigedomen har ein lengre historikk, som kan oppsummerast i f\u00f8lgjande punkt: \u2022 I 2008 blei planomr\u00e5det regulert til blokkbusetnad. \u2022 I 2020 blei det lagt ned midlertidig forbod mot tiltak p\u00e5 grunn av vesentleg strid med KPA 2018. \u2022 I 2021 og 2022 blei det gjennomf\u00f8rt rettleiingsm\u00f8ter p\u00e5 bakgrunn av forslagsstillar sitt \u00f8nskje om \u00e5 legge til rette for bustader i form av rekkehus, kjeda einebustader og einebustader. \u2022 I 2022 blei detaljreguleringa fr\u00e5 2008 oppheva. \u2022 I 2023 blei det gjennomf\u00f8rt nytt rettleiingsm\u00f8te med forslagsstillar. Fagetaten si vurdering og tilr\u00e5ding: PBE har etter ei heilskapleg vurdering kome til at planinitiativet skal stoppast. I det f\u00f8lgjande vil det bli gjort greie for hovudpunkta i grunngjevinga. For meir detaljerte opplysningar blir det vist til avgjerda datert 04.06.2024 i sin heilskap. 1 Forholdet til overordna f\u00f8ringar PBE viser til at planinitiativet legg opp til utbygging i eit omr\u00e5de som er sett av til \u00d8vrig byggesone i KPA 2018, og at 10-14 nye bueiningar m\u00e5 reknast som vesentleg nybygging. Vidare blir det vist til at planinitiativet er i strid med overordna f\u00f8ringar om \u00e5 unng\u00e5 nedbygging av jordbruksareal, viktige natur- og friluftsareal og karbonrike areal som myr, skog og anna n\u00e6ringsrik jord. Terrenginngrep PBE viser til at omr\u00e5det i dag best\u00e5r av gr\u00f8ne areal i bratt terreng. Planomr\u00e5det er skr\u00e5nande med ein h\u00f8gdeforskjell p\u00e5 28 meter fr\u00e5 h\u00f8gaste punkt i vest til l\u00e5gaste punkt i aust. PBE viser til at nye byggetiltak skal ha god terrengtilpassing med minst mogleg bruk av store skjeringar, fyllingar og murar, jf. KPA 2018 \u00a7 8.2.9, og at h\u00f8gdeforskjellane i dette omr\u00e5det sannsynleg vil gi behov for slike st\u00f8rre terrenginngrep. Vidare viser PBE til at det ved brattare terreng enn 27 gradar skal gjerast greie for tryggleik mot ras, j. KPA 2018 \u00a7 19.6. Naturmangfald og jordvern PBE viser til at omr\u00e5det best\u00e5r av skog med s\u00e6rs h\u00f8g bonitet, open fastmark og overflatedyrka jord. Nord for planomr\u00e5det er det registrert myr, \u00f8kologisk korridor og hjortetrekk. PBE viser til at Bymilj\u00f8etaten har uttalt at omr\u00e5det ikkje er eigna til utbygging av omsyn til naturmangfald, og at Seksjon n\u00e6ring og landbruk har uttalt at omr\u00e5det ikkje b\u00f8r byggast ut og at eigedomen blir bevart som i dag. PBE sluttar seg til desse vurderingane. Det blir vist til at f\u00f8ringar i mellom anna KPA 2018 og Naturstrategien om \u00e5 unng\u00e5 nedbygging av natur, og at arealendring og bit-for bit-nedbygging er den st\u00f8rste trugselen mot naturmangfald. PBE viser til at den i denne saka blir vurdert at omsyna til verdiane omr\u00e5det har for jordvern, friluftsliv og tilknytinga til eit st\u00f8rre samanhengande naturomr\u00e5de veg tyngre enn behovet for \u00e5 bygge ut arealet. Friluftsomr\u00e5de PBE viser til at det aktuelle omr\u00e5det er definert som eit sv\u00e6rt viktig friluftsomr\u00e5de. Det blir vist til at forslagsstillar har peikt p\u00e5 at planinitiativet vil styrke omr\u00e5det sine kvalitetar som friluftsomr\u00e5de, mellom anna ved utbetring av sti. Bymilj\u00f8etaten har p\u00e5 den andre sida vurdert at arealet har viktige friluftsverdiar og at planforslaget vil bygge ned delar av dette. PBE sluttar seg til Bymilj\u00f8etaten sine vurderingar, og viser \u00f2g til at det g\u00e5r fram av KPA 2018 at slike omr\u00e5de i st\u00f8rst mogleg grad skal ivaretakast i plan- og byggesaksbehandling, jf. \u00a7 11.1. Det blir \u00f2g vist til \u00a7 8.2.2 om at samanhengande bl\u00e5gr\u00f8ne strukturar skal vere eit overordna prinsipp for bystrukturen. PBE kan ikkje tilr\u00e5 tiltak som reduserer verdien av det viktige friluftsomr\u00e5det. Aktsemdsomr\u00e5de for flaum PBE viser til at omr\u00e5det ligg innafor aktsemdsomr\u00e5de for flaum, og nye tiltak skal oppf\u00f8rast og plasserast med tilstrekkeleg tryggleik mot flaum, jf. KPA 2018 \u00a7 33.8.1. Planinitiativet legg opp til at tilkomstvegen m\u00e5 krysse ein sidebekk til Storelva og at det dermed er i konflikt med flaumsona. Utbygging kan f\u00f8re til at tilkomstvegen fr\u00e5 tid til annan blir \u00f8ydelagt av flaum. Det kan \u00f2g f\u00f8re til at vassf\u00f8ringa vidare mot Nesttunvassdraget blir p\u00e5verka. Nesttunvassdraget er flaumutsett. PBE viser til at det er vist ein alternativ tilkomstveg (alternativ 2) som ikkje er i konflikt med flaumsona. PBE vurderer at den vil vere eit betre alternativ d\u00e5 det gir minst avrenning til vassdraget. Konklusjon PBE vurderer at planinitiativet er i strid med b\u00e5de statlege og regionale rammer og m\u00e5l, og 2 kommunale overordna f\u00f8ringar for arealplanlegging. Det blir vist til at det i dette omr\u00e5det ikkje er tillate med vesentleg nybygging, og at det ikkje er eit omr\u00e5de som er prioritert for fortetting. Omr\u00e5det har viktige verdiar som totalt sett vil bli vesentleg skadelidande som f\u00f8lgje av f\u00f8resl\u00e5tt utbygging. PBE vurderer at verdiane omr\u00e5det har for jordvern, naturmangfald, friluftsliv og tilknyting til eit st\u00f8rre samanhengande naturomr\u00e5de veg tyngre enn behovet for utbygging av det aktuelle arealet. PBE har derfor stoppa planinitiativet. Forslagsstillar sine merknader: Forslagsstillar viser mellom anna til at planinitiativet sitt hovudf\u00f8rem\u00e5l, bustad, er avklart gjennom politisk vedtak av KPA 2018 der omr\u00e5det er sett av til \u00d8vrig byggesone. Der kan det byggast ut eine- og tomannsbustader. Det blir vidare vist til at det er god sosial infrastruktur og kollektivdekning i omr\u00e5det, som legg til rette for avgrensa bilbruk og tilrettelegging for mjuke trafikantar. N\u00e5r det gjeld utfordringane som PBE viser til, viser forslagsstillar til at desse kan l\u00f8ysast gjennom ein reguleringsplanprosess og ber om at planarbeidet f\u00e5r starte opp. Forslagsstillar sine innleiande analysar viser at tomta sine naturgitte f\u00f8resetnader lar seg l\u00f8yse i kombinasjon med ein mindre utbygging av maksimalt 10-14 bustader. Omsyn til mobilitet og friluft i omr\u00e5det kan styrkast gjennom utbetring av eksisterande turveg og bevaring av myr og gr\u00f8n korridor gjennom omr\u00e5det. Handtering av matjord vil vere ein viktig del av prosjektet, og omsynet til naturmangfald skal vere f\u00f8rande for utforming av prosjektet. Forslagsstillar viser til at det er mogleg \u00e5 gjennomf\u00f8re prosjektet utan for store terrenginngrep og utan at flaumsone og myr blir p\u00e5verka. Det vil bli lagt til rette for opne overvassl\u00f8ysingar. For meir detaljerte opplysningar blir det vist til forslagsstillar sine merknader datert 21.06.2024 i sin heilskap. \u00d8konomiske konsekvensar: Saka har ingen direkte \u00f8konomiske konsekvensar for Bergen kommune. Byr\u00e5den si vurdering og tilr\u00e5ding/konklusjon: Det g\u00e5r fram av plan- og bygningslova \u00a7 12-8 andre ledd at kommunen kan ta avgjerd om \u00e5 stanse eit privat planinitiativ dersom den finn at det ikkje b\u00f8r f\u00f8re fram. Avgjerda kan ikkje p\u00e5klagast, men forslagsstillar kan krevje \u00e5 f\u00e5 den lagt fram for kommunestyret for endeleg avgjerd. I Bergen kommune har bystyret delegert denne mynda til UMBY. F\u00f8rem\u00e5let med f\u00f8resegna er \u00e5 redusere un\u00f8dvendig ressursbruk for alle partar n\u00e5r det etter ei planfagleg vurdering blir rekna som urealistisk at planinitiativet kan bli vedtatt som endeleg reguleringsplan. Planinitiativ skal ikkje stoppast dersom det er mogleg \u00e5 gjere justeringar i planarbeidet som gjer det sannsynleg at planinitiativet kan bli vedtatt som reguleringsplan. Dersom planinitiativet er i strid med overordna planar, lokale forskrifter eller nasjonale og regionale interesser, vil det vere eit meir grunnleggande hinder som forslagsstillar normalt ikkje kan l\u00f8yse ved \u00e5 justere planinitiativet. Det aktuelle omr\u00e5det ligg i \u00ab\u00d8vrig byggesone\u00bb (Sone 4) i KPA 2018. Det er det ikkje tillate med \u00abvesentlig nybygging\u00bb. Det g\u00e5r fram av planskildringa til KPA 2018 s. 16, at det her ikkje er \u00f8nskjeleg med vesentleg ny bustadbygging, men at det kan tillatast enkeltbygg i form av eine- og tomannsbustader. Ut fr\u00e5 dette vil 10-14 nye bueiningar i utgangspunktet kunne vere vesentleg nybygging og dermed i strid med KPA 2018. Omr\u00e5det har \u00f2g fleire andre utfordringar som gjer det utfordrande for utbygging. Den f\u00f8resl\u00e5tte utbygginga vil f\u00f8re til store terrenginngrep p\u00e5 grunn av terrengforholda p\u00e5 tomta. Omr\u00e5det ligg innafor aktsemdsomr\u00e5de for flaum. Omr\u00e5det er registrert som sv\u00e6rt viktig friluftsomr\u00e5de, og best\u00e5r av skog med s\u00e6rs h\u00f8g bonitet, open fastmark og overflatedyrka jord. Nord for planomr\u00e5det er det registrert myr, \u00f8kologisk korridor og hjortetrekk. Plan- og 3 bygningsetaten, Bymilj\u00f8etaten og Seksjon n\u00e6ring og landbruk p\u00e5 Byr\u00e5dsavdeling for n\u00e6ring, kultur og idrett har derfor vurdert at omr\u00e5det ikkje er eigna for utbygging. Byr\u00e5den er opptatt av \u00e5 f\u00e5 fart p\u00e5 byutviklinga i Bergen og legge til rette for meir bustadbygging. Sj\u00f8lv om det aktuelle omr\u00e5det ligg i sone 4 i KPA 2018, ligg det i tilknyting til eit etablert bustadomr\u00e5de. Byr\u00e5den vurderer derfor at planinitiativet b\u00f8r f\u00e5 starte opp, og at utfordringane i omr\u00e5det blir greia ut og avklart gjennom planprosessen. Byr\u00e5den understrekar samtidig at dei viktige omsyna nemnd over m\u00e5 ivaretakast, mellom anna ved n\u00f8dvendige utgreiingar og sikringstiltak. Byr\u00e5den viser til at byr\u00e5det i Klosterhagenerkl\u00e6ringa har sl\u00e5tt fast at sj\u00f8lv om byr\u00e5det har ambisjoner om ein offensiv byutviklingspolitikk, skal det samtidig bli tatt vare p\u00e5 natur og gr\u00f8ntomr\u00e5de. Planlagd bustad m\u00e5 derfor om n\u00f8dvendig nedskalerast og bearbeidast dersom omsyna i saka tilseier det. Dersom desse viktige omsyna ikkje blir ivaretatt i det vidare arbeidet, vil det vere stor risiko for motsegner fr\u00e5 h\u00f8yringsinstansar i den vidare planprosessen som igjen vil gi usikkerheit knytt til eit endeleg vedtak av reguleringsplan. Byr\u00e5den er opptatt av at reguleringsprosessar skal bli raskere og meir effektive. For \u00e5 f\u00e5 til det, m\u00e5 planprosessane vere f\u00f8reseielege og ha l\u00e5gare konfliktniv\u00e5. Byr\u00e5den tilr\u00e5r derfor at forslagstillar gjennom reguleringsprosessen vurderer saman med PBE og aktuelle mynder kva som er realistisk \u00e5 f\u00e5 til innafor overordna f\u00f8ringar. Byr\u00e5den tilr\u00e5r etter dette at det kan startast opp reguleringsplanprosess der f\u00f8ringane fr\u00e5 vurderinga over blir lagt til grunn. Ettersom byr\u00e5den tilr\u00e5r at planarbeidet f\u00e5r starte opp, er det byr\u00e5det som treff vedtak, jf. fullmaktsreglementet. Saka g\u00e5r derfor ikkje vidare til UMBY. Vedtakskompetanse: Det g\u00e5r fram av bystyresak 378/20 \u00a7 18 at byr\u00e5det har fullmakt til \u00e5 ut\u00f8ve mynde innafor fagomr\u00e5da klima, milj\u00f8, byggesak og byutvikling med utgangspunkt i Plan- og bygningslova og anna relevant lovverk. Byr\u00e5d for byutvikling innstiller til byr\u00e5det \u00e5 fatte f\u00f8lgjande vedtak: Med heimel i plan- og bygningslova \u00a7 12-8, 2. ledd blir ikkje privat planinitiativ for Fana, Gnr. 47, Bnr. 148 Lilletvedt g\u00e5rd stansa. Det blir opna for oppstart av reguleringsprosess p\u00e5 dei vilk\u00e5r som g\u00e5r fram av saksframstillinga. Dato: 15. oktober 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: Fagnotat - Beslutning om at planinitiativ stoppes \u2013 krav om foreleggelse for endelig avgj\u00f8relse, datert 25.06.2024 med f\u00f8lgjande vedlegg: 1. Stedsanalyse datert 10.04.24. 2. Planinitiativ datert 10.04.24. 3. Statens vegvesen innspill til planinitiativet datert 25.04.24. 4. Bergen vann innspill til planinitiativet datert 02.05.24. 5. Bymilj\u00f8etatens innspill til planinitiativet datert 06.05.24. 6. Beslutning om at planinitativet stoppes: Fana, Gnr. 47, Bnr. 148 Lilletvedt g\u00e5rd. 7. Anmodning om oppstart av reguleringsplan for Lilletvedt g\u00e5rd datert 21.06.24. 8. Anmodning om politisk behandling for Lilletvedt g\u00e5rd datert 21.06.24. 4 "
}