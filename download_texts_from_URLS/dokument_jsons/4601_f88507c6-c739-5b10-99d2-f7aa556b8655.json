{
  "dokument_id": "f88507c6-c739-5b10-99d2-f7aa556b8655",
  "doc_type": "case_presentation",
  "kommune": 4601,
  "tittel": "Krav om lovlighetskontroll av vedtak gjort i \"strandsonesakene\" i Utvalg for milj\u00f8- og byutvikling 09.11.23 - Vedtakskompetanse.",
  "url": "https://bergen.kommune.no/politikere-utvalg/api/fil/bk360/9677737/Framstilling-Krav-om-lovlighetskontroll-av-vedtak-gjort-i-strandsonesakene-i-Utvalg-for-miljo-og-byutvikling-09-11-23-Vedtakskompetanse-",
  "tekst": " Utvalg for milj\u00f8 og byutvikling Saksframstilling V\u00e5r referanse: 2023/276952-5 Saksbehandler: Frank Wessels Krav om lovlighetskontroll av vedtak gjort i \"strandsonesakene\" i Utvalg for milj\u00f8- og byutvikling 09.11.23 - Vedtakskompetanse. Hva saken gjelder: Bystyrets kontor mottok 30. november 2023 krav om lovlighetskontroll av vedtak gjort i \u00abstrandsonesakene\u00bb i utvalg for milj\u00f8 og byutvikling 9. november 2023. Dette gjelder dermed sakene 9/23,12/23,16/23,17/23, 26/23, 27/23, 28/23, 29/23, 30/23, 38/23 og 46/23. Kravet er fremmet av Geir Steinar Dale (Ap), Lillian Blom (SV), Katrine Berg N\u00f8dtvedt (MDG), Mailiss Solheim-\u00c5kerblom (R) og Ingrid Nergaard Fjeldstad (V). Fra kravet om lovlighetskontroll: \u00abKravet om lovlighetskontroll gjelder vurdering av gyldigheten av vedtakene i ovennevnte saker, med bakgrunn i at innholdet i sakene er utenfor kompetansen til utvalget.\u00bb Forretningsutvalget behandlet saken i m\u00f8tet 05.12.2023 sak 55/23 og fattet f\u00f8lgende vedtak: 1. Kravet om lovlighetskontroll behandles i utvalg for milj\u00f8 og byutvikling i m\u00f8te 18. januar 2024. 2. Bystyrets kontor bes vurdere kravet og oversende et notat med vurdering av dette f\u00f8r utvalg for milj\u00f8 og byutvikling behandler saken i m\u00f8tet 18. januar 2024. Bystyredirekt\u00f8ren har foretatt en grundig gjennomgang av Reglement for bystyret og utvalgene 2023-2027 for \u00e5 vurdere grunnlaget for lovlighetskontrollen. Etter dette er bystyredirekt\u00f8rens konklusjon at Utvalg for milj\u00f8 og byutvikling ikke hadde kompetanse til \u00e5 treffe vedtaket de gjorde, og at det kun er bystyret som kan fatte et vedtak av denne typen. Dette inneb\u00e6rer at utvalgets vedtak er \u00e5 regne som ugyldige p\u00e5 grunn av kompetansemangel. Bystyredirekt\u00f8rens vurdering i sin helhet fremg\u00e5r av eget notat (vedlegg 1). Som del av saksforberedelsene har bystyredirekt\u00f8ren innhentet en egen uttalelse fra Kommuneadvokaten (vedlegg 2). Kommuneadvokatens vurderinger gjelder prim\u00e6rt sp\u00f8rsm\u00e5l om habilitet, jf. eget krav om lovlighetskontroll fra de samme representantene. I notatet fra Kommuneadvokaten presiseres det like fullt at det fremsatte forslaget til vedtak som ble vedtatt i alle de 11 sakene m\u00e5 betraktes som en ny sak. Dette skulle utvalgets medlemmer ha blitt gjort oppmerksom p\u00e5 og mindretallet skulle v\u00e6rt gitt mulighet til \u00e5 motsette seg realitetsbehandling. 1 Bystyredirekt\u00f8ren viser til at dette sp\u00f8rsm\u00e5let ikke eksplisitt omfattes av kravet om lovlighetskontroll vedr\u00f8rende vedtakskompetanse. Sp\u00f8rsm\u00e5let er like fullt relevant ift. vurderingen av vedtakenes gyldighet, og bystyredirekt\u00f8ren slutter seg til Kommuneadvokatens vurdering ogs\u00e5 p\u00e5 dette punktet. Utvalgets medlemmer skulle blitt gjort oppmerksom p\u00e5 at det fremsatte forslaget i realiteten var en ny sak fremsatt f\u00e5 timer f\u00f8r m\u00f8tets start. Det gir m\u00f8teleder eller 1/3 av medlemmene anledning til \u00e5 motsette seg en realitetsbehandling. Det fremsatte utsettelsesforslaget fikk 8 stemmer og ville p\u00e5 det grunnlag v\u00e6rt tilstrekkelig for \u00e5 stoppe en realitetsbehandling. Behandlingen representerer dermed en saksbehandling som kan ha virket bestemmende for vedtakets innhold, jf. forvaltningsloven \u00a7 41. Dette er ogs\u00e5 en ugyldighetsgrunn. Forslag til vedtak: Vedtak fattet i Utvalg for milj\u00f8 og byutvikling 9. november 2023 i sakene 9/23,12/23,16/23,17/23, 26/23, 27/23, 28/23, 29/23, 30/23, 38/23 og 46/23 anses som ugyldige og oppheves. Begrunnelse fremg\u00e5r av saksfremstilling med vedlegg. Dato: 11. januar 2024 Trine Pettersen Gr\u00f8nbech - bystyredirekt\u00f8r \u00d8ivind Hauge St\u00f8le - fagleder Dokumentet er godkjent elektronisk. Vedlegg: 1. Notat fra Bystyrets kontor: Vurdering av krav om lovlighetskontroll av vedtak gjort i \u00abstrandsonesakene\u00bb, datert 11.01.24 2. Notat fra Kommuneadvokaten: Vurdering av habilitet - Lars Selmar Alsaker, datert 30.11.23 3. Krav om lovlighetskontroll av sakene: 9/23,12/23,16/23,17/23, 26/23, 27/23, 28/23, 29/23, 30/23, 38/23 og 46/23 2 "
}