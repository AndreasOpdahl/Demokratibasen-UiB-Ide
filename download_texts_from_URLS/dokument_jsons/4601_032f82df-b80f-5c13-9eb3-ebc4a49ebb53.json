{
  "dokument_id": "032f82df-b80f-5c13-9eb3-ebc4a49ebb53",
  "doc_type": "case_attachment",
  "kommune": 4601,
  "tittel": "H\u00f8ringsnotat - endringer i meldeplikten for kraftledninger og solkraftverk.pdf",
  "url": "https://bergen.kommune.no/politikere-utvalg/api/fil/bk360/9622728/Horingsnotat-endringer-i-meldeplikten-for-kraftledninger-og-solkraftverk-pdf",
  "tekst": " Klima- og milj\u00f8departementet og Olje- og energidepartementet H\u00f8ringsnotat Forslag til endringer i forskrift om konsekvensutredninger (endringer i krav om meldeplikt for kraftledninger og solkraftverk) 19. desember 2023 1. Innledning Klima- og milj\u00f8departementet og Olje- og energidepartementet foresl\u00e5r endringer i kravet om en meldeprosess f\u00f8r konsekvensutredninger for kraftledninger og solkraftverk. Regelverket om melding og etterf\u00f8lgende konsekvensutredninger for energitiltak er hjemlet i lov om planlegging og byggesaksbehandling (plan- og bygningsloven)1 med tilh\u00f8rende forskrift om konsekvensutredninger (KU-forskriften)2. Der det er krav om melding, skal denne inkludere et forslag til konsekvensutredningsprogram som sendes p\u00e5 h\u00f8ring, f\u00f8r det fastsettes av den relevante KU-myndigheten. F\u00f8r en tiltakshaver (ofte et nettselskap) kan s\u00f8ke om konsesjon til \u00e5 bygge, eie og drive en kraftledning med spenning 132 kV eller h\u00f8yere og lengde p\u00e5 mer enn 15 km i ny tras\u00e9, gjelder det et krav om at tiltaket m\u00e5 meldes til Norges vassdrags- og energidirektorat (NVE). Departementene foresl\u00e5r endringer i dette kravet, slik at grensen for n\u00e5r en tiltakshaver m\u00e5 melde kraftledninger p\u00e5 132 kV, heves fra 15 km til 50 km. Samtidig skal tiltakshaver f\u00e5 velge om en likevel vil melde denne typen kraftledninger. Tiltakshaver f\u00e5r dermed en rett, men ikke en plikt til \u00e5 melde kraftledninger p\u00e5 132 kV, som er mellom 15 og 50 km lange. F\u00f8r det kan s\u00f8kes om konsesjon til \u00e5 bygge, eie og drive et solkraftverk, er det i dag ingen krav i KU-forskriften om en forutg\u00e5ende meldingsprosess med forslag til konsekvensutredningsprogram. I disse tilfellene kan tiltakshaver starte konsesjonsprosessen med \u00e5 g\u00e5 rett p\u00e5 en s\u00f8knad om konsesjon. Konsekvensutredninger skal da inng\u00e5 i s\u00f8knaden. Departementene foresl\u00e5r \u00e5 innf\u00f8re et krav om melding med forslag til program for konsekvensutredninger for solkraftverk som er st\u00f8rre enn 30 MWp3. 2. H\u00f8ringsforslagets bakgrunn Kraftledninger Tilgang p\u00e5 rikelig med ren og rimelig kraft har i \u00e5rtier v\u00e6rt den norske industriens fremste konkurransefortrinn. Regjeringen vil at dette fortsatt skal v\u00e6re et fortrinn i Norge og bidra til \u00e5 bygge opp nye gr\u00f8nne n\u00e6ringer, elektrifisere samfunnet og oppn\u00e5 Norges klimam\u00e5l. Betydelige utvidelser av str\u00f8mnettet vil v\u00e6re avgj\u00f8rende for fremtidens kraftsystem, samtidig som vi m\u00e5 \u00f8ke utnyttelsen av det eksisterende str\u00f8mnettet. Kapasiteten i store deler av nettet er enten beslaglagt eller reservert, og det tar tid \u00e5 bygge nye nettanlegg. Derfor arbeider regjeringen med \u00e5 finne tiltak for \u00e5 forsterke kapasiteten i str\u00f8mnettet i hele landet og korte ned saksbehandlingstiden for nettanlegg. Str\u00f8mnettutvalget leverte NOU 2022:6 Nett i tide \u2013 om utviklingen av str\u00f8mnettet til Olje- og energidepartementet 14. juni 2022. I april 2023 ble Regjeringens handlingsplan for raskere nettutbygging og bedre utnyttelse av nettet publisert. I handlingsplanen foresl\u00e5r regjeringen flere tiltak for \u00e5 f\u00f8lge opp Str\u00f8mnettutvalgets anbefalinger, men foresl\u00e5r ogs\u00e5 tiltak som g\u00e5r lenger enn utvalgets forslag for \u00e5 f\u00e5 nett p\u00e5 plass raskere. Ett av forslagene er \u00e5 fjerne et 1 Lov 27. juni 2008 nr. 71 om planlegging og byggesaksbehandling (plan- og bygningsloven) 2 Forskrift 21. juni 2017 nr. 854 om konsekvensutredninger (KU-forskriften) 3 1 MWp = megawatt peak er den mest brukte effektbetegnelsen for solkraft, basert p\u00e5 standardiserte parameter, https://snl.no/watt_peak prosessledd for 132 kV kraftledninger som har en lengde p\u00e5 opptil 50 km. Flere nettselskaper tok i h\u00f8ringen av Str\u00f8mnettutvalgets utredning til orde for at flere saker om konsesjon til regionalnett burde behandles etter en enklere saksgang. Ved \u00e5 fjerne plikten til \u00e5 forh\u00e5ndsmelde et slikt prosjekt, kan tiltakshaver planlegge og utrede anlegget og s\u00f8ke om konsesjon, uten \u00e5 m\u00e5tte melde prosjektet til konsesjonsmyndighetene i forkant. Begrunnelsen for \u00f8nsket om \u00e5 fjerne dette prosessleddet, er blant annet at NVE har mange kraftledningssaker i k\u00f8, som venter p\u00e5 \u00e5 bli behandlet. Ved \u00e5 fjerne meldeplikten for noen kraftledningssaker, og dermed \u00e5 overf\u00f8re den tidlige forankringen av konsekvensutredningen til utbygger, vil NVE f\u00e5 f\u00e6rre meldinger til behandling. Tiltakshaver kan da starte konsekvensutredningene uten at et utredningsprogram er fastsatt av NVE. Departementene mener dette tiltaket er nyttig i en periode hvor NVE har mange kraftledningssaker liggende i k\u00f8. Departementene ser imidlertid at endringen inneb\u00e6rer at man minster en forutg\u00e5ende forankring av rammene for konsekvensutredningene, og at dette i noen tilfeller kan \u00f8ke konfliktniv\u00e5et og gi mindre tillit til prosessene. I mange tilfeller kan det v\u00e6re av stor verdi at konsesjonsmyndighetene s\u00f8rger for h\u00f8ringen av meldingen og er ansvarlig for fastsettelse av program for konsekvensutredninger. Imidlertid mener departementene at tiltakshaver ogs\u00e5 kan legge til rette for en god tidlig forankring og ta ansvar for en god konsekvensutredning som deretter skal vedlegges konsesjonss\u00f8knaden. Videre legges det opp til at tiltakshaver beholder en rett til \u00e5 melde prosjektet for kraftledninger p\u00e5 132 kV med en lengde p\u00e5 mellom 15 og 50 km, og at melding derfor fremdeles kan benyttes der det er potensiale for st\u00f8rre konflikter i forbindelse med en planlagt kraftledningsutbygging. I dette notatet legges det f\u00f8ringer for n\u00e5r det kan v\u00e6re fornuftig at tiltakshaver benytter seg av retten til \u00e5 melde. Solkraftverk KU-forskriften stiller i dag ikke krav om forh\u00e5ndsmelding med forslag til utredningsprogram f\u00f8r en tiltakshaver kan s\u00f8ke om konsesjon for et solkraftverk. Departementene mener at det er naturlig at det skal gjelde en meldeplikt ogs\u00e5 for solkraftverk av en viss st\u00f8rrelse. St\u00f8rre solkraftverk er nytt i norsk sammenheng, og en gjennomf\u00f8ring av en meldingsfase kan v\u00e6re hensiktsmessig for alle parter i saker der det kan forventes store virkninger for milj\u00f8- og samfunn. Spesielt kan melding v\u00e6re nyttig der solkraftverkene er s\u00e5 store at det kreves konsekvensutredninger av et st\u00f8rre omfang. Tidlig offentlig h\u00f8ring av et planlagt prosjekt, vil ogs\u00e5 bidra til gode prosesser og til \u00f8kt kvalitet og relevans for konsekvensutredningen. Melding kan ogs\u00e5 v\u00e6re viktig for akt\u00f8rer som gjennom en slik tidlig fase, kan identifisere prosjekter som de ikke vil videreutvikle p\u00e5 grunn av for store konflikter eller av andre grunner. Hva som er store virkninger er relativt, og vil kunne avhenge av prosjektets st\u00f8rrelse i effekt, utstrekning og foresl\u00e5tte plassering. Det er i de aller fleste tilfeller en klar sammenheng mellom selve st\u00f8rrelsen p\u00e5 solkraftverket, og dermed arealbehovet, og virkningene for allmenne og private interesser. Solkraftverk kan inneb\u00e6re vesentlige lanskapsinngrep. I tillegg kan slike kraftverk p\u00e5virke kulturminner og kulturmilj\u00f8, b\u00e5de ved direkte inngrep og gjennom visuelle virkninger. Videre kan solkraftverk p\u00e5virke friluftsliv ved at anlegget beslaglegger omr\u00e5der som brukes til turg\u00e5ing og jakt. I de fleste tilfeller vil det sannsynligvis v\u00e6re n\u00f8dvendig \u00e5 gjerde inn anleggene, og anleggene vil dermed kunne sperre av st\u00f8rre arealer. Avhengig av plassering, vil solkraftverk kunne ha negative virkninger for naturtyper, vegetasjon og dyreliv. Videre kan et solkraftverk b\u00e5ndlegge areal som kan ha en geologisk verdi. Erfaring fra fremlagte meldinger og s\u00f8knader til n\u00e5, viser at installert effekt i et solkraftverk og arealinngrep forenklet kan estimeres i en 1/10 ratio. Et 1 MWp solkraftverk medf\u00f8rer i dag et arealbeslag p\u00e5 om lag 10 dekar. Et 10 MWp prosjekt medf\u00f8rer f\u00f8lgelig et arealbeslag p\u00e5 100 dekar, og et 30 MWp prosjekt medf\u00f8rer om lag 300 dekar. For anlegg p\u00e5 30 MWp mener departementene at de aller fleste mulige plasseringer vil kunne inneb\u00e6re konflikter der klare krav til utredning av virkninger anbefales. For slike anlegg b\u00f8r det fastsettes krav til melding og utredningsprogram. 3. Gjeldende rett Generelt om kravet til melding og konsekvensutredninger for energianlegg Konsesjonspliktige energianlegg skal konsekvensutredes f\u00f8r en konsesjonss\u00f8knad kan tas til behandling. KU-forskriften stiller krav om at noen typer tiltak alltid skal konsekvensutredes og ha planprogram eller melding, jf. forskriften \u00a7 6. I forskriftens vedlegg I er det listet opp n\u00e6rmere bestemte energianlegg som omfattes av melde- og KU-plikt. Form\u00e5let med en konsekvensutredning er \u00e5 identifisere og beskrive virkningene av tiltak som kan ha vesentlige konsekvenser for milj\u00f8, naturressurser og samfunn. Dette skal bidra til \u00e5 sikre at virkningene hensyntas i planleggingen og gjennomf\u00f8ringen av tiltaket. Noen tiltak etter energiloven utl\u00f8ser krav om melding med forslag til utredningsprogram som et f\u00f8rste trinn i konsesjonsprosessen. Meldingen er et tidlig varsel om et planlagt prosjekt, som har som form\u00e5l \u00e5 gi offentlige myndigheter, interesseorganisasjoner og lokalsamfunnet informasjon om prosjektet. I KU-forskriften heter det at meldingen blant annet skal beskrive relevante og realistiske alternativer, og hvordan disse skal vurderes i konsekvensutredningen. Beskrivelsen vil typisk omfatte alternative traseer og til dels alternative framf\u00f8ringsmetoder (luftledning eller jord-/sj\u00f8kabel). Form\u00e5let med KU-forskriften er \u00e5 sikre at hensynet til milj\u00f8 og samfunn blir tatt i betraktning under forberedelsen av planer og tiltak, og n\u00e5r det tas stilling til om og p\u00e5 hvilke vilk\u00e5r planer eller tiltak kan gjennomf\u00f8res. Der det etter KU-forskriften er et krav om melding, er det naturlig at s\u00f8keren sender inn en melding med forslag til et konsekvensutredningsprogram f\u00f8r de starter med \u00e5 konsekvensutrede et tiltak. Imidlertid forekommer det at deler av utredningene blir igangsatt f\u00f8r programmet er fastsatt. I sakene der NVE er ansvarlig myndighet etter KU-forskriften, sender NVE meldingen med forslag til utredningsprogram p\u00e5 offentlig h\u00f8ring. Meldingen kunngj\u00f8res i lokale og regionale aviser og medier, og publiseres p\u00e5 NVEs nettsider. I saker med potensielt store interessemotsetninger, inviterer NVE lokale og regionale myndigheter til et informasjonsm\u00f8te i forbindelse med h\u00f8ringen av meldingen, og det arrangeres et \u00e5pent m\u00f8te for lokalbefolkningen og andre interessenter. Dersom tiltaket ber\u00f8rer arealer med samiske interesser, tilbys ber\u00f8rte reinbeitedistrikter og Sametinget konsultasjonsm\u00f8ter om saken. I h\u00f8ringen bes det om innspill p\u00e5 hva som b\u00f8r utredes n\u00e6rmere i en konsekvensutredning for \u00e5 kunne ta stilling til en eventuell p\u00e5f\u00f8lgende s\u00f8knad om konsesjon etter energiloven. Etter h\u00f8ringen fastsetter NVE et utredningsprogram for det meldte prosjektet. Utredningsprogrammet stiller krav til hva tiltakshaver m\u00e5 utrede f\u00f8r det kan s\u00f8kes om konsesjon etter energiloven. Form\u00e5lene med meldingsprosessen er alts\u00e5 for det f\u00f8rste \u00e5 s\u00f8rge for tidlig og god involvering av kommuner, ber\u00f8rte myndigheter og private slik at det blir lagt til rette for et omforent beslutningsgrunnlag. For det andre vil man f\u00e5 frem aktuelle problemstillinger tidlig og dermed ha mulighet til \u00e5 lage en effektiv prosess. For det tredje er utredningsprogrammet et viktig verkt\u00f8y for \u00e5 sikre god kvalitet i konsekvensutredningene og at alle temaer blir dekket i utredningen. Kravet om melding og konsekvensutredninger for kraftledninger Alle konsesjonspliktige nettanlegg etter energiloven er konsekvensutredningspliktig. Dette f\u00f8lger av KU-forskriftens \u00a7 6 f\u00f8rste ledd bokstav c og \u00a7 7 f\u00f8rste ledd, avhengig av ledningens spenning og lengde. For kraftledninger gjelder kravet om melding dersom det skal s\u00f8kes konsesjon for kraftledninger med spenning 132 kV eller h\u00f8yere og lengde p\u00e5 mer enn 15 km i ny tras\u00e9, jf. KU-forskriften \u00a7 13 andre ledd, jf. \u00a7 6 f\u00f8rste ledd bokstav c som viser til vedlegg I om \u00abPlaner etter plan- og bygningsloven og tiltak etter annet lovverk som alltid skal ha planprogram eller melding og konsekvensutredning.\u00bb punkt 20. Regelen gjelder ogs\u00e5 for jord- og sj\u00f8kabler. Tiltaket skal da, som et f\u00f8rste trinn i konsesjonsprosessen, meldes til NVE. Dette inneb\u00e6rer \u00e5 utarbeide en melding med forslag til utredningsprogram. Meldingen skal beskrive blant annet tiltaket, forhold som skal utredes, alternative nettl\u00f8sninger/traseer og prosessen videre. Meldingen med utredningsprogram sendes p\u00e5 h\u00f8ring, f\u00f8r NVE p\u00e5 bakgrunn av forslaget og innkomne h\u00f8ringsuttalelser, fastsetter utredningsprogrammet. Deretter kan tiltaket konsekvensutredes og konsesjonss\u00f8kes. Kravet om melding og konsekvensutredninger for solkraftverk Solkraftverk er i dag ikke meldepliktige etter KU-forskriften. NVE anbefaler likevel, via veiledning om konsesjonsbehandling av bakkemonterte solkraftverk, at tiltakshaver frivillig legger frem en melding med forslag til utredningsprogram for anlegg med installert effekt p\u00e5 over 30 MWp. For anlegg over 10 MWp opplyser NVE p\u00e5 deres nettsider at melding b\u00f8r vurderes, utfra en vurdering av forventet konfliktniv\u00e5. Etter KU-forskriften \u00a7 7 f\u00f8rste ledd bokstav a, skal tiltak som er listet opp i vedlegg II som behandles etter energiloven, alltid konsekvensutredes. Disse tiltakene trenger imidlertid ikke melding. I vedlegg II nr. 3 om \u00abENERGIANLEGG\u00bb nevnes blant annet industrianlegg for produksjon av elektrisk energi, damp og varmtvann som krever konsesjon etter energiloven. NVE er ansvarlig myndighet. Det f\u00f8lger derfor av KU-forskriften at en tiltakshaver alltid m\u00e5 konsekvensutrede virkningene et solkraftverk etter bestemmelsene i KU-regelverket. Likevel mener departementet det er hensiktsmessig at solkraftverk nevnes spesifikt i et eget punkt i vedlegg II, p\u00e5 lik linje med de andre vanlige energiproduksjonsteknologiene. 4. Departementets forslag Kraftledninger Departementet foresl\u00e5r \u00e5 endre KU-forskriftens punkt 20 i vedlegg I om \u00abPlaner etter plan- og bygningsloven og tiltak etter annet lovverk som alltid skal ha planprogram eller melding og konsekvensutredning\u00bb slik at grensen for n\u00e5r en tiltakshaver m\u00e5 melde kraftledninger p\u00e5 132 kV, heves fra 15 km til 50 km. Samtidig skal tiltakshaver f\u00e5 velge \u00e5 likevel kunne forh\u00e5ndsmelde denne typen kraftledninger. Tiltakshaver f\u00e5r dermed en rett, men ikke plikt til \u00e5 melde kraftledninger p\u00e5 132 kV som er mellom 15 og 50 km lange. Tiltakshaver m\u00e5 da selv vurdere hvor konfliktfylt eller krevende en kraftledning i denne st\u00f8rrelseskategorien vil v\u00e6re, og eventuelt forh\u00e5ndsmelde prosjektet. Planlegger tiltakshaver kraftledninger p\u00e5 132 kV mellom 15 og 50 km som kan gjennomf\u00f8res uten for mange alternative traseer eller allmenne hensyn som vil komme i konflikt med ledningen, kan tiltakshaver la v\u00e6re \u00e5 melde tiltaket. Tiltakshaver b\u00f8r blant annet melde en planlagt kraftledning dersom det er flere trasealternativer, og det er sannsynlig at det ved h\u00f8ringen av meldingen vil komme krav om ytterligere trasealternativer og/eller st\u00f8rre justeringer. Forhold som kan ligge til grunn for krav om utredning av alternative traseer kan v\u00e6re at ledningen er planlagt bygget i omr\u00e5der som kan inneha verdifulle natur- og milj\u00f8interesser, verdifulle landskapsomr\u00e5der, verdifulle kulturmilj\u00f8er og kulturminner og/eller omr\u00e5det den planlegges bygget i er preget av \u00e5 v\u00e6re uber\u00f8rt, blir brukt som friluftsomr\u00e5de og/eller turisme. Ber\u00f8ring med boligomr\u00e5der, jordbruksomr\u00e5der eller i beitearealer, eller vesentlige andre allmenne interesser kan ogs\u00e5 ha betydning. Uavhengig av om et tiltak m\u00e5 meldes, m\u00e5 konsesjonspliktige nettanlegg konsekvensutredes. I saker hvor tiltakshaver velger \u00e5 ikke melde, m\u00e5 tiltakshaver derfor konsekvensutrede tiltaket uten \u00e5 ha hatt en formell h\u00f8ring av meldingen eller f\u00e5tt fastsatt et utredningsprogram fra NVE f\u00f8rst. Dette vil kreve at tiltakshaver gjennomf\u00f8rer en mer inng\u00e5ende dialog med ber\u00f8rte parter, inkludert grunneiere og kommunale og regionale myndigheter, i en tidlig fase av prosjektet. Ved \u00e5 \u00f8ke kilometersgrensen for ledninger p\u00e5 132 kV, flyttes derfor ansvaret for \u00e5 forankre konsekvensutredningene fra NVE, til tiltakshaver. NVE vil f\u00e5 f\u00e6rre meldinger til behandling, men vil f\u00e5 sakene rett til konsesjonsbehandling. Slik vil NVE bli avlastet fra \u00e5 behandle meldinger i noen flere saker enn i dag. For kraftledninger med en spenning over 132 kV, beholdes dagens regelverk med et krav om melding hvis ledningen er over 15 km. Solkraftverk Departementet foresl\u00e5r \u00e5 innf\u00f8re en plikt til \u00e5 sende inn melding med forslag til utredningsprogram for solkraftverk som kan v\u00e6re kontroversielle og/eller gi store virkninger for milj\u00f8 og samfunn. Grensen foresl\u00e5s \u00e5 settes til anlegg med installert effekt p\u00e5 over 30 MWp. Departementet foresl\u00e5r da et eget punkt 30 i KU-forskriftens vedlegg 1 om \u00abPlaner etter plan- og bygningsloven og tiltak etter annet lovverk som alltid skal ha planprogram eller melding og konsekvensutredning\u00bb hvor denne bestemmelsen blir tatt inn. Departementet foresl\u00e5r ogs\u00e5 en hjemmel for at mindre solkraftverk skal omfattes av KU- forskriftens vedlegg II, slik at det ikke er noe tvil om at solkraftverk alltid skal konsekvensutredes. Dette foresl\u00e5s i eget punkt 3 (k) i KU-forskriftens vedlegg II om \u00abPlaner etter plan- og bygningsloven og tiltak etter annet lovverk som skal vurderes n\u00e6rmere.\u00bb Dette inneb\u00e6rer at tiltaket skal konsekvensutredes som en del av konsesjonsbehandlingen, men at det ikke er noen meldeplikt for slike anlegg. Departementene foresl\u00e5r at NVE er ansvarlig myndighet for konsesjonspliktige anlegg av denne typen. For anlegg som ikke er konsesjonspliktige, vil plan- og bygningslovens regler gjelde. Vindkraftverk Departementet mener det er et behov for en mindre endring/rettelse i KU-forskriftens vedlegg I punkt 28 hvor det i dagens forskrift vises til vedlegg II nr. 3h. Dette er en henvisning til anlegg for produksjon av vannkraft. Riktig henvisning skal v\u00e6re til nr. 3i. Departementene foresl\u00e5r derfor \u00e5 endre henvisningen i vedlegg I, punkt 28. 5. \u00d8konomiske og administrative konsekvenser For endringer i meldeplikten for kraftledninger, vil de \u00f8konomiske og administrative konsekvensene v\u00e6re at ansvaret for \u00e5 forankre konsekvensutredningene for enkelte kraftledninger, flyttes fra NVE til tiltakshaver. Dette vil kreve mer arbeid hos tiltakshaveren p\u00e5 et tidligere stadium enn det som skjer i dag og vil medf\u00f8re at tiltakshaveren vil v\u00e6re n\u00f8dt til \u00e5 bruke flere ressurser, b\u00e5de \u00f8konomiske og administrative enn det de gj\u00f8r i dag. NVE vil p\u00e5 den annen side f\u00e5 f\u00e6rre meldinger til behandling, men vil f\u00e5 sakene rett til konsesjonsbehandling. Slik vil NVE bli avlastet fra \u00e5 behandle meldinger i noen flere saker enn i dag og kan gi \u00f8konomiske og administrative besparelser for NVE. Ved \u00e5 innf\u00f8re et krav om melding for st\u00f8rre solkraftanlegg, vil NVE f\u00e5 flere meldinger p\u00e5 solkraftverk til behandling. Imidlertid mener departementene at det \u00e5 forh\u00e5ndsmelde et solkraftverk i st\u00f8rrelsesorden som foresl\u00e5s i dette notatet, vil gi en smidigere prosess b\u00e5de for tiltakshaver og for konsesjonsmyndighetene og kan muligens gi b\u00e5de \u00f8konomiske og administrative besparelser. Videre er det i dag en sterk oppfordring fra NVE om at tiltakshaver melder solkraftverk i denne st\u00f8rrelsesorden, slik at en innf\u00f8ring av en plikt til \u00e5 forh\u00e5ndsmelde, trolig ikke vil gj\u00f8re store forskjellen for de \u00f8konomiske og administrative konsekvensene. 6. Merknader til lovbestemmelsene Til KU-forskriften Vedlegg I. Planer etter plan- og bygningsloven og tiltak etter annet lovverk som alltid skal ha planprogram eller melding og konsekvensutredning. Pkt. 20. Det foresl\u00e5s \u00e5 heve grensen for n\u00e5r tiltakshaver m\u00e5 melde kraftledninger og jord- og sj\u00f8kabler med spenning 132 kV. Grensen heves fra 15 til 50 km. Imidlertid skal tiltakshaver f\u00e5 beholde en rett til \u00e5 melde et tiltak mellom den tidligere grensen p\u00e5 15 km og den nye grensen p\u00e5 50 km. Tiltakshaver b\u00f8r melde slike tiltak n\u00e5r det er potensial for at en h\u00f8ringsfase vil avdekke behov for \u00e5 utrede flere trasealternativer, for eksempel fordi den planlagte ledningen vil komme i vesentlig konflikt med allmenne og private interesser. For kraftledninger og jord- og sj\u00f8kabler med spenning over 132 kV og en lengde p\u00e5 mer enn 15 km, forblir reglene slik de er i dag. Kraftledninger med f.eks. spenning 300 eller 420 kV som er over 15 km lange, m\u00e5 fremdeles meldes. Kilometergrensen for kraftledninger som har h\u00f8yere spenning enn 132 kV \u00f8kes ikke. Til KU-forskriften Vedlegg I. Planer etter plan- og bygningsloven og tiltak etter annet lovverk som alltid skal ha planprogram eller melding og konsekvensutredning. Pkt. 28. Endringen retter kun en feil henvisning i KU-forskriftens vedlegg I, punkt 28. I dagens forskrift vises det til \u00abvedlegg II nr. 3h\u00bb. Riktig henvisning skal v\u00e6re til nr. 3i. Til KU-forskriften Vedlegg I. Planer etter plan- og bygningsloven og tiltak etter annet lovverk som alltid skal ha planprogram eller melding og konsekvensutredning. Pkt. 30. Det innf\u00f8res plikt til \u00e5 sende inn melding med forslag til utredningsprogram for solkraftverk som kan v\u00e6re kontroversielle og/eller gi store virkninger for milj\u00f8 og samfunn. Departementene mener denne grensen n\u00e5s ved anlegg med installert effekt p\u00e5 over 30 MWp. Dette er s\u00e5 store solkraftverk at det kreves konsekvensutredninger av et st\u00f8rre omfang. Departementet foresl\u00e5r at dette tas inn i KU-forskriftens vedlegg I som et nytt punkt 30. N\u00e5v\u00e6rende punkt 30 om utvidelser eller endringer blir nytt punkt 31 uten endringer. Til KU-forskriften Vedlegg II. Planer etter plan- og bygningsloven og tiltak etter annet lovverk som skal vurderes n\u00e6rmere. Pkt. 3k. Departementet foresl\u00e5r at mindre solkraftverk nevnes i eget punkt i KU-forskriftens vedlegg II. Dette inneb\u00e6rer at tiltaket skal konsekvensutredes som del av konsesjonsbehandling, men at det ikke er noen meldeplikt for slike anlegg. Det foresl\u00e5s et nytt punkt 3k og at NVE er ansvarlig myndighet. Forslag til forskrift om endringer i forskrift 21. juni 2017 nr. 854 om konsekvensutredninger I Vedlegg I punkt 20 skal lyde: 20. Kraftledninger og jord- og sj\u00f8kabler Norges vassdrags- og energidirektorat. med spenning 132 kV og en lengde p\u00e5 mer Energiloven enn 50 km. Tiltakshaver har likevel en rett til \u00e5 melde en 132 kV kraftledning p\u00e5 mellom 15 og 50 km. Kraftledninger og jord- og sj\u00f8kabler med spenning over 132 kV og en lengde p\u00e5 mer enn 15 km. Vedlegg I punkt 28 skal lyde: 28. Vindkraftanlegg med en installert effekt Norges vassdrags- og energidirektorat. p\u00e5 mer enn 10 MW (mindre tiltak omfattes Energiloven av vedlegg II nr. 3i) Vedlegg I punkt 30 skal lyde: 30. Solkraftverk med installert effekt over 30 Norges vassdrags- og energidirektorat. MWp. Energiloven N\u00e5v\u00e6rende punkt 30 blir nytt punkt 31. I Vedlegg II Energianlegg skal ny bokstav k lyde: k. Konsesjonspliktige anlegg for utnytting av Norges vassdrags- og energidirektorat. solkraft til energiproduksjon Energiloven II Forskriften trer i kraft XXXX. "
}