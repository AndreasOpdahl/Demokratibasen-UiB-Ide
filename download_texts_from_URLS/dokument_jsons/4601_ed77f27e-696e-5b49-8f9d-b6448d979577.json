{
  "dokument_id": "ed77f27e-696e-5b49-8f9d-b6448d979577",
  "doc_type": "case_presentation",
  "kommune": 4601,
  "tittel": "Fana gnr 86 bnr 3 Kismulvegen 187. Klage over avslag p\u00e5 s\u00f8knad om fradeling av to boligparseller",
  "url": "https://bergen.kommune.no/politikere-utvalg/api/fil/bk360/9178938/Framstilling-Fana-gnr-86-bnr-3-Kismulvegen-187-Klage-over-avslag-pa-soknad-om-fradeling-av-to-boligparseller",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/239608-5 Fana gnr 86 bnr 3 Kismulvegen 187. Klage over avslag p\u00e5 s\u00f8knad om fradeling av to boligparseller Hva saken gjelder: Saken gjelder klage over avslag p\u00e5 s\u00f8knad om fradeling av 2 parseller med best\u00e5ende boligbygg fra gbnr. 86/3 til boligform\u00e5l. Avslaget ble gitt den 04.09.2023 da en kom til at det ikke forel\u00e5 rettslig grunnlag for \u00e5 dispensere fra kommuneplanens arealdel (KPA 2018) \u00a7 6.2.2 om byggegrense langs vassdrag og \u00a7 31 om LNF-form\u00e5l, jf. pbl. \u00a7 19-2. Vedtaket er p\u00e5klaget av tiltakshaver Kismulvegen 187 AS v/ Jan Ramstad ved brev datert 22.09.2023. S\u00f8ker er Kismulvegen 187 AS v/ Line Gjerstad Tjelflaat. Deler av klagen er sladdet grunnet personopplysninger, jf. fvl. \u00a7 13. Eiendommen er ikke regulert. KPA 2018, vedtatt i Bystyret 19.09.2019, viser oms\u00f8kte parseller som landbruks-, natur- og friluftsform\u00e5l og de ligger innenfor hensynssonene historiske jernbanetras\u00e9er (dekningsgrad 5,2 % og 7,4 %), kulturmilj\u00f8 \u2013 Kalandsvatnet (dekningsgrad 100 %) og aktsomhetsomr\u00e5der for steinsprang, jord- og flomskred og sn\u00f8skred (dekningsgrad 24,7 % og 69,3 %). Tiltaket er avhengig av dispensasjon fra KPA 2018 \u00a7\u00a7 6.2.2 og 31, og slike dispensasjoner er oms\u00f8kt, jf. pbl. \u00a7 19-1. S\u00f8ker opplyser at det er foretatt nabovarsling i samsvar med bestemmelsene i pbl. \u00a7 21-3, og bekrefter at et ikke er mottatt noen merknader. Etat for landbruk har den 06.07.2023 inngitt omfattende uttalelse til oms\u00f8kte tiltak. Det p\u00e5pekes innledningsvis at det er fullt mulig \u00e5 drive landbruksdrift p\u00e5 en eiendom av denne st\u00f8rrelse. Etat for landbruk mener at oms\u00f8kte fradeling ikke er en driftsmessig god l\u00f8sning. Det oppst\u00e5r ogs\u00e5 ofte ulemper for b\u00e5de fradelte boligparseller og for hovedeiendommen ved fradeling som oms\u00f8kt n\u00e5r det gjelder bl.a. utfordringer med st\u00f8v, st\u00f8y, lukt og helge- og nattarbeid. Oms\u00f8kte fradeling vil ogs\u00e5 kunne f\u00f8re til \u00f8kt skade p\u00e5 kulturmark ved \u00f8kt tr\u00e5kk og lignende. Etaten vurderer ellers at de to husene kan v\u00e6re en inntektskilde som ikke b\u00f8r skilles fra landbrukseiendommen. Avslutningsvis p\u00e5peker Etaten at oms\u00f8kte fradeling krever tillatelse etter jordloven \u00a7 12. Det vises til uttalelsen i sin helhet. S\u00f8knaden er ogs\u00e5 sendt Statsforvalteren i Vestland og Vestland fylkeskommune for uttalelse, og det er ikke mottatt noen tilbakemelding. Klage: Klager redegj\u00f8r innledningsvis for eiendommens og g\u00e5rdsdriftens historikk og driftsgrunnlag, og p\u00e5peker at fradelingen gjelder boliger som allerede er etablert. Tiltakshavers intensjon er verken \u00e5 omdisponere eller dele av dyrket mark. Klager mener derimot at fradelte parseller til permanent bolig vil v\u00e6re gunstig for g\u00e5rdsdriften. Klager stiller ogs\u00e5 sp\u00f8rsm\u00e5l ved hvordan oms\u00f8kte fradeling ber\u00f8rer gjeldende hensyn med tanke p\u00e5 boligens alder og eiendomsforholdene ellers. Salg av bolighusene vil dessuten ha \u00f8konomiske fordeler, og 1 gj\u00f8re \u00abinngangsbilletten/prisen lavere for eventuelle fremtidige eiere som \u00f8nsker \u00e5 bo p\u00e5 g\u00e5rden og utvikle den videre\u00bb. Det vises til klagen og vedlagt dokumentasjon vedr\u00f8rende tidligere bruk av omr\u00e5det i sin helhet. Fagetatens vurdering og anbefaling: Plan- og bygningsetaten som fagetat opprettholder sin vurdering om at vilk\u00e5rene for dispensasjon i pbl. \u00a7 19-2 ikke er oppfylt for \u00e5 gi dispensasjon fra KPA 2018 \u00a7 6.2.2 om byggegrense langs vassdrag og \u00a7 31 om LNF-form\u00e5l. Fagetaten viser innledningsvis til at det forhold at landbruksmyndighetene ikke kan se rettslig grunnlag for en fradeling etter sitt sektorlovverk. Dette gir et klart signal om at landbrukshensynet ikke lar seg ivareta ved oms\u00f8kt tiltak. Fradeling av boligparsellene medf\u00f8rer at bygningene mister sin tilknytning til bruket, og vil kunne avhendes fritt. Fradelingen fratar ogs\u00e5 en mulig biintekt fra utleie og v\u00e6re til hinder for ordningen med k\u00e5r- og v\u00e5ningshus. Ordin\u00e6r boligbebyggelse medf\u00f8rer ellers en annen bruk og belastning av omr\u00e5det enn hva som er forutsatt ved LNF-form\u00e5let. N\u00e5r det gjelder byggegrense langs vassdrag, opprettholder fagetaten vurderingen i avslagsvedtaket. Oms\u00f8kte fradeling medf\u00f8rer endret arealbruk i et omr\u00e5de hvor naturmangfoldet skal veie tungt. Endringer i arealform\u00e5let vil tilsidesette sentrale natur- og milj\u00f8hensyn knyttet til randsonen langs Kalandsvatnet. Fordelene ved oms\u00f8kte tiltak hva gjelder \u00f8konomiske og driftsrelaterte forhold, kan heller ikke etter fagetatens syn tillegges vesentlig vekt i vurderingene. Fagetaten stiller avslutningsvis sp\u00f8rsm\u00e5l ved om gjenst\u00e5ende arealer p\u00e5 hovedbruket p\u00e5 nordsiden tilfredsstiller kravene i pbl. \u00a7 26-1. En m\u00e5 ta stilling til og vurdere \u00abom restarealene har en hensiktsmessig arrondering for utnyttelse i samsvar med LNF-form\u00e5let\u00bb. Det vises til fagetatens notat av 29.09.2023 i sin helhet. \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Byr\u00e5det har vurdert saken p\u00e5 nytt med bakgrunn i mottatt s\u00f8knad og sakens dokumenter ellers, og er kommet til at klagen ikke kan tas til f\u00f8lge. Oms\u00f8kte fradeling er avhengig av dispensasjoner fra KPA 2018 \u00a7\u00a7 6.2.2 om byggegrense langs vassdrag og \u00a7 31 om LNF-form\u00e5l, og slike dispensasjoner er oms\u00f8kt, jf. pbl. \u00a7 19-1. Hovedhensynet bak arealform\u00e5let i LNF-omr\u00e5de er \u00e5 sikre allmenne ferdsels- og friluftsinteresser, bevare landskaps- og jordbrukshensyn samt \u00e5 bevare sammenhengende landbruksomr\u00e5der. Uheldig omdisponering eller fragmentering av landbruksomr\u00e5der og gr\u00f8ntstruktur skal unng\u00e5s. Hovedhensynet bak byggeforbudet langs vassdrag er \u00e5 verne strandsonen mot byggetiltak og terrenginngrep for \u00e5 sikre natur- og kulturmilj\u00f8, friluftsliv, landskap og allmennhetens interesser, samt \u00e5 hindre at tilgjengeligheten til sj\u00f8 og vassdrag reduseres. Byr\u00e5det finner det hensiktsmessig \u00e5 behandle dispensasjonene samlet. Overordnet b\u00f8r det for saker som ber\u00f8rer landbruksform\u00e5let f\u00f8res en restriktiv praksis i fradelingsaker. Fradeling av landbrukseiendommer har ulike negative konsekvenser for drivverdigheten som byr\u00e5det vil belyse i det f\u00f8lgende. Byr\u00e5det vil p\u00e5peke at de landbruksfaglige vurderingene i saken tillegges s\u00e6rskilt vekt. Fradeling i strid med plan til bruk for ordin\u00e6rt boligform\u00e5l, medf\u00f8rer at de etablerte boligbyggene mister sin tilknytning til bruket. Det inneb\u00e6rer at en vil frata landbrukseiendommen en mulig biintekt fra utleie. Utleie av boligene fremst\u00e5r ogs\u00e5 i st\u00f8rre grad hensiktsmessig med tanke p\u00e5 hvordan en kan h\u00e5ndtere ulemper knyttet til driften. 2 Byr\u00e5den vil i denne sammenheng belyse at det erfaringsmessig kan oppst\u00e5 gjensidige negative konsekvenser b\u00e5de for driftseiendommen og for boligeiendommen ved fradeling. Boligene kan fritt omsettes, og ulemper knyttet til konsekvenser for lekende barn og store maskiner, kvelds- og helgearbeid, lukt, st\u00f8y og st\u00f8v kan oppleves forskjellig fra person til person. Det er dessuten viktig \u00e5 p\u00e5peke det faktum at Bergen kommune har sterkt press p\u00e5 landbruksarealene, og dispensasjon i denne sak kan medf\u00f8re en uheldig forventning om at det er kurant \u00e5 fradele boligeiendommer fra landbrukseiendommer. I et langsiktig perspektiv vil fradeling som oms\u00f8kt, medf\u00f8re stykkevis og delt nedbygging av kommunens landbruksarealer i strid med de overordnede f\u00f8ringene. Kommunens utgangspunkt b\u00f8r derfor v\u00e6re at endringer av arealene avklares i planarbeid, og ikke ved dispensasjoner fra gjeldende arealform\u00e5l. Endringer av arealbruken innenfor omr\u00e5der hvor naturmangfoldet skal veie tungt, er ogs\u00e5 av betydning for byr\u00e5dets vurderinger. Det vises til fagetatens og Etat for landbruk sine vurderinger om dette tema. I en samlet vurdering, finner byr\u00e5det at hensynene bak bestemmelsene blir \u00abvesentlig tilsidesatt\u00bb, jf. pbl. \u00a7 19-2. Da byr\u00e5det er kommet til at hensynene bak bestemmelsene blir vesentlig tilsidesatt dersom det dispenseres, gj\u00f8res det ikke en vurdering av om fordelene ved \u00e5 dispensere vil v\u00e6re klart st\u00f8rre enn ulempene da samtlige vilk\u00e5r m\u00e5 v\u00e6re oppfylt for at dispensasjon kan gis, jf. pbl. \u00a7 19-2. Byr\u00e5det p\u00e5peker likevel at fordelene i hovedsak er av privat karakter, mens ulempene ber\u00f8rer allmenne interesser i form av en fragmentering av landbruksomr\u00e5der og ytterligere press p\u00e5 landbruksinteresser. Byr\u00e5det viser ellers til at fradelingen medf\u00f8rer at det gjenst\u00e5r deler av hovedbruket nord for oms\u00f8kte parseller uten fysisk tilknytning til bruket. Det fremst\u00e5r som en uhensiktsmessig fradeling der en st\u00e5r igjen med arealer uegnet til sitt form\u00e5l av betydning for driften og boligeiendommene ellers, se fagetatens avsluttende kommentar om dette tema i vedlagt fagnotat. Byr\u00e5det tiltrer i denne sammenheng Etat for landbruk sin vurdering om at oppstykkingen ikke medf\u00f8rer en \u00abdriftsmessig god l\u00f8sning\u00bb, jf. jordloven \u00a7 1. Byr\u00e5det p\u00e5peker at tillatelse etter plan- og bygningsloven ikke alene er tilstrekkelig for oms\u00f8kte fradeling, og at tiltaket ogs\u00e5 krever tillatelse etter jordloven \u00a7 12. Fagetaten opplyser at en ved eventuell omgj\u00f8ring m\u00e5 stilles vilk\u00e5r om at n\u00f8dvendige erkl\u00e6ringer som sikrer tilknytning til vei, vann og avl\u00f8p tinglyses. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Fagetatens vedtak datert 04.09.2023 opprettholdes. Klagen tas ikke til f\u00f8lge. Dato: 9. januar 2024 Christine B. Meyer Byr\u00e5dsleder 3 Dokumentet er godkjent elektronisk. Vedlegg: Fagetatens notat av 29.09.2023 med f\u00f8lgende vedlegg: 1. Oversiktskart 2. Oversiktsfoto 3. Situasjonsplan 4. Vedtak datert 04.09.2023 5. Klage datert 22.09.2023 (sladdet versjon) 6. Dispensasjonss\u00f8knader 7. Vedlegg til klage 8. Uttale fra Etat for Landbruk datert 06.07.2023 9. Klage datert 22.09.2023 (usladdet versjon) \u2013 Unntatt offentligheten 4 "
}