{
  "dokument_id": "5c7b1f6d-f7e1-5aca-9c38-5fc1e66aecf6",
  "doc_type": "case_presentation",
  "kommune": 4601,
  "tittel": "Laksev\u00e5g, gnr. 122, bnr. 635, Bj\u00f8rndalsbakken 9. Klage over avslag p\u00e5 s\u00f8knad om riving av driftsbygning/l\u00f8e og oppf\u00f8ring av nybygg/bustad",
  "url": "https://bergen.kommune.no/politikere-utvalg/api/fil/bk360/11985292/Framstilling-Laksevag-gnr-122-bnr-635-Bjorndalsbakken-9-Klage-over-avslag-pa-soknad-om-riving-av-driftsbygning-loe-og-oppforing-av-nybygg-bustad",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2024/153000-17 Laksev\u00e5g, gnr. 122, bnr. 635, Bj\u00f8rndalsbakken 9. Klage over avslag p\u00e5 s\u00f8knad om riving av driftsbygning/l\u00f8e og oppf\u00f8ring av nybygg/bustad Kva saka gjeld: Ansvarleg s\u00f8kjar, Opus Bergen AS, klagar p\u00e5 vegner av tiltakshavar Morten Sivertsen. Klagen gjeld vedtak om avslag datert 13.09.2024. Avslagsheimlar er: - Arealform\u00e5let LNF, - Reguleringsplan \u00a7 5.2 (bevaringsverdig gardstun), - Byggjegrense mot fylkesveg. Eigedomen er i KPA 2018 vist som LNF (landbruk-, natur og friluftsomr\u00e5de). I reguleringsplan 16000000 for Bj\u00f8rndalsbakken boligomr\u00e5de vedtatt 2009, er eigedomen regulert til landbruk og bevaring av bygningar og anlegg. Det framg\u00e5r av reguleringsplanen \u00a7 5.2: \u00abEksisterende l\u00f8e tillates revet under forutsetning av at det f\u00f8res opp et nybygg som ivaretar plassering, volum og formspr\u00e5k til dagens l\u00f8e...( )... Ved utvendige bygningsmessige endringer eller nybygging/ombygging skal en vektlegge at m\u00e5lestokk, takform, fasader, materialvalg og utforming av vinduer/d\u00f8rer mest mulig opprettholder det opprinnelige preget.\u00bb S\u00f8knaden gjeld riving av eksisterande l\u00f8e som st\u00e5r til nedfalls (ca. 400 m s\u00f8r for Loddefjord terminal), og oppf\u00f8ring av firemannsbustad p\u00e5 same stad. Foto til venstre viser l\u00f8a markert med kryss, ved fylkesveg 558. Illustrasjonen nedanfor viser s\u00f8rfasaden av oms\u00f8kt nybygg. Eksisterande l\u00f8e ligg ca. 8,5 m fr\u00e5 vegkant og ca. 12 m fr\u00e5 n\u00e6raste vegmidte. Det har ikkje kome nabomerknader til s\u00f8knaden. Seksjon for n\u00e6ring og landbruk har i ein oppdatert uttale datert 24.01.2025 r\u00e5dd i fr\u00e5 at det blir gitt l\u00f8yve til tiltaket d\u00e5 det vil vere i strid med reguleringsplanen for omr\u00e5det. Byantikvaren har i ein oppdatert uttale datert 22.01.2025 vist til at oms\u00f8kt nybygg skiljer seg vesentleg ut fr\u00e5 det som var opprinneleg situasjon. Byantikvaren uttalar f\u00f8lgjande: \u00abBygningen slik den er vist p\u00e5 tegningene datert 02.08.2024 framst\u00e5r som en ordin\u00e6r 4-mannsbolig uten de spesielle s\u00e6rtrekkene 1 til en driftsbygning eller med gode arkitektoniske kvaliteter. Vi ber om at et nybygget tilpasses seg kulturmilj\u00f8verdiene til tunet i tr\u00e5d med gjeldene reguleringsplan.\u00bb Byantikvaren er ikkje i mot riving av l\u00f8a, men meiner at teikningane vedlagt saka ikkje ivaretek f\u00f8resegnene i reguleringsplanen. Vindauge, balkongar, fasadeoppdeling og utvendige r\u00f8mningsstigar er etter Byantikvaren si vurdering ikkje godt tilpassa og ivaretek ikkje det opprinnelege preget. Byantikvaren viser til at det finnest gode d\u00f8me p\u00e5 andre prosjekt med liknande utgangspunkt som har l\u00f8yst dei same problemstillingane. Byantikvaren viser til Skjoldvegen 59 som ikkje kunne bevarast, men som er bygd opp igjen p\u00e5 ein slik m\u00e5te at tunet har behalde kulturmilj\u00f8verdiane i stor grad. Eit anna d\u00f8me er l\u00f8a p\u00e5 Ramstad g\u00e5rd i Sundts veg 50E og 50F som er eit nybygg p\u00e5 eldre grunnmur. Byantikvaren viser og til Riksantikvaren si eksempelsamling for inspirasjon: Uthus ombygd til fritidsbolig - Riksantikvarens eksempelsamling. (Nedanfor til venstre er vist gatefoto av Skjoldvegen 59, flyfoto av Sundts veg 50 E og F til h\u00f8gre). Klagaren sine merknader: I klagen datert 04.10.2024 viser klagaren m.a. til at eigedomen vil bli skjerma mot st\u00f8y fr\u00e5 fylkesvegen og H\u00e5konsvern skytefelt. Klagaren viser til at tunstrukturen skal oppretthaldast og forsterkast om enn med ein annan bruk av bygget enn tradisjonell driftsbygning. Klagaren meiner tiltaket vil vere i tr\u00e5d med \u00a7 5.2 og kan ikkje sj\u00e5 at det skulle vere behov for reguleringsendring. Klagaren ber om ny uttale fr\u00e5 Seksjon for n\u00e6ring og landbruk og Byantikvaren der etatane blir forelagt teikningar og utgreiing om nybygg. Klagaren viser til at det ikkje har vore gardsdrift p\u00e5 garden p\u00e5 sv\u00e6rt mange \u00e5r. Det var tidlegare hestehald p\u00e5 garden men staden er ikkje lenger eigna for dette. Marinaen tilknytta garden er krevd fjerna av kommunen. Tiltakshavaren \u00f8nskjer \u00e5 erstatte det gamle l\u00e5vebygget med 4-mannsbustad med utleigebaserte leilegheiter for \u00e5 f\u00e5 ei moderne form for gardsn\u00e6ring der bebuarane st\u00e5r for sj\u00f8lvdyrking i private og felles parsellhagar. Dette er n\u00f8dvendig for \u00e5 skape aktivitet og sikre inntekter til garden. Parsellhagar/urbant landbruk vil v\u00e6re eit kj\u00e6rkome tiltak i tett utbygde Loddefjord. Klagaren viser til at det nye bygget har same avtrykk, plassering og volum som den gamle l\u00e5ven. N\u00e5r det gjeld byggjegrense mot fylkesvegen, tolkar klagaren reguleringsplanen slik at byggjegrensa i praksis g\u00e5r i fasadelivet til eksisterande bygningar. Klagaren kan dermed ikkje sj\u00e5 at det m\u00e5 s\u00f8kjast dispensasjon for plassering av nybygget. Fagetaten si vurdering og tilr\u00e5ding: Fagetaten uttalar f\u00f8lgjande om arealform\u00e5let: \u00abTatt i betraktning at det er tale om en mindre landbrukseiendom, der det per dags dato ikke foreg\u00e5r landbruksvirksomhet, er det vanskelig \u00e5 se at riving av l\u00f8e og oppf\u00f8ring av en firemannsbolig med n\u00e6ringsareal, faller innunder arealform\u00e5let landbruk. Ut fra innholdet i s\u00f8knad og klage, er det derimot mer n\u00e6rliggende \u00e5 anse tiltaket som en form for kolonihage, hvor de som har bolig, ogs\u00e5 skal kunne drive deler av arealet.\u00bb Fagetaten viser 2 til at det ikkje er s\u00f8kt om dispensasjon fr\u00e5 arealform\u00e5let. Kommunen kan d\u00e5 heller ikkje gi l\u00f8yve, jf. m.a. Sivilombodet sin uttale i sak 2018/4012. N\u00e5r det gjeld reguleringsf\u00f8resegna \u00a7 5.2, viser fagetaten til at tiltaket skil seg vesentleg ut fr\u00e5 det som er opprinneleg situasjon, med tanke p\u00e5 talet p\u00e5 vindauge i fasadane og balkongar. I realiteten framst\u00e5r det ikkje som ei vidaref\u00f8ring av det opprinnelege bygget. Dispensasjon fr\u00e5 \u00a7 5.2 er heller ikkje oms\u00f8kt. Fagetaten viser til at reguleringsf\u00f8resegnene ikkje oppgir byggjegrense til fylkesvegen. Dette betyr at det er vegloven som gjeld, og der er byggjegrensa 50 meter. Fagetaten viser til at ulike omsyn vil gjere seg gjeldande for driftsbygning contra bustadhus. Fagetaten viser til at det ikkje ligg f\u00f8re st\u00f8yrapport for tiltaket og det er s\u00e5leis heller ikkje faktisk grunnlag for \u00e5 behandle ein s\u00f8knad om rammel\u00f8yve. Byr\u00e5det si vurdering og tilr\u00e5ding/konklusjon: Byr\u00e5det har vurdert dei samla opplysningane i saka og tilr\u00e5r at fagetatens sitt vedtak blir halde oppe. Byr\u00e5det har lagt avgjerande vekt p\u00e5 at tiltaket er i strid med gjeldande reguleringsplan og at det oms\u00f8kte tiltaket ikkje ivaretek f\u00f8resegnene sine krav til utforming. Byr\u00e5det er til liks med Byantikvaren ikkje imot at den gamle l\u00f8a blir riven, men meiner som Byantikvaren at det oms\u00f8kte nybygget ikkje ivaretek sitt potensiale som historieforteljande element. F\u00f8r utbygginga p\u00e5 1960- og 1970-talet hadde Loddefjorddalen med m.a. Bj\u00f8rndal g\u00e5rd ei historie som jordbruksbygd. Dette er gjerne ikkje allment kjent d\u00e5 dei fleste gardsbruka i Bergen ligg i andre bydelar. Etter at reguleringsplanen fr\u00e5 2009 opna for utbygging av bustadblokker og sm\u00e5hus p\u00e5 garden, er l\u00f8a i Bj\u00f8rndalsbakken ein av sv\u00e6rt f\u00e5 gjenverande bygningar som kan illustrere historia. Kulturhistorisk vil det s\u00e5leis vere eit tap dersom ikkje bygget blir oppf\u00f8rt i samsvar med f\u00f8ringane fr\u00e5 Byantikvaren. Dette kan t.d. gjerast ved \u00e5 f\u00f8lgje d\u00f8me som Byantikvaren har vist til i Sundts veg p\u00e5 Ramstad g\u00e5rd, der eit nytt bustadbygg er reist p\u00e5 den gamle grunnmuren til ei l\u00f8e. Det oms\u00f8kte bygget ligg sv\u00e6rt n\u00e6r ein h\u00f8gt trafikkert veg, og det ligg ikkje f\u00f8re st\u00f8yrapport. Byr\u00e5det er einig med fagetaten i at n\u00e5r reguleringsplanen ikkje viser byggjegrense for eigedomen, er det veglova som gjeld. T.d. er det vist byggjegrenser i planen sine byggjeomr\u00e5de p\u00e5 andre sida av Bj\u00f8rndalsbakken. F\u00f8r det kan gjevast rammel\u00f8yve til bustadform\u00e5l m\u00e5 det s\u00e5leis avklarast om det er grunnlag for \u00e5 dispensere fr\u00e5 avstandskravet (50 m) i veglova \u00a7 29. Dette er opplysningar som tiltakshavar har ansvar for \u00e5 framskaffe. Vidare m\u00e5 det s\u00f8kjast om dispensasjon fr\u00e5 arealform\u00e5let LNF. Vedtakskompetanse: I medhald av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheita til \u00e5 behandle klagesaker etter plan- og bygningslova, med unntak av klagesaker som bystyret i plan eller vedtekt har fastsett skal behandlast av bystyret eller anna organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikkje vert tatt til f\u00f8lgje, skal saka sendast til Statsforvaltaren i Vestland for endeleg avgjerd Byr\u00e5det innstiller til Utval for milj\u00f8 og byutvikling \u00e5 fatte f\u00f8lgjande vedtak: Fagetaten sitt vedtak datert 13.09.2024 blir halde oppe. Klagen blir ikkje tatt til f\u00f8lgje. Dato: 25. februar 2025 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. 3 Vedlegg: Notat fr\u00e5 fagetaten datert 06.12.2024 10. Seksjon for n\u00e6ring og landbruks uttale datert 24.01.2025 11. Byantikvarens uttale datert 22.01.2025 4 "
}