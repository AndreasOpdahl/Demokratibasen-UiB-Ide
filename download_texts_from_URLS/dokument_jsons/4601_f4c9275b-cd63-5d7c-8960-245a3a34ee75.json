{
  "dokument_id": "f4c9275b-cd63-5d7c-8960-245a3a34ee75",
  "doc_type": "case_presentation",
  "kommune": 4601,
  "tittel": "H\u00f8ringsuttalelse - H\u00f8yring av meldingar om ny 420 kV kraftleidning Sauda \u2013 Bl\u00e5falli \u2013 Mauranger \u2013 Samnanger \u2013 \u00d8ygarden",
  "url": "https://bergen.kommune.no/politikere-utvalg/api/fil/bk360/11408633/Framstilling-Horingsuttalelse-Hoyring-av-meldingar-om-ny-420-kV-kraftleidning-Sauda-Blafalli-Mauranger-Samnanger-Oygarden",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2024/159158-5 H\u00f8ringsuttalelse - H\u00f8yring av meldingar om ny 420 kV kraftleidning Sauda Bl\u00e5falli\u2013Mauranger\u2013Samnanger\u2013\u00d8ygarden Hva saken gjelder: Bergen kommune har mottatt h\u00f8ring om meldinger i forbindelse med ny 420 kV kraftledning Sauda\u2013Bl\u00e5falli\u2013Mauranger\u2013Samnanger\u2013\u00d8ygarden fra Norges vassdrags- og energidirektorat (NVE). Bakgrunnen er at NVE har mottatt tre meldinger fra Statnett SF om etablering av ny 420 kV kraftledning fra Sauda i Rogaland via Bl\u00e5falli, Mauranger og Samnanger til \u00d8ygarden i Vestland fylke. Meldingene gir en overordnet beskrivelse av Statnetts planer og forslag til hvilke konsekvensutredninger de mener b\u00f8r gjennomf\u00f8res f\u00f8r det kan s\u00f8kes om konsesjon for tiltakene. Tiltakene slik de er skissert, vil p\u00e5virke kommunene Sauda, Etne, Kvinnherad, Ullensvang, Kvam, Samnanger, Vaksdal, Oster\u00f8y, Alver, Ask\u00f8y og \u00d8ygarden. Tiltaket kan ogs\u00e5 p\u00e5virke Bergen kommune. H\u00f8ringsfrist: 16.01.2025 N\u00e6rmere om tema for h\u00f8ringen: Statnett har i oppgave \u00e5 m\u00f8te fremtidens kraftbehov ved \u00e5 bidra til en koordinert utvikling av kraftsystemet. Dette inneb\u00e6rer ansvaret for den l\u00f8pende driften av kraftsystemet, ansvar for \u00e5 gj\u00f8re riktige investeringer til rett tid, og \u00e5 legge til rette for realisering av Norges klimam\u00e5l. Forbedringer av kraftsituasjonen p\u00e5 Vestlandet i form av ny 420 kV kraftledning sees som n\u00f8dvendig, med bakgrunn i kraftforbruket i Bergensomr\u00e5det og p\u00e5 Haugalandet. Den sterke veksten i kraftforbruk skyldes blant annet landindustri og elektrifisering av petroleumsindustrien. Statnett er derfor i gang med nettforsterkninger i omr\u00e5dene, for \u00e5 im\u00f8tekomme behovet for \u00f8kt kapasitet i kraftnettet. Statnetts omr\u00e5deplan for Bergensomr\u00e5det og Haugalandet beskriver n\u00e6rmere planer for den trinnvise nettutviklingen i regionene. Flere tiltak er allerede under bygging, og ytterligere tiltak er meldt eller konsesjonss\u00f8kt. M\u00e5lsettingen er \u00e5 sette i drift den nye 420 kV forbindelsen mellom Samnanger og \u00d8ygarden innen 2032. For \u00e5 rekke dette b\u00f8r utbygging igangsettes i l\u00f8pet av 2028. Statnett har som en del av prosessen med spenningsoppgraderinger oversendt tre meldinger til NVE. Disse meldingene omhandler etablering av ny 420 kV kraftledning fra Sauda i Rogaland via Bl\u00e5falli, Mauranger og Samnanger til \u00d8ygarden i Vestland fylke. Meldingene gir en overordnet beskrivelse av Statnetts planer og forslag til hvilke konsekvensutredninger de mener m\u00e5 gjennomf\u00f8res f\u00f8r det kan s\u00f8kes om konsesjon. 1 Om melding En melding som omtalt i denne saken er en tidlig varsling av et tiltak og inneb\u00e6rer en over- ordnet beskrivelse av utbyggers planer, med vurderinger av mulige virkninger for omgivelsene. Videre inneb\u00e6rer meldingen forslag til hvilke konsekvensutredninger utbygger mener m\u00e5 gjennomf\u00f8res f\u00f8r det kan s\u00f8kes om konsesjon senere i prosessen (utredningsprogram). Form\u00e5let med meldingene er \u00e5 gi de som kan bli p\u00e5virket av tiltaket informasjon om planene, og gi anledning til at ber\u00f8rte parter kan komme med innspill. NVE vil deretter fastsette endelige krav til konsekvensutredninger som m\u00e5 gjennomf\u00f8res. Om meldingene i denne h\u00f8ringen 420 kV Sauda\u2013Bl\u00e5falli Tiltaket inneb\u00e6rer en ny ca. 37 km lang 420 kV kraftledning fra Sauda til Bl\u00e5falli og ny transformatorstasjon i Bl\u00e5falli. Statnetts meldte traseer er vist i kart 1 under. Eksisterende 300 kV ledning p\u00e5 samme strekning, er gammal og har lav overf\u00f8ringskapasitet, og vil bli revet n\u00e5r den nye ledningen settes i drift. Tiltaket som foresl\u00e5tt vil p\u00e5virke Sauda kommune i Rogaland fylke og Etne og Kvinnherad kommuner i Vestland fylke. 420 kV Bl\u00e5falli\u2013Mauranger\u2013Samnanger Tiltaket inneb\u00e6rer en ny ca. 90 km lang 420 kV kraftledning fra Bl\u00e5falli via Mauranger til Kvamskogen s\u00f8r for Samnanger og ny transformatorstasjon i Mauranger. I tillegg kan det 2 bli behov for nye stasjoner ved \u00c6nes eller Fureberg s\u00f8rvest for Mauranger. Strekningen mellom Kvamskogen og Samnanger transformatorstasjon er allerede bygget for 420 kV. Statnetts meldte traseer og stasjonsplasseringer er vist i kart 2 under. Eksisterende 300 kV ledning p\u00e5 strekningen Bl\u00e5falli\u2013Mauranger\u2013Kvamskogen, er gammel og har lav overf\u00f8ringskapasitet, og vil bli revet n\u00e5r den nye ledningen blir sett i drift. Det samme gjelder Statnetts anlegg i dagens Mauranger transformatorstasjon. Tiltaket vil p\u00e5virke kommunene Kvinnherad, Ullensvang og Kvam i Vestland fylke. 420 kV Samnanger\u2013\u00d8ygarden Tiltaket inneb\u00e6rer en ny ca. 60 til 90 km lang 420 kV kraftledning fra Samnanger til \u00d8ygarden. Statnetts meldte traseer er vist i kart 3 under. Tiltaket slik Statnett har meldt det vil p\u00e5virke kommunene Samnanger, Vaksdal, Oster\u00f8y, Alver, Ask\u00f8y og \u00d8ygarden i Vestland fylke. 3 For Bergen kommune vil sistnevnte melding 420 kV Samnanger\u2013\u00d8ygarden v\u00e6re relevant \u00e5 ta stilling til. Her er det i vurderingen av alternativ systeml\u00f8sning til etablering av tredje forbindelse fra Samnanger til \u00d8ygarden, v\u00e6rt tale om spenningsoppgradering av eksisterende nett i hele Bergensomr\u00e5det, til 420 kV. Bergen har ogs\u00e5 v\u00e6rt vurdert som trasealternativ for bygging av ny 420 kV forbindelse. Statnett utarbeidet i 2020 en konseptvalgutredning (KVU) for tiltak i nettet i Bergen og omland (2020), hvor behov og alternative konsepter ble vurdert. Det er her Statnett har foresl\u00e5tt \u00e5 bygge en \"tredje forbindelse\" (ny 420 kV forbindelse) fra Samnanger til Kollsnes p\u00e5 \u00d8ygarden. Energidepartementet har sluttet seg til konklusjonene i konseptvalgutredningen i sin prosessledende uttalelse. I meldingen \u00ab420 kV Samnanger\u2013\u00d8ygarden\u00bb redegj\u00f8r Statnett for hvorfor en har forkastet konseptet med en spenningsoppgradering av eksisterende nett i hele Bergensomr\u00e5det, som et alternativ til etablering av tredje forbindelse fra Samnanger til \u00d8ygarden. Hovedbegrunnelsen er at dette vil gi d\u00e5rligere forsyningssikkerhet til industrien lengst vest. \u00c5 videref\u00f8re dagens l\u00f8sning med to forbindelser vil gi h\u00f8yere avbruddskostnader enn med tre forbindelser. Med tre forbindelser kan Statnett dessuten opprettholde st\u00f8rre deler av forsyningen ved feil n\u00e5r det utf\u00f8res vedlikehold eventuelt ved to samtidige feil. Spenningsoppgradering av nettet vil kreve mye utkoblinger av nettet i byggefase. Uten tredje forbindelse vil omr\u00e5det periodevis ha svak forsyningssikkerhet mens spenningsoppgradering p\u00e5g\u00e5r. Spenningsoppgradering av nettet vil ta lenger tid enn etablering av tredje forbindelse, noe som vil f\u00f8re til senere tilknytning av nytt forbruk og eventuell havvind i vest. Kun spenningsoppgradering av nettet vil ogs\u00e5 gi lavere kapasitet og kan dermed h\u00e5ndtere lavere forbruksvekst enn det m\u00e5lnettet som omfatter b\u00e5de tredje forbindelse og spennings- oppgradering av nettet. 4 Statnett redegj\u00f8r ogs\u00e5 for ulike forkastede trasealternativer for bygging av ny 420 kV forbindelse. Alternativ 6.0 omhandler en trase gjennom Bergen og Ask\u00f8y kommune, men denne ble forkastet p\u00e5 bakgrunn av konfliktpotensialer. N\u00e6rmere beskrivelse av de tre meldingene fra Statnett er \u00e5 finne p\u00e5 NVE sine hjemmesider: \u2022 420 kV Sauda\u2013Bl\u00e5falli: www.nve.no/16181/a \u2022 420 kV Bl\u00e5falli\u2013Mauranger\u2013Samnanger: www.nve.no/20465/a \u2022 420 kV Samnanger\u2013\u00d8ygarden: www.nve.no/19275/a Byr\u00e5dens vurdering og forslag til h\u00f8ringsuttalelse: Bergen kommune vil takke for muligheten til \u00e5 komme med innspill til h\u00f8ringen. Etter en gjennomgang av h\u00f8ringsbrevet og sakens dokumenter, ser Bergen kommune positivt p\u00e5 forslagene og at Statnett n\u00e5 er godt i gang med planene om \u00e5 bygge en ny 420 kV kraftledning p\u00e5 Vestlandet. Bergen kommune mener str\u00f8m er en forutsetning for et velfungerende samfunn og verdiskaping, og det er klart at det forventes en sterk vekst i kraftforbruket i Bergen og omegn. I forbindelse med det gr\u00f8nne skiftet er det viktig med tilstrekkelig tilgang p\u00e5 fornybar energi og framf\u00f8ringslinjer i Bergen/ Vestlandsregionen. Dette m\u00e5 imidlertid gj\u00f8res b\u00e5de til rett tid, og til priser som gj\u00f8r det attraktivt \u00e5 drive n\u00e6ringsvirksomhet i Bergen og p\u00e5 Vestlandet. I Klosterhageerkl\u00e6ringen er det derfor nedfelt at \u00abTilgang p\u00e5 kraft er regionens st\u00f8rste utfordring, og byr\u00e5det vil v\u00e6re en p\u00e5driver for etablering av ny kraftproduksjon og utbygging av overf\u00f8ringsnettet\u00bb. N\u00e5r det gjelder de tre meldingene som Statnett n\u00e5 har sendt til NVE om ny 420 kV kraftledning fra Sauda i Rogaland via Bl\u00e5falli, Mauranger og Samnanger til \u00d8ygarden i Vestland fylke, er det meldingen om 420 kV Samnanger\u2013\u00d8ygarden som vil v\u00e6re relevant for Bergen kommune \u00e5 knytte kommentarer til. Statnett har vurdert spenningsoppgradering i Bergensomr\u00e5det til 420kV, men har kommet til at dette ikke er et alternativ \u00e5 g\u00e5 videre med. Begrunnelsen er i hovedsak d\u00e5rligere forsyningssikkerhet, h\u00f8yere avbruddskostnader med dagens to forbindelser i forhold til foresl\u00e5tte tre forbindelser, og at en oppgradering har lavere kapasitet og er mindre egnet for forbruksvekst. Bergen kommune deler Statnetts vurdering om spenningsoppgradering, og vektlegger at nye tiltak for \u00e5 \u00f8ke kapasitet i kraftsystemet ogs\u00e5 m\u00e5 ta h\u00f8yde for fremtidig forbruksvekst. Bergen kommune stiller seg bak l\u00f8sningen med nettforsterkninger i form av bygging av ny forbindelse mellom Samnanger og \u00d8ygarden stasjoner. Dette synes \u00e5 ivareta hensynta forsterkning av nettet, og er vurdert som samfunns\u00f8konomisk rasjonelt. L\u00f8sningen vil ogs\u00e5 kunne legge til rette for tilknytning av ny produksjon. Statnetts meldte trasealternativer er som vist i kart 3 overfor, hvor alternativ 1.0 p\u00e5 kartet utgj\u00f8r det ene hovedalternativet og representerer den nordlige l\u00f8sningen, og alternativ 4.0 i kombinasjon med alternativ 1.6 og 1.7 representerer det s\u00f8rlige hovedalternativet. I Klosterhagenerkl\u00e6ringen er det uttalt at byr\u00e5det skal v\u00e6re \u00abpositive til tiltak som bedrer energitilgangen i Bergen\u00bb. Bergen kommune legger derfor til grunn at en ved konsesjon fremmer l\u00f8sninger med minst mulig negativ p\u00e5virkning, men p\u00e5peker at kraftbehovet p\u00e5 Vestlandet m\u00e5 tas p\u00e5 alvor, og at det haster med \u00e5 f\u00e5 p\u00e5 plass nettforsterkninger i regionen. Bergen kommune ser behovet for \u00e5 trekke frem at Statnett tidligere har vurdert ytterligere alternativer for etablering av ny kraftlinje mot Kollsnes. En linje som har v\u00e6rt vurdert som et hovedalternativ er 6.0, som i stor grad ville blitt f\u00f8rt gjennom Bergen og Ask\u00f8y kommuner. 5 Bergen kommune er glad for at denne l\u00f8sningen er forkastet i meldingen som n\u00e5 er lagt frem. Linjen ville if\u00f8lge kart fra Statnett krysset Gullbotn og Espeland i Arna-dalen, videre i byfjellsomr\u00e5det ved Vardegga, og videre mot Selvik og ut mot \u00c5stveitv\u00e5gen. Der ville den g\u00e5tt i sj\u00f8kabel i byfjorden til Ask\u00f8y og deretter over land og i sj\u00f8 mot Kollsnes. Se ellers svart linje p\u00e5 kart under. Kartet viser alternativer som er vurdert f\u00f8r melding. Forslaget ble if\u00f8lge Statnett forkastet p\u00e5 grunn av sv\u00e6rt h\u00f8yt konfliktpotensial knyttet til eksisterende bebyggelse og en rekke tekniske utfordringer da den st\u00f8ter p\u00e5 hindringer b\u00e5de p\u00e5 land og i havet. Bergen kommune vil ogs\u00e5 understreke at dette alternativet vil skape store arealkonflikter da det vil v\u00e6re snakk om \u00e5 bygge forbindelsen i befolkningstette og tett bebygde omr\u00e5der i en stadig voksende by. Bergen kommune er ogs\u00e5 sv\u00e6rt bekymret for nedbygging av natur ved s\u00e5rbare drikkevannsomr\u00e5der og i uerstattelige naturomr\u00e5der i byfjellene. I tillegg vil forbindelsen etterlate seg et betydelig visuelt og fysisk spor i viktige rekreasjonsomr\u00e5der. Vi vil derfor sterkt anmode om at NVE og Statnett fastholder de faglige vurderingene og konklusjonene for alternativ 6.0. Bergen kommune ser videre behovet for \u00e5 trekke frem at kommunestyret i Alver kommune har foretatt en bestilling av \u00abutvida kunnskapsgrunnlag\u00bb og mottatt en rapport fra \u00c6ge Energy om kraftlinje mellom Samnanger og \u00d8ygarden. Rapporten anbefaler en alternativ tras\u00e9 som i stor grad ligner p\u00e5 Statnetts alternativ 6.0, i tillegg til tidligere forslag fra Naturvernforbundet. Fordelene oppgis \u00e5 v\u00e6re \u00abstyrking av transmisjonsnettet i det sentrale Bergen\u00bb og \u00abEn bedre balanse mellom de som drar nytte av tiltaket og de som dekker kostnadene\u00bb. Bergen kommune vil i denne forbindelse understreke at anbefalingen i rapporten inneb\u00e6rer utvidelse av Jordal stasjon, som per i dag ikke er en sentralnettstasjon, i tillegg til at anbefalingen belager seg p\u00e5 sj\u00f8- eller jordkabler ved drikkevannet Jordalsvannet. Det vises ogs\u00e5 til Statnett sine vurderinger om at kabler b\u00e5de i sj\u00f8 og p\u00e5 land vil inneb\u00e6re h\u00f8ye ekstrakostnader, og er ogs\u00e5 tiltak som vil inneb\u00e6re inngrep natur. Bergen kommune ser til slutt behovet for \u00e5 formidle at Statnett har bekreftet at de har satt i gang arbeidet med konsekvensutredning ved konsulentselskapet Sweco, og at alternativ 6.0 fra meldingen vil v\u00e6re en del av dette. \u00c6ge Energy tar opp dette i rapporten, og anbefaler 6 samtidig Alver om \u00e5 fremme sine synspunkt overfor Sweco. Statnett har imidlertid presisert overfor Bergen kommune at de ikke planlegger \u00e5 tilleggsmelde alternativ 6.0 pr 19.12.24. Bergen kommune har ogs\u00e5 har mottatt opplysninger, fra Naturvernforbundet om at Statnett har tatt inn igjen alternativ 6.0- forslaget etter at meldingen er sendt videre til NVE. Dette er imidlertid avkreftet av Statnett overfor Bergen kommune ved flere anledninger, og senest den 18.11.2024. Vedtakskompetanse: Byr\u00e5dets fullmakter pkt. 2.10.1, vedtatt av Bergen bystyre 27. november 2024 i sak 462/24: H\u00f8ringsuttalelser 2.10.1. Byr\u00e5det avgir h\u00f8ringsuttalelser p\u00e5 vegne av Bergen kommune, der forretningsutvalget har fordelt oppgaven til byr\u00e5det. Forretningsutvalget behandlet saken i m\u00f8tet 29.10.2024 sak 345/24 og fattet f\u00f8lgende vedtak: \u00abByr\u00e5det avgir eventuelt h\u00f8ringssvar til \u00abNorges vassdrags- og energidirektorat (NVE) har sendt p\u00e5 h\u00f8ring forslag ny 420 kV kraftledning Sauda\u2013Bl\u00e5falli\u2013 Mauranger\u2013Samnanger\u2013\u00d8ygarden\u00bb p\u00e5 vegne av Bergen kommune.\u00bb Byr\u00e5d for byutvikling innstiller til byr\u00e5det \u00e5 fatte f\u00f8lgende vedtak: 1. Byr\u00e5det avgir h\u00f8ringsuttalelse til \u00abH\u00f8yring av meldingar om ny 420 kV kraftleidning Sauda\u2013Bl\u00e5falli\u2013Mauranger\u2013Samnanger\u2013\u00d8ygarden\u00bb slik den fremkommer av byr\u00e5dens vurdering og forslag. 2. Melding om vedtak sendes Bystyrets kontor. Dato: 2. januar 2025 Christine Kahrs byr\u00e5d for byutvikling Dokumentet er godkjent elektronisk. Vedlegg: 1. H\u00f8ringsbrev: H\u00f8yring av meldingar om ny 420 kV kraftleidning Sauda\u2013Bl\u00e5falli\u2013 Mauranger\u2013Samnanger\u2013\u00d8ygarden 2. Bekreftelse fra Statnett: Vedr\u00f8rende ny kraftledning fra Samnanger til \u00d8ygarden- bekreftelse av informasjon 3. Presisering fra Statnett: Vedr\u00f8rende ny kraftledning fra Samnanger til \u00d8ygarden- bekreftelse av informasjon 7 "
}