{
  "dokument_id": "9d87b8b9-de00-593a-be51-0bd183cc6cb7",
  "doc_type": "case_minutes",
  "kommune": 4601,
  "tittel": "Saksprotokoll , 16042024, Sak 52/24, \u00c5pen halvtime",
  "url": "https://bergen.kommune.no/politikere-utvalg/api/fil/bk360/10330550/Innstilling-vedtak-Apen-halvtime",
  "tekst": "\u00c5pen halvtime Kommunalt r\u00e5d for personer med funksjonsnedsettelse behandlet saken i m\u00f8tet 16.04.2024 sak 52/24 og fattet f\u00f8lgende vedtak: F\u00f8lgende brev sendes til Bergen kulturskole med kopi til byr\u00e5dsavdeling for kultur, n\u00e6ring og idrett KRPF fikk i m\u00f8te 16. april, under \u00e5pen halvtime, en orientering om Scenedr\u00f8m, som har v\u00e6rt et tilbud fra Bergen kulturskole. Intensjonen med Scenedr\u00f8m er \u00e5 skape et rom for kulturelle (sang, musikk, drama) opplevelser og uttrykk for personer med ulike forutsetninger. Deltakere er personer med ulike funksjonsnedsettelser, alder og bakgrunn, i samhandling med elever ved Kulturskolen sine andre avdelinger. Foreldrene til deltakere i Scenedr\u00f8m har f\u00e5tt beskjed om at dette tilbudet ikke kan videref\u00f8res til h\u00f8sten fordi kulturskolen har f\u00e5tt kutt i sine budsjetter. KRPF vil gjerne uttrykke sin bekymring for at dette tilbudet forsvinner. Barn med funksjonsnedsettelser har allerede f\u00e6rre fritidstilbud enn andre barn. For mange av dem er det vanskelig \u00e5 delta i idrett og det er derfor enda viktigere at de har et tilbud om kulturaktiviteter. KRPF vil ogs\u00e5 vise til at Scenedr\u00f8m er ett av tiltakene som er konkret nevnt i Kulturplan for tjenester til mennesker med utviklingshemming. P\u00e5 Bergen kommunes nettsider er den f\u00f8rste presentasjonen av kulturskolen denne teksten: Bergen kulturskole er et inkluderende og mangfoldig l\u00e6ringssted som fremmer glede og utfoldelse og et vidt spekter av kreative og kunstneriske opplevelser. KRPF vil be om en orientering om hvor stort budsjettkutt Bergen kulturskole har f\u00e5tt, hvor stor andel av dette kuttet som g\u00e5r ut over Scenedr\u00f8m og om dette er forholdsmessig i forhold til eventuelle kutt som gj\u00f8res i andre tilbud. KRPF vil gjerne be om en orientering om hva Bergen kulturskole planlegger \u00e5 gj\u00f8re med tilbudet Scenedr\u00f8m. Dersom tilbudet skal legges ned vil KRPF gjerne be om en orientering om hvordan denne elevgruppen vil bli ivaretatt og hvordan kulturskolen mener at dette bygger opp under at kulturskolen skal v\u00e6re inkluderende og mangfoldig. Kommunalt r\u00e5d for personer med funksjonsnedsettelses behandling Sveinung Botnen og Hilde Tr\u00e6tteberg Serkland informerte om kuttene i kulturtilbudet Scenedr\u00f8m. "
}