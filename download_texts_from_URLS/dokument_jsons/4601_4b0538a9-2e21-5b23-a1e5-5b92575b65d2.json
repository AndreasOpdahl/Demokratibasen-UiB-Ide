{
  "dokument_id": "4b0538a9-2e21-5b23-a1e5-5b92575b65d2",
  "doc_type": "case_attachment",
  "kommune": 4601,
  "tittel": "Forskrift om tilskudd til kulturhistorisk verdifulle kirkebygg - utkast som sendes p\u00e5 h\u00f8ring 21. feb(1254710).pdf",
  "url": "https://bergen.kommune.no/politikere-utvalg/api/fil/bk360/9933464/Forskrift-om-tilskudd-til-kulturhistorisk-verdifulle-kirkebygg-utkast-som-sendes-pa-horing-21-feb-1254710-pdf",
  "tekst": "[Utkast som sendes p\u00e5 h\u00f8ring 21. februar 2024 med h\u00f8ringsfrist 8. april 2024] Forskrift om tilskudd til kulturhistorisk verdifulle kirkebygg Dato FOR-2022-11-24-2046 Departement Barne- og familiedepartementet Ikrafttredelse 01.07.2024 Hjemmel Stortingets budsjettvedtak Kunngjort xx.xx.2023 kl. xx.xx Hjemmel: Fastsatt av Barne- og familiedepartementet x. juni 2024 til oppf\u00f8lging av Stortingets budsjettvedtak p\u00e5 kapittel 883, post 60. Kapittel 1 Innledende bestemmelser \u00a7 1-1 M\u00e5l og m\u00e5lgrupper Tilskuddsordningen skal bidra til bevaring av kulturhistorisk verdifulle kirkers eksteri\u00f8r og interi\u00f8r, slik at de kan fortsette \u00e5 v\u00e6re kilder til tro og kunnskap og gi grunnlag for opplevelse, engasjement og innsikt i Norges kulturhistorie i tr\u00e5d med bevaringsstrategien for kulturhistorisk verdifulle kirkebygg. Viktige m\u00e5lgrupper for tilskuddsordningen er brukere av kirkebyggene, lokalsamfunnene rundt og publikum som nyttiggj\u00f8r seg av den nasjonale kulturarven. \u00a7 1-2 Kriterier for m\u00e5loppn\u00e5else F\u00f8lgende kriterier er sentrale i vurderingen av om m\u00e5let n\u00e5s: a. Antall kirker som har gjennomf\u00f8rt eller kommet i gang med sikrings- eller istandsettingsarbeider har \u00f8kt. b. Antallet kirker med tilstandsgrad Meget bra (TG0) eller Bra (TG1) p\u00e5 klimaskall har \u00f8kt i de tre bevaringsprogrammene. c. Antallet kirker med tilstandsgrad Meget bra (TG0) eller Bra (TG1) p\u00e5 kulturhistorisk verdifullt interi\u00f8r har \u00f8kt i de tre bevaringsprogrammene. d. Kommunenes \u00f8konomiske bidrag til kirkevedlikehold er stabilt eller har \u00f8kt. Kriteriene a.-d. m\u00e5les opp mot ikrafttredelsestidspunktet for forskriften her. \u00a7 1-3 Kirker som omfattes av denne forskriften Kirker som er betegnet som kulturhistorisk verdifulle er omfattet av denne forskriften. Med kulturhistorisk verdifulle kirker menes her kirker som er fredet eller listef\u00f8rt av Riksantikvaren, uavhengig av eierskap. Unntaket er kirker som staten eier eller fullfinansierer, som blant annet Akershus Slottskirke og Nidarosdomen. Det er Riksantikvaren som har fullmakt til \u00e5 frede eller listef\u00f8re kirkebygg i tr\u00e5d med gjeldende regelverk. Tilskuddsforvalter avgj\u00f8r ved tvil om en kirke er omfattet av forskriften her eller ikke. Avgj\u00f8relsen kan p\u00e5klages Barne- og familiedepartementet. Kapittel 2 Hva det kan gis tilskudd til \u00a7 2-1 Innledende bestemmelser Prosjekter som f\u00e5r tilskudd, skal bidra til \u00e5 st\u00f8tte opp under m\u00e5let med tilskuddsordningen slik det fremkommer av forskriften her og bevaringsstrategien for kulturhistorisk verdifulle kirkebygg. Det kan under tilskuddsordningen gis tilskudd til forprosjekt og hovedprosjekt p\u00e5 en kirke som skal bevares. Forprosjekter finansieres fullt ut gjennom tilskuddsordningen, mens hovedprosjekter krever medfinansiering, jf. \u00a7 4-4. Gjennomf\u00f8rt forprosjekt er en forutsetning for at ny s\u00f8knad kan utl\u00f8se tilskudd til hovedprosjekt, jf. \u00a7 3-5. Forprosjekter og hovedprosjekter skal alltid omfatte aktiviteter innenfor innsatsomr\u00e5de 1 Bevaring (istandsetting, sikring og konservering). Forprosjekter og hovedprosjekter b\u00f8r ogs\u00e5 omfatte aktiviteter innenfor innsatsomr\u00e5de 2 Kunnskap og kompetanse, 3 Opplevelse og formidling og 4 Engasjement og deltaking. Unntaksvis kan det gis tilskudd til tiltak som ikke ses i direkte sammenheng med et forprosjekt eller hovedprosjekt p\u00e5 en konkret kirke. Dette gjelder s\u00e6rlig under innsatsomr\u00e5de 2, hvor det kan v\u00e6re behov for \u00e5 lyse ut og tildele tilskudd til tiltak og prosjekter m.m. som kan bidra til \u00f8kt kunnskap og kompetanse, se n\u00e6rmere under \u00a7 2-3. Tilskuddene skal brukes til fremtidige prosjekter og skal ikke ha tilbakevirkende kraft. Arbeider som er utf\u00f8rt p\u00e5 kirkene f\u00f8r denne forskriften trer i kraft, kan det ikke gis tilskudd til. Prosjekter som er igangsatt kan omfattes av tilskuddsordningen med st\u00f8tte til arbeider som gjennomf\u00f8res fra og med tilskuddsordningens ikrafttredelse. Bevaringsprogrammet for middelalderkirker skal ha prioritet fram mot \u00e5r 2030. \u00a7 2-2 Tilskudd til bevaring (istandsetting, sikring og konservering) \u2013 innsatsomr\u00e5de 1 Innenfor innsatsomr\u00e5de 1 kan det gis tilskudd til istandsetting, sikring og konservering av kulturhistorisk verdifulle kirkebyggs eksteri\u00f8r og interi\u00f8r. Med istandsetting menes i denne forskrift tiltak som har som form\u00e5l \u00e5 bringe bygget tilbake til normalt vedlikeholdsniv\u00e5. Tiltakene omfatter bl.a. kirkebyggets klimaskall og konstruksjoner, det vil si alle utvendige overflater som tak, kledning, vinduer, d\u00f8rer, samt kirkens fundamenter og b\u00e6rekonstruksjoner. Med sikring menes i denne forskrift tiltak som har som form\u00e5l \u00e5 forhindre eller begrense hendelser som kan f\u00e5 negative konsekvenser for de kulturhistoriske verdiene i og p\u00e5 bygget. Dette omfatter bl.a. tiltak for \u00e5 hindre eller redusere konsekvensen av brann, h\u00e6rverk, klima- og naturskade. Med konservering menes i denne forskrift tiltak som har som form\u00e5l \u00e5 beskytte kirkens interi\u00f8r og inventar mot videre \u00f8deleggelse. Tiltakene omfatter b\u00e5de l\u00f8st og fast inventar, som bl.a. kirkekunst, vegg- og takmalerier, orgler, m\u00f8bler, tekstiler, belysning, t\u00e5rnur, kirkeklokker og alle andre gjenstander av kulturhistorisk verdi i kirkene. Dersom gjennomf\u00f8ringen av et istandsettings- eller sikringstiltak avdekker ytterligere behov for kostnadskrevende unders\u00f8kelser, granskning eller analyser, kan det etterskuddsvis s\u00f8kes om at dette inkluderes i budsjettet for prosjektet. N\u00e5r det gis tilskudd til istandsettingstiltak p\u00e5 kirken, kan det ogs\u00e5 gis tilskudd til a. EN\u00d8K-tiltak b. tiltak som har til hensikt \u00e5 forbedre inneklima for \u00e5 sikre bygg og inventar, c. tiltak for universell utforming av kirkebygget. Tiltak som har til hensikt \u00e5 forbedre inneklima for \u00e5 sikre bygg og inventar, kan ogs\u00e5 omfattes n\u00e5r det gis tilskudd til konserveringstiltak. Det kan gis tilskudd til utskifting av el-anlegg, sikringsskap og gamle r\u00f8rovner som selvstendige tiltak dersom form\u00e5let er \u00e5 sikre kirken mot brann. Et bevaringstiltak under innsatsomr\u00e5de 1 omfatter b\u00e5de forprosjekt og hovedprosjekt, der gjennomf\u00f8rt forprosjekt er en forutsetning for tilskudd til hovedprosjekt. Krav til forprosjekt og hovedprosjekt fremg\u00e5r av \u00a7 3-5. \u00a7 2-3 Tilskudd til kunnskap og kompetanse \u2013 innsatsomr\u00e5de 2 Innenfor innsatsomr\u00e5de 2 kan det gis tilskudd til kompetansehevende tiltak og \u00f8kt kunnskap i tr\u00e5d med bevaringsstrategien for kulturhistorisk verdifulle kirkebygg. Dette kan bl.a. v\u00e6re tiltak som retter seg mot a. \u00e5 \u00f8ke byggherrekompetansen blant kirkeeiere, b. \u00e5 \u00f8ke kompetansen blant og tilgangen p\u00e5 tradisjonsh\u00e5ndverkere, c. \u00e5 \u00f8ke kompetansen om kirkebyggenes tilstand og deres kulturhistoriske og kirkelige verdi blant r\u00e5dgivende konsulenter, d. \u00e5 dokumentere og systematisere eksisterende og ny kunnskap om kirkebygget og dets endringshistorie. Tiltakene kan gjennomf\u00f8res som del av et forprosjekt eller hovedprosjekt p\u00e5 vedkommende kirkebygg eller som selvstendige tiltak. \u00a7 2-4 Tilskudd til opplevelse og formidling \u2013 innsatsomr\u00e5de 3 Innenfor innsatsomr\u00e5de 3 kan det gis tilskudd til tiltak som legger til rette for gode opplevelser og systematisk utvikling og formidling av kirkens historie i tr\u00e5d med bevaringsstrategien for kulturhistorisk verdifulle kirkebygg. Dette kan bl.a. v\u00e6re tiltak som a. bidrar til at kirkene bes\u00f8kes av et mangfold av brukere, b. bidrar til at kulturarven blir formidlet til kommende generasjoner, folk og lokalsamfunn. Tiltakene m\u00e5 prim\u00e6rt gjennomf\u00f8res som del av et forprosjekt eller hovedprosjekt p\u00e5 vedkommende kirkebygg. \u00a7 2-5 Tilskudd til engasjement og deltakelse \u2013 innsatsomr\u00e5de 4 Innenfor innsatsomr\u00e5de 4 kan det gis tilskudd til tiltak som legger til rette for engasjement og deltakelse rundt kirkene og kirkestedene i tr\u00e5d med bevaringsstrategien for kulturhistorisk verdifulle kirkebygg. Dette kan bl.a. v\u00e6re tiltak som retter seg mot a. \u00e5 mobilisere frivilligheten i lokalsamfunnet, b. \u00e5 bevisstgj\u00f8re og aktivisere kirkeeiere, menigheter, lokale historielag, velforeninger, frivillige organisasjoner m.m. til \u00e5 engasjere seg og delta i arbeidet med kirkene Tiltakene m\u00e5 prim\u00e6rt gjennomf\u00f8res som del av et forprosjekt eller hovedprosjekt p\u00e5 vedkommende kirkebygg. Kapittel 3 S\u00f8knadsprosess \u00a7 3-1 Hvem kan s\u00f8ke om tilskudd a. Eiere av kulturhistorisk verdifulle kirker kan s\u00f8ke om tilskudd til tiltak innenfor alle de fire innsatsomr\u00e5dene i bevaringsstrategien for kulturhistorisk verdifulle kirkebygg. b. Fylkeskommuner, kommuner, forskningsinstitutter, private utdannings- institusjoner, universiteter, h\u00f8yskoler og andre relevante fagmilj\u00f8er kan s\u00f8ke om tilskudd til tiltak innenfor innsatsomr\u00e5de 2 Kunnskap og kompetanse. c. Museer, stiftelser, foreninger, kommuner, menigheter og frivillige organisasjoner kan i overenskomst med kirkeeier s\u00f8ke om tilskudd til tiltak innenfor innsatsomr\u00e5dene 3 og 4 \u201copplevelse og formidling\u201d og \u201cengasjement og deltakelse\u201d. \u00a7 3-2 Utlysning av tilskudd innenfor innsatsomr\u00e5de 1 For \u00e5 sikre at kirkebyggene som har st\u00f8rst vedlikeholdsbehov og st\u00f8rst kulturhistorisk og kirkelig verdi settes i stand f\u00f8rst, vil det bli foretatt en prioritering av n\u00e5r de ulike kirkene inviteres til \u00e5 s\u00f8ke. Prioriteringen som danner grunnlag for n\u00e5r de ulike kirkene inviteres til \u00e5 s\u00f8ke om tilskudd til forprosjekt, baseres p\u00e5 eksisterende kunnskapsgrunnlag. Dette omfatter blant annet kulturhistorisk og kirkelig arkivmateriale om kirken og kirkestedet og gjennomf\u00f8rte tilstandsanalyser p\u00e5 niv\u00e5 1-3. Prioriteringen som danner grunnlag for n\u00e5r de ulike kirkene inviteres til \u00e5 s\u00f8ke om tilskudd til hovedprosjekt, baseres p\u00e5 oppdatert kunnskapsgrunnlag etter gjennomf\u00f8rt forprosjekt. I prioriteringen kan det ogs\u00e5 tas hensyn til informasjon om kapasitet i markedet, tilgang p\u00e5 kvalifiserte h\u00e5ndverkere og geografiske forhold. Dette gjelder for prioriteringen som skal ligge til grunn for utlysning av tilskudd til b\u00e5de forprosjekt og hovedprosjekt. De h\u00f8yest prioriterte kirkene i et budsjett\u00e5r inviteres til \u00e5 s\u00f8ke om tilskudd til henholdsvis forprosjekt og hovedprosjekt. Antallet prioriterte kirker som inviteres til \u00e5 s\u00f8ke vil kunne variere fra \u00e5r til \u00e5r. \u00a7 3-3 Utlysning av tilskudd innenfor innsatsomr\u00e5de 2, 3 og 4 Tilskudd til tiltak innenfor innsatsomr\u00e5de 2 som ikke er en del av et konkret bevaringsprosjekt, lyses ut separat. Det samme gjelder dersom det unntaksvis lyses ut tilskudd til slike selvstendige tiltak innenfor innsatsomr\u00e5de 3 og 4. Tilskudd til tiltak under innsatsomr\u00e5de 2, 3 og 4 som er en del av et konkret bevaringsprosjekt f\u00f8lger utlysningen av tilskudd under innsatsomr\u00e5de 1. \u00a7 3-4 S\u00f8knadsfrist S\u00f8knadsfristen for hvert enkelt \u00e5r bestemmes av tilskuddsforvalter og trenger ikke \u00e5 v\u00e6re lik innenfor de ulike innsatsomr\u00e5dene. Ved behov kan det lyses ut flere ganger i \u00e5ret. N\u00e6rmere f\u00f8ringer kan gis i tildelingsbrev fra Barne- og familiedepartementet. S\u00f8knader som kommer inn etter fristen, kan bli avvist. \u00a7 3-5 Krav til s\u00f8knaden \u2013 Innsatsomr\u00e5de 1 S\u00f8knad om tilskudd til forprosjekt og hovedprosjekt innenfor innsatsomr\u00e5de 1 sendes tilskuddsforvalter p\u00e5 fastsatt skjema/l\u00f8sning i kirkebyggdatabasen. For s\u00f8knad om tilskudd til forprosjekt b\u00f8r s\u00f8knaden minst inneholde eller vedlegge a. en intensjonserkl\u00e6ring fra kommunen om medfinansiering. Dette gjelder for kirker i Den norske kirkes eie. For kirkebygg som eies av andre kreves det at det foreligger en plan for hvordan egeninnsatsen beskrevet i \u00a7 4-4 skal dekkes inn, b. en plan for bruk, tilgjengeliggj\u00f8ring og fortsatt vedlikehold av bygget etter at istandsettingen er ferdig. Av s\u00f8knaden til forprosjekt m\u00e5 det i tillegg fremg\u00e5 hvordan s\u00f8ker tenker \u00e5 ivareta innsatsomr\u00e5dene 2, 3 og 4 i bevaringsprosjektet og estimert budsjett for tiltakene. Dersom det i forprosjektet skal gjennomf\u00f8res arbeider som er s\u00f8knadspliktige etter kulturminneloven, skal s\u00f8knaden inneholde, vedlegge eller ettersende dokumentasjon p\u00e5 godkjenning av tiltaket. For s\u00f8knad om tilskudd til hovedprosjekt skal s\u00f8knaden minst inneholde: a. dokumentasjon fra forprosjektet, herunder arkivs\u00f8k, fysiske forunders\u00f8kelser og tilstandsvurderinger for nye forprosjekt som er igangsatt etter at forskriften her trer i kraft, b. kostnadsramme og budsjett fordelt p\u00e5 kalender\u00e5r, herunder en forpliktende plan for kommunal medfinansiering eller egeninnsats i tr\u00e5d med satsene i \u00a7 4-4 i forskriften her, c. en oversikt over hvilke arbeider som planlegges gjennomf\u00f8rt, hvordan de planlegges gjennomf\u00f8rt og fremdriftsplan d. en plan for gjennomf\u00f8ringen av tiltaket med virkemidler, e. en plan for forvaltning, drift og vedlikehold, f. en plan for risikovurdering og hvordan klimahensyn og utredning av klimatrusler skal f\u00f8lges opp g. en plan for formidling og tilgjengeliggj\u00f8ring av den kulturarven bygningen eller interi\u00f8ret representerer h. en plan for bruk av kirken etter at tiltaket er ferdig, i. dokumentasjon p\u00e5 oppfyllelsen av fastsatte kvalifikasjonskrav og krav til gjennomf\u00f8ring, herunder blant annet anskaffelsesprosess, bruk av l\u00e6rlinger og kompetanse hos tiltakshaver, j. dokumentasjon p\u00e5 n\u00f8dvendige godkjenninger etter kulturminneloven, kirkeordningen, kirkebyggforskriften og plan- og bygningsloven. Tilskuddsforvalter skal gi veiledning om krav til s\u00f8knaden. Gjennomf\u00f8rt forprosjekt er en forutsetning for tilskudd til hovedprosjekt. Tilskuddsforvalter avgj\u00f8r om prosjekteringer som er gjennomf\u00f8rt f\u00f8r denne forskriften trer i kraft kvalifiserer som godkjent forprosjekt. Det b\u00f8r s\u00e5 langt som mulig veiledes om hva som eventuelt kreves av tillegg for \u00e5 f\u00e5 tidligere prosjekteringer godkjent. \u00a7 3-6 Krav til s\u00f8knaden \u2013 Innsatsomr\u00e5de 2, 3 og 4 S\u00f8knad om tilskudd til tiltak innenfor innsatsomr\u00e5dene 2, 3 og 4 som ikke gjennomf\u00f8res som del av et konkret bevaringsprosjekt, sendes tilskuddsforvalter p\u00e5 fastsatt skjema. S\u00f8kanden m\u00e5 begrunne hvordan den skal ivareta m\u00e5let med tilskuddsordningen og kravene som fremg\u00e5r av forskriften her. Det m\u00e5 beskrives hvordan tiltaket skal organiseres, hvilke forutsetninger s\u00f8ker har for \u00e5 gjennomf\u00f8re tiltaket, bel\u00f8p det s\u00f8kes om samt budsjett for tiltaket. For tilskudd til tiltak innenfor innsatsomr\u00e5dene 3 og 4, hvor det er et krav at tiltaket skal gjennomf\u00f8res i overenskomst med kirkeeier, m\u00e5 det fremlegges dokumentasjon p\u00e5 dette og en plan for arbeidet. Tilskuddsforvalter kan sette ytterligere krav til s\u00f8knadens innhold. Mangelfulle s\u00f8knader kan avvises. \u00a7 3-7 S\u00f8kers ansvar Det er s\u00f8kers ansvar \u00e5 s\u00f8rge for at s\u00f8knaden er innsendt, korrekt og fullstendig utfylt, og at det fremkommer klart hva det s\u00f8kes om tilskudd til. Dersom s\u00f8knaden eller vedlegg ikke er fullstendig, kan tilskuddsforvalter sette en rimelig frist for retting. P\u00e5legget gis skriftlig sammen med en orientering om at dersom tilfredsstillende retting ikke skjer innen fristen, kan vedkommende s\u00f8knad helt eller delvis avvises, eller avgj\u00f8res p\u00e5 det foreliggende ufullstendige grunnlag. \u00a7 3-8 Rett til \u00e5 innhente ytterligere opplysninger. S\u00f8kers opplysningsplikt Tilskuddsforvalter kan a. kreve at s\u00f8keren gir andre opplysninger som er n\u00f8dvendig for \u00e5 vurdere s\u00f8knaden b. kontrollere s\u00f8knadsopplysningene mot opplysninger som andre myndigheter kan utlevere c. foreta befaring som er n\u00f8dvendig for \u00e5 vurdere s\u00f8knaden og kreve at s\u00f8keren medvirker n\u00e5r det er n\u00f8dvendig. Kapittel 4 Utm\u00e5ling av tilskudd \u00a7 4-1 Innledende bestemmelser om prioritering mellom bevaringsprogrammene Det \u00e5rlige bel\u00f8pet som hvert \u00e5r stilles til r\u00e5dighet for tilskuddsordningen, skal fordeles gjennom tre bevaringsprogrammer for kulturhistorisk verdifulle kirkebygg: a. Bevaringsprogrammet for middelalderkirker b. Bevaringsprogrammet for kirkebygg fra perioden 1537\u20131850 c. Bevaringsprogrammet for kirkebygg oppf\u00f8rt etter 1850 Fram mot 2030 vil middelalderkirkeprogrammet ha h\u00f8yest prioritet, men det skal ogs\u00e5 tildeles tilskudd til andre kulturhistorisk verdifulle kirkebygg i tr\u00e5d med bevaringsstrategien og tilskuddsordningen her. \u00a7 4-2 Innledende bestemmelser om prioritering mellom innsatsomr\u00e5der Innenfor de tre bevaringsprogrammene skal st\u00f8rstedelen av tilskuddene g\u00e5 til istandsettings-, sikrings- og konserveringstiltak innenfor innsatsomr\u00e5de 1. For \u00f8vrig tildeles tilskudd til hvert av innsatsomr\u00e5dene ut fra hver enkelt s\u00f8knad og hvert enkelt programs behov. Dette kan variere for det enkelte budsjett\u00e5r og for den enkelte s\u00f8knad. Barne- og familiedepartementet kan gi n\u00e6rmere f\u00f8ringer i tildelingsbrev. \u00a7 4-3 Kriterier for vurdering av s\u00f8knader Kriteriene som benyttes ved vurdering av s\u00f8knadene til forprosjekt er kirkebyggenes kulturhistoriske og kirkelige verdi, og deres vedlikeholdstilstand. Eksisterende kunnskap om tilstandsgrad (TG) ervervet gjennom KAs kirkekontroller og gjennomf\u00f8rte tilstandsunders\u00f8kelser p\u00e5 niv\u00e5 1-3, vil sammen med kirkelig og kulturhistorisk kildemateriale og de faglige vurderingene hos tilskuddsforvalter ligge til grunn for prioriteringen av s\u00f8knadene. Kriteriene som ligger til grunn for vurdering av s\u00f8knader til forprosjekt, vil ogs\u00e5 ligge til grunn for vurdering av s\u00f8knader til hovedprosjektet. I vurderingen av s\u00f8knader til hovedprosjektet vil i tillegg hensyn som kapasitet i markedet, tilgang p\u00e5 kvalifiserte h\u00e5ndverkere og geografiske forhold kunne vektlegges. \u00a7 4-4 St\u00f8rrelsen p\u00e5 tilskuddet \u2013 Innsatsomr\u00e5de 1 Kostnadene for godkjente forprosjekt dekkes i sin helhet av tilskuddsordningen. For kirkebygg som allerede er ferdigprosjektert ved denne forskriftens ikrafttredelse, dekker staten hele kostnaden ved eventuelle tillegg som m\u00e5 gjennomf\u00f8res for \u00e5 kvalifisere til \u00e5 f\u00e5 tilskudd til hovedprosjekt (godkjenning av forprosjekt). Kostnadene for godkjente hovedprosjekt skal deles mellom staten og kommunen for kirker som Den norske kirke eier, og mellom staten og tilskuddsmottaker for kirker som kommunen ikke har et finansieringsansvar for. Kostnadene skal deles etter ulike prosentsatser, inndelt etter kostnadsintervaller. I bevaringsprogrammet for middelalderkirker vil staten dekke kostnadene til istandsetting, sikring og konservering etter f\u00f8lgende intervaller: \uf0b7 25 prosent av kostnadene i intervallet 0 \u2013 10 mill. kroner \uf0b7 40 prosent av kostnadene i intervallet 10 - 30 mill. kroner \uf0b7 75 prosent av kostnadene i intervallet 30 - 70 mill. kroner \uf0b7 90 prosent av kostnadene over 70 mill. kroner I de to \u00f8vrige bevaringsprogrammene vil staten dekke kostnadene til istandsetting, sikring og konservering etter f\u00f8lgende intervaller: \uf0b7 15 prosent av kostnadene i intervallet 0 \u2013 10 mill. kroner \uf0b7 30 prosent av kostnadene i intervallet 10 - 30 mill. kroner \uf0b7 50 prosent av kostnadene i intervallet 30 - 70 mill. kroner \uf0b7 80 prosent av kostnadene over 70 mill. kroner I alle de tre bevaringsprogrammene skal kommunens andel av den totale kostnaden reduseres med 10 prosent fra og med kirke nummer to som istandsettes i kommuner som har a. minst tre fredete og/eller listef\u00f8rte kirker, og b. f\u00e6rre enn 4000 innbyggere per listef\u00f8rt og/eller fredet kirke . Kommunenes andel av den totale kostnaden kan ogs\u00e5 reduseres med 10 prosent dersom det de siste fem \u00e5rene f\u00f8r s\u00f8knadstidspunktet er gjennomf\u00f8rt istandsettingsprosjekter p\u00e5 fredet eller listef\u00f8rt kirkebygg i kommunen med en total kostnad p\u00e5 over 100 mill. kroner. For kirker som kommunen ikke har finansieringsansvar for, kan ikke-\u00f8konomisk egeninnsats erstatte \u00f8konomisk egenandel n\u00e5r dette anses n\u00f8dvendig og forsvarlig. Tilsvarende gjelder for kommuner som p\u00e5 s\u00f8knadstidspunktet st\u00e5r oppf\u00f8rt p\u00e5 ROBEK- listen og vedlikeholdsbehovet anses prek\u00e6rt. Tilskuddsforvalter avgj\u00f8r om annen egeninnsats kvalifiserer som tilstrekkelig egenandel. Utgifter til tiltak som faller inn under innsatsomr\u00e5de 2, 3 og 4 men som er en del av et konkret hovedprosjekt, skal inng\u00e5 i budsjetteringen av prosjektet. Det skal ved budsjettering av hvert enkelt hovedprosjekt foretas en usikkerhetsavsetning. \u00a7 4-5 St\u00f8rrelsen p\u00e5 tilskuddet \u2013 Innsatsomr\u00e5de 2, 3 og 4 Tilskuddsforvalter gj\u00f8r en skj\u00f8nnsmessig vurdering av innkomne s\u00f8knader ut fra kvalitet og forventet m\u00e5loppn\u00e5else. Maksimalt tilskuddsbel\u00f8p fremg\u00e5r av utlysning. Kapittel 5 Opplysninger om vedtak og bruk av tilskuddet \u00a7 5-1 Innholdet i tilskuddsbrevet Tilskuddsforvalter skal utarbeide tilskuddsbrev, som angir st\u00f8rrelsen p\u00e5 tilskuddet og alle vilk\u00e5r som har betydning for mottakers gjennomf\u00f8ring av tiltaket. Brevet skal ogs\u00e5 bl.a. inneholde: a. frist for igangsetting og ferdigstillelse for tiltaket, b. krav til rapportering og oppbevaring av regnskapsbilag og annen regnskapsdokumentasjon, c. opplysninger om mulige kontroller som kan bli gjennomf\u00f8rt for \u00e5 unders\u00f8ke om midlene er nyttet i samsvar med vilk\u00e5rene for tilsagnet, d. vilk\u00e5r om at retten til tilskudd kan bortfalle helt eller delvis eller at utbetalt tilskudd helt eller delvis kan bli krevd tilbakebetalt, dersom forutsetninger for tilskudd blir brutt, e. opplysning om s\u00f8kers plikt til umiddelbart \u00e5 informere tilskuddsforvalter skriftlig om alle forhold som har betydning for gjennomf\u00f8ringen av tiltaket, enten det gjelder fremdrift, \u00f8konomi eller den kulturmilj\u00f8faglige utf\u00f8relsen av arbeidene. \u00a7 5-2 Utbetaling og bruk av tilskuddet Tilskuddsmidlene skal brukes etter bestemmelsene i forskriften her og forutsetningene i mottatt tilskuddsbrev. For tilskudd til forprosjekt og hovedprosjekt fastsetter tilskuddsforvalter en utbetalingsplan med utgangspunkt i tilskuddets st\u00f8rrelse. Tilskudd utbetales etter skriftlig anmodning fra tilskuddsmottaker. F\u00f8rste del skjer ved dokumentasjon av p\u00e5begynt arbeid. \u00d8vrige utbetalinger skjer i takt med mottakers forbruk ved gjennomf\u00f8ring av tiltaket. Siste delutbetaling skjer etter at sluttrapport foreligger og er godkjent av tilskuddsforvalter. Tilskudd til tiltak innenfor innsatsomr\u00e5de 2, 3 og 4 som ikke er en integrert del av et forprosjekt eller hovedprosjekt, utbetales i rater fastsatt av tilskuddsforvalter. \u00a7 5-3 Opplysning om vedtak Tilskuddsforvalter skal legge ut oversikter over alle tildelte tilskudd p\u00e5 sine nettsider s\u00e5 snart fordelingen er gjort. Kapittel 6 Oppf\u00f8lging, kontroll og klageadgang mv. \u00a7 6-1 Rapportering og regnskap Tilskuddsmottaker skal levere rapport og regnskap til tilskuddsforvalter om hvordan tilskuddet har blitt brukt og med en vurdering av m\u00e5loppn\u00e5else. For st\u00f8rre tilskudd, kan det kreves delrapporter og -regnskap, samt revisorattestasjon. Fristen for \u00e5 sende inn regnskap og rapport bestemmes av tilskuddsforvalter, og st\u00e5r i tilskuddsbrevet. Krav til innholdet i rapporten fremg\u00e5r av tilskuddsbrevet og rapporteringsskjema. \u00a7 6-2 Kontroll Tilskuddsforvalter og Riksrevisjonen kan iverksette kontroll med at midlene nyttes etter forutsetningene, se bevilgningsreglementet \u00a7 10 annet ledd og lov om Riksrevisjonen \u00a7 12. \u00a7 6-3 Sanksjoner ved brudd p\u00e5 forskriften Tilskuddsforvalter kan holde tilskuddet helt eller delvis tilbake, eller kreve at tilskuddsmottaker betaler tilbake hele eller deler av tilskuddet, dersom: \uf0b7 mottakeren gir ufullstendige eller ukorrekte opplysninger i s\u00f8knaden, \uf0b7 mottakeren ikke bruker tilskuddet p\u00e5 den m\u00e5ten som ble beskrevet i s\u00f8knaden, \uf0b7 mottakeren ikke bruker midlene i samsvar med vilk\u00e5rene som st\u00e5r i forskriften og tilskuddsbrevet, \uf0b7 mottakeren ikke bruker opp hele tilskuddet, \uf0b7 mottakeren ikke sender inn rapport og regnskap innen fristen, \uf0b7 rapport og regnskap ikke blir godkjent av tilskuddsforvalter, eller \uf0b7 tilskuddsforvalter ved en feil utbetaler for h\u00f8yt tilskudd. En tilskuddsmottaker som har brutt forskriften, kan helt eller delvis utelukkes fra tilskuddsordningen. Ved denne vurderingen skal det legges vekt p\u00e5 om tilskuddsmottaker har innhentet de n\u00f8dvendige tillatelser, tilegnet seg eller fors\u00f8kt \u00e5 tilegne seg uberettiget tilskudd, st\u00f8rrelsen p\u00e5 de uberettigede bel\u00f8p og skyldgraden for \u00f8vrig. \u00a7 6-4 Klageadgang Enkeltvedtak truffet av tilskuddsforvalter i medhold av denne forskriften, kan p\u00e5klages til Barne- og familiedepartementet. Klagen skal sendes tilskuddsforvalter som har truffet vedtaket, jf. forvaltningsloven \u00a7 32. \u00a7 6-5 Ikrafttredelse Forskriften trer i kraft 1. juli 2024. "
}