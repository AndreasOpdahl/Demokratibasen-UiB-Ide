{
  "dokument_id": "40ba5c44-3d0e-59df-8108-738406aadc1b",
  "doc_type": "case_presentation",
  "kommune": 4601,
  "tittel": "Hardangervegen N\u00e6ring AS - Behov for egenkapitaltilskudd",
  "url": "https://bergen.kommune.no/politikere-utvalg/api/fil/bk360/11339791/Framstilling-Hardangervegen-Naering-AS-Behov-for-egenkapitaltilskudd",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2024/00178-43 Hardangervegen N\u00e6ring AS - Behov for egenkapitaltilskudd Hva saken gjelder: Hardangervegen N\u00e6ring AS (HN) eier flere eiendommer beliggende ved Hardangervegen, nord\u00f8st for Midtun. HN var tidligere et datterselskap av BTS Utvikling AS (BTSU), og ble fors\u00f8kt solgt f\u00f8r BTSU ble avviklet v\u00e5ren 2022. Da en ikke oppn\u00e5dde tilfredsstillende pris besluttet styret i BTSU \u00e5 utsette salget og overf\u00f8re selskapet til Bergen kommune. Kommunen eier n\u00e5 100 % av aksjene i selskapet. Ulike deler av selskapets tomteomr\u00e5de har tidligere v\u00e6rt fors\u00f8kt regulert b\u00e5de til ordin\u00e6r boligbygging og n\u00e6ringsform\u00e5l gjennom et planforslag benevnt \u00abSanddalsringen \u00f8st\u00bb m/ planID 200902173. Krav i relasjon til ny reguleringsplan f\u00f8rte til at boligdelen falt bort og slik sett n\u00e5 blir liggende igjen som gr\u00f8ntomr\u00e5de. Det ble imidlertid gitt tillatelse til kommunale planer om etablering av leiligheter for personer med omfattende rus- og adferdsutfordringer p\u00e5 en mindre del av omr\u00e5det. Fra h\u00f8sten 2022 har det p\u00e5g\u00e5tt et arbeid med \u00e5 ferdigstille detaljreguleringen av n\u00e6ringsdelen av omr\u00e5det. Dette med henblikk p\u00e5 \u00e5 gj\u00f8re denne arealdelen klar for salg p\u00e5 det \u00e5pne markedet. I august 2023 avsluttet imidlertid Plan- og bygningsetaten (PBE) arbeidet med planforslaget, hovedsakelig med bakgrunn i hensynet til klima og milj\u00f8. I november samme \u00e5r ble ferdigstillingen av planforslaget gjenopptatt da dette er i tr\u00e5d med KPA 2018, og ikke minst fordi et ferdigregulert n\u00e6ringsareal i st\u00f8rrelsesorden 70 daa langs Hardangervegen vil kunne gi betydelige inntekter til bykassen ved et fremtidig salg. I relasjon til sluttbehandlingen ble det besluttet \u00e5 foreta en ny vurdering av naturmangfoldet p\u00e5 tomtearealene basert p\u00e5 et oppdatert kunnskapsgrunnlag, samt gj\u00f8re en grundigere vurdering av planforslagets konsekvenser for naturverdiene. Unders\u00f8kelser i forbindelse med konsekvensutredningen for naturmangfold p\u00e5gikk i vekstsesongen fra v\u00e5ren 2024, og der feltarbeidet for ferskvannsbiologiske unders\u00f8kelser/vurderinger i vannforekomst Midtunelva ble utf\u00f8rt s\u00e5 sent som i september. Med bakgrunn i det ovennevnte vil de delene av tomteomr\u00e5det som kommunen har egne boligplaner for fradeles og overf\u00f8res til kommunen. N\u00e6ringsdelen av omr\u00e5det er pr. i dag ikke relevant for kommunal bruk, men vurderes \u00e5 v\u00e6re meget attraktivt for virksomhet bl.a. innenfor lager og logistikk. Denne delen vil bli liggende igjen i HN, og aksjene i selskapet vil bli lagt ut for salg s\u00e5 snart reguleringsplanen er godkjent i bystyret. F\u00f8r selskapet legges ut for salg, vil det imidlertid rutinemessig bli foretatt en ny siste vurdering om kommunen har konkrete behov for \u00e5 beholde deler av eiendommene til eget bruk. Reguleringsarbeidet har, som omtalt ovenfor, tatt lengre tid og v\u00e6rt mer omfattende enn tidligere beregnet. Konsulentselskapet Sweco har imidlertid nylig opplyst at arbeidet fra deres side forventes ferdigstilt ultimo november d.\u00e5., og at planen deretter oversendes for 1 videre behandling i kommunen. Det kan likevel fortsatt p\u00e5regnes noen mindre justeringer relatert til eventuelle krav fra PBE for \u00e5 ferdigstille reguleringsplanen. Som f\u00f8lge av at dette arbeidet b\u00e5de har strukket ut i tid og v\u00e6rt mer omfattende enn tidligere antatt, er likviditeten i selskapet igjen blitt betydelig svekket. For \u00e5 f\u00e5 gjennomf\u00f8rt de avsluttende arbeidene samt f\u00e5 dekket l\u00f8pende kostnader som bl.a. eiendomsskatt, regnskapsf\u00f8rsel og revisjon, er det n\u00e5 behov for \u00e5 f\u00e5 tilf\u00f8rt ny kapital til HN. Styret ansl\u00e5r at det er behov for inntil NOK 500 000 i ny egenkapital for \u00e5 dekke de l\u00f8pende forpliktelsene, og foresl\u00e5r at slik kapitaltilf\u00f8rsel kan gjennomf\u00f8res som en rettet emisjon. Det gj\u00f8res for\u00f8vrig oppmerksom p\u00e5 at Bergen kommune innvilget selskapet et egenkapitaltilskudd p\u00e5 NOK 500.000 gjennom en rettet emisjon ogs\u00e5 i mai 2023, jf. byr\u00e5dssak 1138/23. \u00d8konomiske konsekvenser: Et eventuelt egenkapitaltilskudd p\u00e5 NOK 500 000 kan gjennomf\u00f8res som en rettet emisjon og inndekkes budsjettmessig ved bruk av ubundne kapitalfond. Dersom det er ubenyttede midler igjen ved tidspunktet for salget av aksjene i HN, vil dette bli hensyntatt ifm. oppgj\u00f8ret med kj\u00f8per. Byr\u00e5dens vurdering og anbefaling/konklusjon: Finansbyr\u00e5den er tilfreds med at omr\u00e5dereguleringsplanen for Sandalsringen \u00d8st n\u00e5 er i sluttfasen, og at kommunen slik sett f\u00e5r dekket egne behov for tomtearealer samtidig som n\u00e6ringsdelen kan avhendes i markedet gjennom salg av aksjene i HN. En har forst\u00e5else for at selskapet trenger tilf\u00f8rsel av likvide midler i den forest\u00e5ende sluttfasen, og mener at forslaget om kapitaltilf\u00f8rsel via en rettet emisjon er hensiktsmessig for \u00e5 f\u00e5 realisert verdiene som ligger i selskapet. Med bakgrunn i de ovennevnte forhold anbefaler finansbyr\u00e5den at Bergen kommune innvilger et egenkapitaltilskudd p\u00e5 NOK 500 000 til HN. Vedtakskompetanse: Bergen kommunes \u00f8konomireglement Oppdatert 26. april 2022 (Sak 40/22) og 24. november 2021. \u00ab2.3 Fullmakter som gjelder investeringsbudsjettet \u00d8vrige investeringsfullmakter i. Nytegning av aksjer Som ledd i kommunens eierskapsforvaltning gis byr\u00e5det fullmakt til kj\u00f8p av aksjer (herunder ogs\u00e5 nytegning av aksjer) innenfor en ramme p\u00e5 kr 500.000 i hvert tilfelle. Fullmakten forutsetter at det kan finnes dekning ved omdisponeringer innenfor det vedtatte investeringsbudsjett, ubrukte fondsmidler eller merinntekter p\u00e5 investeringsbudsjettet. Alle slike aksjekj\u00f8p (og nytegning av aksjer) skal meldes til bystyret, fortrinnsvis i forbindelse med tertialrapporteringen.\u00bb Byr\u00e5d for finans innstiller til byr\u00e5det \u00e5 fatte f\u00f8lgende vedtak: 1. Bergen kommune innvilger Hardangervegen N\u00e6ring AS et egenkapitaltilskudd p\u00e5 kr. 500 000 gjennom en rettet emisjon. 2. Bel\u00f8pet dekkes ved bruk av ubudne kapitalfond. Administrasjonen f\u00e5r fullmakt til \u00e5 gjennomf\u00f8re n\u00f8dvendige budsjettjusteringer. Dato: 2. januar 2025 Jacob M\u00e6hle Byr\u00e5d for finans Dokumentet er godkjent elektronisk. 2 "
}