{
  "dokument_id": "b3e2504a-0745-583e-aefb-cae50f941ac8",
  "doc_type": "case_attachment",
  "kommune": 5536,
  "tittel": "REGLEMENT FOR R\u00c5D FOR FOLKEHELSE 2023-2027(Vedlegg, 58KB)",
  "url": "https://innsyn.lyngen.kommune.no/wfdocument.aspx?journalpostid=2013047208&dokid=92317&versjon=1&variant=A&",
  "tekst": "REGLEMENT FOR R\u00c5D FOR FOLKEHELSE - GJELDENDE FOR PERIODEN 2023-2027 (sammensatt r\u00e5d av eldrer\u00e5d og r\u00e5d for personer med funksjonsnedsettelse) \u00a7 1 VALG OG SAMMENSETNING R\u00e5d for folkehelse skal ha s\u00e5 mange medlemmer og varamedlemmer som kommunestyret bestemmer. Lyngen kommunestyre har vedtatt at R\u00e5d for folkehelse skal ha 5 medlemmer med personlige varamedlemmer. 2 av medlemmene skal representere de eldre, 2 skal representere personer med funksjonsnedsettelse og 1 medlem skal velges blant kommunestyrets representanter. Organisasjoner for personer med funksjonsnedsettelse og pensjonistforeninger har rett til \u00e5 fremme forslag til kandidater til r\u00e5det. Hvert kj\u00f8nn m\u00e5 v\u00e6re representert med minimum 40 %. Medlemmene som skal representere de eldre m\u00e5 ha fylt 60 \u00e5r. Kommunestyret foretar valget. R\u00e5det velger selv sin leder og nestleder blant medlemmene. Valgene gjelder for den kommunale valgperioden. \u00a7 2 ANSVARSOMR\u00c5DE OG RETTIGHETER R\u00e5d for folkehelse er et r\u00e5dgivende organ for kommunen. R\u00e5det skal ivareta interessen til eldre og personer med funksjonsnedsettelse i kommunen, og bidra til at disses syn kommer fram. R\u00e5det skal fungere som taler\u00f8r og brobygger mellom eldrebefolkningen, personer med funksjonsnedsettelse og kommunens administrative og politiske ledelse. R\u00e5d for folkehelse kan uttale seg om alle saker som er relevante for situasjonen til eldre og personer med funksjonsnedsettelse. R\u00e5det skal f\u00e5 forelagt alle saker i kommunen som gjelder disse. R\u00e5det kan ogs\u00e5 ta opp saker p\u00e5 eget initiativ. Saker om likestilling, likeverdig tilgang til kommunale tjenester og saker om universell utforming/tilgjengelighet er saker R\u00e5d for folkehelse kan uttale seg om. R\u00e5d for folkehelse skal hvert \u00e5r utarbeide en \u00e5rsmelding. Rettigheter: R\u00e5d for folkehelse har m\u00f8te- og talerett i kommunestyret, formannskap og levek\u00e5rsutvalg med 1 representant. \u00a7 3 R\u00c5DETS M\u00d8TER R\u00e5d for folkehelse skal ha m\u00f8te n\u00e5r r\u00e5det selv eller kommunestyret vedtar det, n\u00e5r r\u00e5dets leder mener det er n\u00f8dvendig eller n\u00e5r minst en tredel av medlemmene krever det. M\u00f8teinnkalling med sakliste og saksutredning til den enkelte sak skal sendes ut 7 dager p\u00e5 forh\u00e5nd til medlemmer, varamedlemmer og andre med m\u00f8terett. Lederen har ansvar for \u00e5 sette opp sakliste for hvert enkelt m\u00f8te. R\u00e5det er beslutningsdyktig n\u00e5r minst halvparten av medlemmene er til stede. Avgj\u00f8relser skal ha vanlig flertall. Er stemmetallene like, gir m\u00f8telederens stemme utslaget. R\u00e5dmannen eller representant for ham/henne, har m\u00f8te- og talerett i m\u00f8tene. Lederen kan i enkeltsaker innkalle andre som det er \u00f8nskelig \u00e5 r\u00e5df\u00f8re seg med. Det skal f\u00f8res m\u00f8tebok fra r\u00e5dets m\u00f8ter. R\u00e5dets m\u00f8ter er \u00e5pne. I noen unntakstilfeller skal m\u00f8tet lukkes, for eksempel dersom r\u00e5det skal behandle en sak som inneholder opplysninger underlagt taushetsplikt, eller dersom hensynet til personvern tilsier at m\u00f8tet b\u00f8r lukkes. \u00a7 4 SEKRETARIATET R\u00e5d for folkehelse skal ha tilstrekkelig sekretariatshjelp. Sekretariatet bist\u00e5r lederen av R\u00e5d for folkehelse i arbeidet med \u00e5 utforme saksliste og saksdokumenter, og sender saksdokumentene til medlemmene i r\u00e5det. Sekretariatet s\u00f8rger for f\u00f8ring av m\u00f8tebok, og utsending av vedtak og m\u00f8tebok. \u00a7 5 ENDRING I REGLEMENT Reglementet tas opp til vurdering i R\u00e5d for folkehelse i starten av hver ny kommunestyreperiode, og legges fram for kommunestyret til behandling. \u00a7 6 \u00d8KONOMI Kommunestyret bevilger midler til drift av R\u00e5d for folkehelse ved \u00e5rlig budsjettbehandling. "
}