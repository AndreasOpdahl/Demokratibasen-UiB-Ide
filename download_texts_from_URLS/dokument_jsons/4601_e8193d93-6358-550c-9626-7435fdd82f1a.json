{
  "dokument_id": "e8193d93-6358-550c-9626-7435fdd82f1a",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Ingrid Nergaard Fjeldstad (V) og Mailiss Solheim-\u00c5kerblom (R) om felleshager i byggeprosjektet og parsellhager",
  "url": "https://bergen.kommune.no/politikere-utvalg/api/fil/bk360/11279237/Svar-pa-representantforslag-fra-Ingrid-Nergaard-Fjeldstad-V-og-Mailiss-Solheim-Akerblom-R-om-felleshager-i-byggeprosjektet-og-parsellhager",
  "tekst": " BBU - kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/100928-7 Saksbehandler: Senia Raum Fra Dato: 30. oktober 2024 Byr\u00e5d for byutvikling Svar p\u00e5 representantforslag fra Ingrid Nergaard Fjeldstad (V) og Mailiss Solheim-\u00c5kerblom (R) om felleshager i byggeprosjektet og parsellhager Forretningsutvalget har i m\u00f8te 25.06.2024 i sak 250/24 fattet f\u00f8lgende vedtak: 1. Representantforslag fra Ingrid Nergaard Fjeldstad (V) og Mailiss Solheim-\u00c5kerblom (R) om felleshager i byggeprosjektet og parsellhager, oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 17.12.2024. 3. Utvalg for milj\u00f8 og byutvikling avgir innstilling i saken. Representantene Ingrid Nergaard Fjeldstad (V) og Mailiss Solheim \u00c5kerblom (R) har fremmet f\u00f8lgende representantforslag: Statstforvalteren i Vestland har gitt ut \u201cParsellhageh\u00e5ndboken\u201d. Der skilles det mellom tre ulike typer hager: parsellhage, kolonihage og felleshage. Parsellhager defineres som: \u201cEn parsellhage er et dyrkingsareal som er delt inn i flere mindre parseller. Parsellene leies ut til interesserte som \u00f8nsker \u00e5 dyrke gr\u00f8nnsaker og andre vekster til eget bruk, og ikke for salg. Det er flest private leietakere i en parsellhage, men offentlige institusjoner som skoler, barnehager eller aldershjem kan ogs\u00e5 v\u00e6re medlemmer. P\u00e5 parsellene er det som regel ikke lov til \u00e5 bygge permanente konstruksjoner. Noen omr\u00e5der er regulert til parsellhagedrift, men de fleste parsellhagene ligger p\u00e5 grunn regulert til andre form\u00e5l. En del steder inng\u00e5r de i kommunens arealplan som et LNF-omr\u00e5de (Landbruks, - natur og friluftsomr\u00e5de). Gjennomsnittsst\u00f8rrelsen p\u00e5 enkeltparsellene som leies ut er ca. 20 m2. I noen parsellhager leies det ut pallekarmer eller andre avgrensede dyrkingsbed, og ikke jordstykker. Parsellhagene er som oftest p\u00e5 offentlig eid grunn, men kan ogs\u00e5 ligge p\u00e5 privat grunn.\u201d Kolonihage defineres som: \u201cEn kolonihage er en samling dyrkingsparseller/tomter p\u00e5 kommunal eller privat grunn i byer eller byn\u00e6re str\u00f8k, der det er lov til \u00e5 bygge en permanent konstruksjon med en gitt h\u00f8yde og grunnflate. Reglene kan variere, men en kolonihage har nesten alltid en hytte tilrettelagt for enkel overnatting, men som ikke kan brukes til hel\u00e5rsbolig. Kolonihagene er organisert i Norsk kolonihageforbund, og har egne reguleringsbestemmelser i kommuneplanenes arealdel.\u201d Felleshage defineres som: \u201cFelleshager er en form for nytte- og prydhager som driftes i fellesskap av en gruppe mennesker. Felleshagenes utforming varierer; de kan v\u00e6re sm\u00e5 eller store, etablert i kasser p\u00e5 asfalt eller direkte p\u00e5 jordenrealer. Felleshager kan likne p\u00e5 andelslandbruk3, men har sjelden som hovedform\u00e5l kun \u00e5 produsere mat/gr\u00f8nnsaker til sine medlemmer. Mye av hagenes funksjon er knyttet til deres betydning som sosiale m\u00f8teplasser. Tilh\u00f8righeten til omr\u00e5det og fellesskapet gjennom hagearbeidet kan bety mye. Enkelte felleshager har sitt utspring i en tilrettelagt dagaktivitet for personer tilknyttet ulike institusjoner\" Representantene er opptatt av at det \u00e5 dyrke sin egen mat vil bli viktigere i fremtiden i et beredskapsperspektiv. I tillegg er det en egenverdi \u00e5 vite hvordan maten vi spiser blir til, og det gir stor glede for den enkelte \u00e5 grave i jorden for \u00e5 f\u00e5 frem spiselig mat. Felles dyrknings- og hageareal vil ogs\u00e5 bidra til gode, sosiale bomilj\u00f8. Det er mye lettere \u00e5 tilrettelegge for gode dyrkningsarealer n\u00e5r det planlegges inn i et prosjekt, enn at det skal lages i etterkant. Derfor mener representantene at det b\u00f8r ligge fast som krav til alle som bygger nye boligomr\u00e5der at det ogs\u00e5 skal v\u00e6re dyrkningsareal til beboerne. Ulike prosjekter vil ha ulike behov og muligheter for areal til dyrking, derfor er representantene \u00e5pne for at det kan v\u00e6re ulik organiseringsform. I store prosjekter er det naturlig \u00e5 tilrettelegge for parsellhager som ogs\u00e5 kan gi mulighet for dyrkning for beboere i hele nabolaget. I mindre prosjekter vil felleshage v\u00e6re mer egnet. Forslag til vedtak: 1. Ved rullering av KPA skal det vurderes hvordan dyrkningsarealer kan legges inn som reguleringsbestemmelser i boligprosjekter. Byr\u00e5dets vurdering av representantforslaget: Byr\u00e5det deler representantenes syn p\u00e5 viktigheten av felleshager og rollen de spiller for \u00e5 spre kunnskap og positive holdninger til \u00e5 dyrke mat. Felleshager kan v\u00e6re gode m\u00f8teplasser, bidra til lokal matproduksjon og v\u00e6re positivt for naturmangfoldet i byen. Selv om dyrkingsarealer kan v\u00e6re positive bidrag inn i et boligprosjekt, \u00f8nsker byr\u00e5det \u00e5 v\u00e6re forsiktig med \u00e5 kreve dette i alle saker. Det er ikke alle prosjekt hvor dette er egnet, og det er heller ikke alle beboere som \u00f8nsker tiltak som vil medf\u00f8re \u00f8kt vedlikeholdsbehov. Dyrkingsarealer av den skala som er aktuelle i et boligprosjekt vil ikke kreve egne arealform\u00e5l eller bestemmelser i reguleringsplanen. Dette kan etableres p\u00e5 utomhusarealene, etter initiativ fra enten utbygger eller beboere, og vil ofte ikke v\u00e6re et s\u00f8knadspliktig tiltak. Det er derfor ingen hinder for at dyrkingsarealer kan etableres, uavhengig av bestemmelsene i KPA og i reguleringsplan. Byr\u00e5det peker p\u00e5 at parsellhager er omtalt i bestemmelsene til gjeldende kommuneplanens arealdel (KPA 2018); \u00a7 10.7 Parsellhager og urban dyrking skal prioriteres der det er egnet for slik bruk. Byr\u00e5det kan vurdere ordlyden i bestemmelsen i forbindelse med rullering av KPA, men mener det ikke er hensiktsmessig \u00e5 stille krav i KPA om dyrkingsarealer i alle boligprosjekter. Konklusjon Byr\u00e5det anbefaler at gjeldende bestemmelse \u00a7 10.7 om parsellhager vurderes i forbindelse med rullering av KPA. Christine B. Meyer - Byr\u00e5dsleder Christine Kahrs - Byr\u00e5d for byutvikling Dokumentet er godkjent elektronisk. "
}