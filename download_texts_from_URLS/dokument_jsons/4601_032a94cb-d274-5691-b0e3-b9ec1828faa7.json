{
  "dokument_id": "032a94cb-d274-5691-b0e3-b9ec1828faa7",
  "doc_type": "case_presentation",
  "kommune": 4601,
  "tittel": "S\u00f8knad om klima- og milj\u00f8tilskudd - Matskogen p\u00e5 Land\u00e5s - fornyet behandling",
  "url": "https://bergen.kommune.no/politikere-utvalg/api/fil/bk360/11352354/Framstilling-Soknad-om-klima-og-miljotilskudd-Matskogen-pa-Landas-fornyet-behandling",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/37664-94 S\u00f8knad om klima- og milj\u00f8tilskudd - Matskogen p\u00e5 Land\u00e5s - fornyet behandling Hva saken gjelder: Saken gjelder fornyet behandling av byr\u00e5dets vedtak i sak 1122/23, datert 11.05.23, hvor prosjektet \u00abMatskogen p\u00e5 Land\u00e5s\u00bb i regi av organisasjonen B\u00e6rekraftige liv p\u00e5 Land\u00e5s fikk avslag p\u00e5 sin s\u00f8knad om kr 140.000, -. I budsjettet for 2023 ble det bevilget kr 4.205.000, - til klima og milj\u00f8tiltak for \u00e5 fremme m\u00e5lene i \u00abGr\u00f8nn strategi.\u00bb Tilskuddsordningen ble lyst ut p\u00e5 kommunens tilskuddsportal med s\u00f8knadsfrist 1.mars 2023. Kommunen mottok 57 s\u00f8knader innen fristen. Totalsummen for s\u00f8knadene var 13.211.389 kroner, om lag tre ganger mye som potten til tilskuddsordningen. I byr\u00e5dssak 1122/23 fattet byr\u00e5det et felles vedtak om hvilke organisasjoner og lag som skulle f\u00e5 tildelt midler etter retningslinjer og kriterier fastsatt i bystyrets vedtak i sak 123/20, den 22.04.2020. F\u00f8lgende retningslinjer og kriterier for tildeling av tilskudd til klima- og milj\u00f8tiltak ble fastsatt av bystyret: \u2022 M\u00e5lgruppe - Lag og foreninger. \u2022 Form\u00e5l - Tilskudd til klima- og milj\u00f8tiltak i Bergen kommune skal medvirke til milj\u00f8vennlig og b\u00e6rekraftig utvikling i Bergen. \u2022 Kriterier/Vilk\u00e5r - Prosjekter som st\u00f8tter opp under m\u00e5lene i Bergen kommunes klima og energihandlingsplan vil bli prioritert. Det gis ikke st\u00f8tte til prosjekt eller tiltak som Enova gir st\u00f8tte til. \u2022 Informasjon om muligheten for \u00e5 s\u00f8ke st\u00f8tte vil bli gitt via kommunens nettsider og annonsering. \u2022 Tilskudd til klima- og milj\u00f8tiltak avgj\u00f8res av byr\u00e5det. Byr\u00e5dets begrunnelse for \u00e5 gi avslag p\u00e5 den aktuelle s\u00f8knaden fremgikk av Klimaetatens innstilling, vedlegg 2 til byr\u00e5dssaken. Begrunnelse hitsettes: \u00abDyrkingsprosjekt. P\u00e5 grunn av h\u00f8y konkurranse blant \u00e5rets s\u00f8knader, samt det at kommunen har en egen tilskuddsordning for urbant landbruk, vil ikke slike dyrkingsprosjekter prioriteres i denne ordningen. S\u00f8knaden overf\u00f8res derfor til tilskuddsordningen for urbant landbruk.\u00bb Klager ble orientert om byr\u00e5dets vedtak i sak 1122/23 i brev datert 23.05.23. Vedtaket ble p\u00e5klaget av Benedicte Brun p\u00e5 vegne av organisasjonen i brev datert 12.06.23. Klagen var rettidig. 1 Klagen ble behandlet av byr\u00e5det den 16.10.2023, hvor byr\u00e5det innstilte til Klagenemnden \u00e5 fatte f\u00f8lgende vedtak: \u00abByr\u00e5dets vedtak i sak 1122/23 opprettholdes. Klagen tas ikke f\u00f8lge.\u00bb Klagenemnden behandlet saken i m\u00f8tet 06.02.2024 sak 15/24 og fattet f\u00f8lgende vedtak: \u00abKlagen tas til f\u00f8lge p\u00e5 bakgrunn av saksbehandlingsfeil. Det er ikke fattet skriftlig vedtak etter forvaltningsloven \u00a7 2 jf. \u00a7 23, knyttet til klagers s\u00f8knad om midler fra den spesifikke tilskuddsordningen Klima- og milj\u00f8tilskudd 2023, noe som f\u00f8rer til at s\u00f8ker ikke kan klage etter forvaltningsloven \u00a7 28. Feilen vil kunne virke inn p\u00e5 klagers rettigheter etter forvaltningsloven. P\u00e5 bakgrunn av dette m\u00e5 sak 1122/23 tas opp til ny behandling, og det m\u00e5 fattes enkeltvedtak knyttet til klagers s\u00f8knad om midler fra tilskuddsordningen Klima- og milj\u00f8tilskudd 2023.\u00bb P\u00e5 bakgrunn av Klagenemndens vedtak fremmes saken til ny behandling i byr\u00e5det. Fagetatens vurdering og anbefaling: Klimaetaten (n\u00e5: Bymilj\u00f8etaten) legger til grunn at s\u00f8knaden om Matskogen p\u00e5 Land\u00e5s oppfyller kriteriene for tilskudd til klima- og milj\u00f8tiltak 2023, som vist til ovenfor. Tilskuddsordningen mottok i 2023 totalt 57 s\u00f8knader innen s\u00f8knadsfristen, med samlet s\u00f8knadssum p\u00e5 13,2 millioner kroner. For at tilskuddet skal f\u00e5 en hensiktsmessig funksjon, og de bevilgede tilskuddssummene reelt bidrar til gjennomf\u00f8ring av tiltak, m\u00e5 s\u00f8knadene prioriteres etter de fastsatte retningslinjene for tilskudd til klima- og milj\u00f8tiltak 2023. Det betyr ogs\u00e5 at noen s\u00f8knader m\u00e5 nedprioriteres. For tilskudd til klima- og milj\u00f8tiltak 2023 er flere prosjekter innen kategorien \u00abMat og dyrking\u00bb nedprioritert. Det er begrunnet i at tilskudd til urbant landbruk i Bergen 2023 var utlyst parallelt med tilskuddsordningen for klima- og milj\u00f8tiltak. Bymilj\u00f8etaten vurderer at det er uhensiktsmessig med betydelige overlapp i kommunens tilskuddsordninger, og s\u00f8knaden om tilskudd til Matskogen p\u00e5 Land\u00e5s m\u00e5 derfor nedprioriteres. Samtidig var det andre s\u00f8knader som i st\u00f8rre grad oppfylte retningslinjene for prioritering. Bymilj\u00f8etaten viser videre til at s\u00f8knadsfristen for tilskuddsordningen gikk ut 01.03.2023. Det er heller ingen gjenv\u00e6rende tilskuddsmidler \u00e5 dele ut. Dersom s\u00f8knaden innvilges, m\u00e5 det hentes nye midler utenom. Bymilj\u00f8etaten vurderer derfor at s\u00f8knaden fra B\u00e6rekraftige liv p\u00e5 Land\u00e5s, ved Benedicte Brun, om tilskudd til klima- og milj\u00f8tiltak 2023 for prosjektet Matskogen p\u00e5 Land\u00e5s, b\u00f8r avsl\u00e5s. \u00d8konomiske konsekvenser: Ingen \u00f8konomiske konsekvenser dersom s\u00f8knaden ikke innvilges. Byr\u00e5dens vurdering og anbefaling/konklusjon: Fra byr\u00e5dets innstilling datert 16.10.2023 hitsettes: \u00abByr\u00e5det anser at prosjektet Matskogen p\u00e5 Land\u00e5s kan bidra til \u00e5 n\u00e5 m\u00e5lene i Gr\u00f8nn strategi, ved at matskogen brukes som verkt\u00f8y for \u00e5 formidle kunnskap om dyrking og b\u00e6rekraftig mat. Prosjektet oppfyller dermed det overordnede kriteriet for \u00e5 motta st\u00f8tte. Byr\u00e5det sluttet seg imidlertid til Klimaetatens vurdering om \u00e5 overf\u00f8re tre av s\u00f8knadene til tilskuddsordningen for urbant landbruk i sak 1122/23. Dette gjaldt prosjekter som i all hovedsak omhandler urban dyrking, der midlene er tiltenkt drift av felleshager, kurs i urban dyrking osv. 2 Byr\u00e5det ser klagers argument med at s\u00f8knaden var utformet for \u00e5 im\u00f8tekomme kriteriene i tilskuddsordningen for klima- og milj\u00f8tiltak, ikke urbant landbruk. Men etter byr\u00e5dets mening er det innenfor kommunens frie skj\u00f8nn \u00e5 overf\u00f8re behandlingen av en s\u00f8knad til en annen tilskuddsordning som anses mer treffende. Det er uheldig at s\u00f8knaden ikke fikk st\u00f8tte fra tilskuddsordningen for urbant landbruk. Men byr\u00e5det vil p\u00e5peke at kommunens tilskuddsordninger i denne sammenheng ikke er utformet slik at dersom vilk\u00e5rene er oppfylt, har du rettskrav p\u00e5 tilskudd. Tildeling av tilskudd fra de aktuelle tilskuddsordningene det her er tale om er utelukkende utformet som en ren skj\u00f8nnsmessig vurdering av om tilskudd skal gis og hvor mye tilskudd den enkelte s\u00f8knad skal f\u00e5.\u00bb Byr\u00e5d for byutvikling tiltrer denne vurderingen. S\u00f8knaden fra Matskogen tilfredsstilte hovedkriteriet i tilskuddsordningen for klima- og milj\u00f8tiltak. Som \u00e9n av tre s\u00f8knader ble likevel s\u00f8knaden overf\u00f8rt til tilskuddsordningen for urbant landbruk. Det gjaldt prosjekter som i all hovedsak omhandlet urban dyrking, der midlene var tiltenkt drift av felleshager, kurs i urban dyrking osv. Slike prosjekter har tidligere mottatt st\u00f8tte fra tilskuddsordningen for klima- og milj\u00f8tiltak, men det var fagetatens vurdering at disse prosjektene heller burde st\u00f8ttes gjennom kommunens egen tilskuddsordning for urbant landbruk. Byr\u00e5det sluttet seg til denne vurderingen. Byr\u00e5den oppfatter klagenemnden slik at byr\u00e5det skulle fattet vedtak om avslag p\u00e5 s\u00f8knaden om tilskudd fra ordningen for klima- og milj\u00f8tiltak. Byr\u00e5den innstiller derfor til byr\u00e5det \u00e5 fatte vedtak om avslag p\u00e5 s\u00f8knad datert 06.03.2023 om kr. 140.000, med den begrunnelse som fremkommer ovenfor. Vedtakskompetanse: I tr\u00e5d med sak 123/20 \u00abRetningslinjer og kriterier for tildeling av tilskudd innen klima- og milj\u00f8feltet\u00bb skal endelig fordeling og tildeling vedtas av byr\u00e5det. Byr\u00e5d for byutvikling innstiller til byr\u00e5det \u00e5 fatte f\u00f8lgende vedtak: S\u00f8knad datert 06.03.2023 fra Matskogen p\u00e5 Land\u00e5s p\u00e5 kr. 140.000 avsl\u00e5s. Dato: 5. november 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: 1. Fagnotat, datert 5. juli 2024 2. Byr\u00e5dets innstilling: Klage p\u00e5 avslag om tilskudd til klima- og milj\u00f8tiltak - Matskogen p\u00e5 Land\u00e5s, datert 16.10.2023, med f\u00f8lgende vedlegg: 3. Fagnotat, datert 23.juni 2023 4. Klage p\u00e5 avslag av s\u00f8knad om klimamidler for Matskogen p\u00e5 Land\u00e5s, datert 12. juni 2023 5. Byr\u00e5dets saksframstilling sak 1122/23: Tildeling av tilskudd til klima- og milj\u00f8tiltak og til drift av milj\u00f8organisasjoner 2023, datert 11.mai 23 6. Avslag Matskogen p\u00e5 Land\u00e5s, datert 25.mai 23 7. S\u00f8knad Matskogen P\u00e5 Land\u00e5s 3 "
}