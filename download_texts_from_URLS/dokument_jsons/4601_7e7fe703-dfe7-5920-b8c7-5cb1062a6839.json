{
  "dokument_id": "7e7fe703-dfe7-5920-b8c7-5cb1062a6839",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 131 fra Katrine Berg N\u00f8dtvedt (MDG) til byutviklingsbyr\u00e5den om skredsikring av eiendommer - Utvalg for milj\u00f8 og byutvikling",
  "url": "https://bergen.kommune.no/politikere-utvalg/api/fil/bk360/11059658/Svar-pa-skriftlig-sporsmal-nr-131-fra-Katrine-Berg-Nodtvedt-MDG-til-byutviklingsbyraden-om-skredsikring-av-eiendommer-Utvalg-for-miljo-og-byutvikling",
  "tekst": " BBU \u2013 Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/131175-3 Saksbehandler: Malene Nesse Gr\u00f8nningen Fra Dato: 5. september 2024 Byr\u00e5d for byutvikling Svar p\u00e5 skriftlig sp\u00f8rsm\u00e5l nr. 131 fra Katrine Berg N\u00f8dtvedt (MDG) til byutviklingsbyr\u00e5den om skredsikring av eiendommer - Utvalg for milj\u00f8 og byutvikling I BT 23. august kunne vi lese om kommunens innsats for \u00e5 skredsikre Eventyrskogen skole. Like ved siden av skolen ligger barnehagen KIDSA Christineg\u00e5rd, og i omr\u00e5det ovenfor de nye sikringsgjerdene ligger Fjellveien der mange turg\u00e5ere ferdes hver dag. Sp\u00f8rsm\u00e5l til byr\u00e5den: 1. Hvem har ansvar for \u00e5 skredsikre private barnehager, og er KIDSA Christineg\u00e5rd tilstrekkelig sikret i dag? 2. Har kommunen oversikt over offentlige bygg som ikke tilfredsstiller dagens krav til skredsikring? 3. Har kommunen en plan for skredsikring av kommunal eiendom, og inkluderer dette turveier? 4. Vil byr\u00e5den ta initiativ til \u00e5 styrke skredsikringsarbeidet i m\u00f8te med klimaendringene? 5. Hvilke etat(er) i kommunen har ansvar for \u00e5 jobbe med \u00f8kt nedb\u00f8r og sikring av eiendommer og innbyggere som er kommunens ansvar? Svar fra byr\u00e5den: Kommunen er ansvarlig for at skredfare blir vurdert og tatt tilstrekkelig hensyn til i byggesaksbehandlingen. Det er i denne anledning at Etat for bygg og eiendom (tiltakshaver) har innhentet en vurdering om behovet for skredsikring for Eventyrskogen skole. Rapporten viser at den nominelle \u00e5rlige sannsynligheten for ras er st\u00f8rre enn 1/5000, men mindre enn 1/1000. Innenfor dette intervallet skal bygg kategorisert i sikkerhetsklasse S3 i byggteknisk forskrift (TEK17) \u00a7 7-3, sikres mot skred. Sikkerhetsklasse S3 omfatter bl.a. skolebygg, og i dette tilfellet Eventyrskogen skole. 1. KIDSA Christineg\u00e5rd er omfattet av samme hensynssone for skred i NVE sin skredkartlegging, utf\u00f8rt av Multiconsult AS i 2023. Denne rapporten og tilh\u00f8rende faresonekart er imidlertid p\u00e5 byggesaksniv\u00e5. Det inneb\u00e6rer at skredfaren m\u00e5 n\u00e6rmere redegj\u00f8res for i eventuell byggesaksbehandling. Det kan f.eks. dokumenteres at det har skjedd endringer i terrenget som senker skredfaren til akseptabelt niv\u00e5, jf. rapportens s. 5. Byr\u00e5den kan f\u00f8lgelig ikke uttale seg om skredfaren. Rapporten er tilgjengelig p\u00e5 NVE sine hjemmesider. N\u00e5r det gjelder ansvar for skredsikring av eksisterende bebyggelse, er det et komplekst rettsomr\u00e5de som involverer b\u00e5de grunneier, kommune og stat. I utgangspunktet har grunneier ansvar \u00e5 sikre sin egen eiendom mot naturskade. For kommunen sin del er det ingen generell rettslig plikt til \u00e5 s\u00f8rge for sikring av konkrete eiendommer eller bygninger dersom det avdekkes skredfare. 2. Gjennom Bergen kommunen sine totale rasvurderinger og med utgangspunkt i andre skredkartlegginger (slik som NVEs rapport fra 2023), har en oversikt over offentlige bygg som er utsatt for skredfare. 3. Kommunen har en lovp\u00e5lagt plikt til \u00e5 kartlegge og analysere risikoen for skred og ha en beredskapsplan for dette. Kommunen har i tillegg (som eier) et s\u00e6rskilt ansvar for skredsikring av kommunal eiendom som er omfattet av krav i TEK17. Det er imidlertid ikke knyttet formelle krav til skredsikring av turveier. Det gj\u00f8res i slike tilfeller lokale vurderinger ut ifra en rekke forhold. 4. Byr\u00e5den viser til at kommunen tar skredfare p\u00e5 alvor og har gode rutiner for beredskap, forebygging, kartlegging mv. Byr\u00e5den har ingen umiddelbare planer om \u00e5 foreta endringer av kommunens innsats p\u00e5 fagomr\u00e5det. 5. Kommunens ansvar hva gjelder skredfare er omfattende og er fordelt p\u00e5 ulike etater. Bymilj\u00f8etaten har imidlertid et spesielt ansvar hva gjelder oppf\u00f8lging og forebygging av ras, overvannsproblemer, flom etc. Etaten har ogs\u00e5 avtale med geolog som er i beredskap for \u00e5 gj\u00f8re rasvurderinger. Eksterne entrepren\u00f8rer er i tillegg i beredskap for \u00e5 h\u00e5ndtere akutte hendelser og utf\u00f8re tiltak/sikring. Christine Kahrs \u2013 Byr\u00e5d for byutvikling Dokumentet er godkjent elektronisk. "
}