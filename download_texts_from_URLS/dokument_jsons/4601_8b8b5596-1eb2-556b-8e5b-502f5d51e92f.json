{
  "dokument_id": "8b8b5596-1eb2-556b-8e5b-502f5d51e92f",
  "doc_type": "case_presentation",
  "kommune": 4601,
  "tittel": "H\u00f8ringsuttalelse - Rundskriv Rettslige rammer for samarbeid mellom helse- og omsorgstjenesten og frivilligheten",
  "url": "https://bergen.kommune.no/politikere-utvalg/api/fil/bk360/11122497/Framstilling-Horingsuttalelse-Rundskriv-Rettslige-rammer-for-samarbeid-mellom-helse-og-omsorgstjenesten-og-frivilligheten",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/108418-2 H\u00f8ringsuttalelse - Rundskriv Rettslige rammer for samarbeid mellom helse- og omsorgstjenesten og frivilligheten Hva saken gjelder: Helsedirektoratet har sendt p\u00e5 h\u00f8ring: Rundskriv Rettslige rammer for samarbeid mellom helse- og omsorgstjenesten og frivilligheten. Direktoratet ber om innspill p\u00e5 rundskrivets struktur og innhold, og forslag til forbedringer som kan \u00f8ke nytteverdien for helse- og omsorgstjenesten. Andre innspill er ogs\u00e5 velkomne. H\u00f8ringsfrist: 15. oktober 2024. Bakgrunn og form\u00e5l Nasjonale myndigheter har over mange \u00e5r gitt f\u00f8ringer om styrket samarbeid mellom helse- og omsorgstjenestene og frivilligheten. Helsedirektoratet viser til henvendelser b\u00e5de fra frivilligheten og fra helse- og omsorgstjenestene med ulike sp\u00f8rsm\u00e5l mv. knyttet til hvilke regler som gjelder for samarbeidet. Det er mye usikkerhet om regelverket n\u00e5r helse- og omsorgstjenesten samarbeider med frivillige. Samarbeid kan by p\u00e5 utfordringer i forholdet til regelverket, s\u00e6rlig der pasienten eller brukeren har alvorlig demens eller andre omfattende hjelpebehov. Rundskrivet skal beskrive og klargj\u00f8re de rettslige rammene for samarbeidet, og gi et grunnlag for utarbeidelse av lokale rutiner i kommuner og sykehus. M\u00e5lgrupper \u2022 virksomheter og ledere i den kommunale helse- og omsorgstjenesten og i spesialisthelsetjenesten \u2022 private tjenesteytere, herunder frivillige og ideelle organisasjoner, som yter helse- og omsorgstjenester innenfor s\u00f8rge for- ansvaret etter avtale med kommunen eller regionalt helseforetak De viktigste rettslige rammene p\u00e5 omr\u00e5det best\u00e5r av: \u2022 lov om kommunale helse- og omsorgstjenester m.m. (helse- og omsorgstjenesteloven) \u2022 lov om helsepersonell mv. (helsepersonelloven) \u2022 lov om pasient- og brukerrettigheter (pasient- og brukerrettighetsloven) \u2022 lov om spesialisthelsetjenesten mm. (spesialisthelsetjenesteloven) Virkeomr\u00e5det avgrenses mot p\u00e5r\u00f8rende, frivillige akutthjelpere og folkehelseomr\u00e5det. Rundskrivet utdyper de konkrete rettsprinsippene med s\u00e6rlig betydning for samarbeidet mellom helse- og omsorgstjenesten og frivilligheten: 1 \u2022 At frivilligtilbudet m\u00e5 ligge utenfor s\u00f8rge for- ansvaret S\u00f8rge for- ansvaret (etter helse- og omsorgstjenesteloven (hol) \u00a7 3-1) faller sammen med pasienten og brukerens rett til n\u00f8dvendige helse- og omsorgstjenester (etter pasient- og brukerrettighetsloven \u00a7 2-1a). Frivillig bistand kan ikke settes inn i stedet for tjenester som pasienten eller brukeren har rett til. Den enkeltes rettigheter til tjenester m\u00e5 derfor vurderes p\u00e5 vanlig m\u00e5te og dekkes av virksomheten (for eksempel kommunen) selv. \u2022 At helse- og omsorgstjenesten m\u00e5 sikre forsvarlighet og pasient- og brukersikkerhet (hol \u00a7 4-1) N\u00e5r helse- og omsorgstjenesten samarbeider med frivillige, har tjenesten ansvar for forsvarlighet og sikkerhet i det frivillige tilbudet \u2022 Pasientens rett til \u00e5 bestemme selv \u2022 Taushetsplikt, (helsepersonelloven \u00a7 21 flg.) Rundskrivet anbefaler en rekke konkrete punkter for rutiner, kartlegging og plan for \u00e5 etterleve regelverket i samarbeid med frivillige. Byr\u00e5den har invitert de kommunale medvirkningsr\u00e5dene til \u00e5 uttale seg om hva kommunen b\u00f8r ta med i h\u00f8ringsuttalelsen siden saken kan sies \u00e5 gjelde personer med funksjonsnedsettelser og behov for tjenester av andre grunner i alle aldersgrupper, jamf\u00f8r kommuneloven \u00a7 5-12. Tjenester i b\u00e5de Byr\u00e5dsavdeling for eldre, helse og omsorg (BEHO) og Byr\u00e5dsavdeling for barnevern, sosiale tjenester og mangfold (BBSM) m\u00e5 forholde seg til de rettslige rammene for samarbeidet. Byr\u00e5dsavdeling for n\u00e6ring, kultur og idrett (BNKI) har ansvar for Bergen kommunes helhetlige frivillighetspolitikk, som legger f\u00f8ringer p\u00e5 hvordan kommunen samarbeider med frivillig sektor. Byr\u00e5den har invitert BBSM og BNKI til \u00e5 komme med innspill til hva kommunen b\u00f8r ta med i h\u00f8ringsuttalelsen. Kommunalt r\u00e5d for personer med funksjonsnedsettelse, BBSM og BNKI har levert innspill. R\u00e5dets uttalelse er vedlagt. Byr\u00e5dens vurdering og forslag til h\u00f8ringsuttalelse: Bergen kommune mener h\u00f8ringsutkastet tar for seg de viktigste utfordringene i samarbeidet. Innspillene er strukturert etter overskriftene i utkastet. Der det ikke er innspill er overskriftene ikke tatt med. Til slutt gis et innspill som ikke kommer inn under noen av overskriftene. Kapittel 1: Om rundskrivet Bakgrunn og form\u00e5l, side 3-4 Bergen kommune mener underkapittelet redegj\u00f8r godt for bakgrunnen for rundskrivet, og setter blant annet pris p\u00e5 at det er lagt inn lenker til dokumenter med nasjonale f\u00f8ringer om styrket samarbeid. Rundskrivet er holdt i et overkommelig og lettlest format uten lange utdypinger. Baksiden av det er at det etterlater mange ubesvarte sp\u00f8rsm\u00e5l. Bergen kommune \u00f8nsker seg derfor flere lenker til relevante ressurser ut over i rundskrivet. Bergen kommune mener at et viktig bakgrunnselement som mangler i utkastet er prinsippet om at kommunen ikke skal g\u00e5 i konkurranse med frivilligheten, men benytte frivillighetens egne tilbud. Prinsippet er forankret i bla. frivillighetsplanen til Bergen kommune fra 2022, Stortingsmelding 10 \u00abFrivilligheita \u2013 sterk, sj\u00f8lvstendig og mangfaldig \u2013 Den statlege frivilligheitspolitikken\u00bb og Frivillighet Norges 10 frivillighetspolitiske bud. 2 Selv om det det kan gj\u00f8res avtaler om frivillig arbeid mellom kommunen og enkeltpersoner b\u00f8r det komme fram at det kan v\u00e6re \u00e5 g\u00e5 imot den nasjonale (og den lokale) politikken ved \u00e5 konkurrere med frivillig sektor om de samme menneskene. Rundskrivet b\u00f8r videre gj\u00f8re oppmerksom p\u00e5 grunner til at avtalene b\u00f8r v\u00e6re med organisasjoner som kan ivareta bla. forsikring og oppl\u00e6ring av de frivillige. Rettslige rammer, side 4 Bergen kommune merker seg at selv om det st\u00e5r at \u00abRundskrivet beskriver de konkrete bestemmelsene med s\u00e6rlig betydning for samarbeidet...\u00bb benyttes i liten grad lovhenvisninger. Det er sikkert gjort i beste mening for lettlesthet, men underkommuniserer at rundskrivet dreier seg om lovfestede rettigheter og plikter. Rundskrivet kunne med fordel holdt fram de grunnleggende plikt- og rettighetsbestemmelsene i helselovgivningen som definerer de rettslige rammene, i tilknytning til innholdet i rettsreglene som beskrives utover i rundskrivet. Virkeomr\u00e5de og avgrensninger, side 4- 5 andre avsnitt sier: I rundskrivet forst\u00e5s frivillige som personer som bidrar med sin tid, innsats og engasjement uten \u00f8konomisk vederlag, til beste for andre enn n\u00e6re slektninger. Hvis en som er p\u00e5r\u00f8rende til en pasient eller bruker p\u00e5 et sykehjem hjelper ogs\u00e5 andre pasienter eller brukere mens vedkommende er til stede p\u00e5 sykehjemmet, kommer reglene for samarbeid med frivillige til anvendelse ogs\u00e5 overfor ham eller henne. Bergen kommune mener at det framst\u00e5r noe uklart hvilke situasjoner dette avsnittet tar sikte p\u00e5 og hvilken veiledning det gir, sett i sammenheng med de rettslige rammene som blir presentert i rundskrivet. P\u00e5 et sykehjem vil det som karakteriseres som hjelpebehov fort handle om hjelp kommunen har plikt til \u00e5 yte, og ikke kan overlate til frivillige. Vi foresl\u00e5r \u00e5 bytte ut \"hjelper\" med \"bidrar overfor\". Da rommer det p\u00e5r\u00f8rende som drar i gang Bingo for alle beboerne, eller leser h\u00f8yt p\u00e5 boenheten, uten \u00e5 h\u00f8res ut som hjelp og bistand kommunen har plikt til \u00e5 yte. Hvis en som er p\u00e5r\u00f8rende til en pasient eller bruker p\u00e5 et sykehjem bidrar overfor ogs\u00e5 andre pasienter eller brukere mens vedkommende er til stede p\u00e5 sykehjemmet, kommer reglene for samarbeid med frivillige til anvendelse ogs\u00e5 overfor ham eller henne. Kapittel 2: Rettslige rammer for samarbeidet Overskriften Helse- og omsorgstjenesten m\u00e5 sikre at frivillige tilbud ligger utenfor det lovfestede s\u00f8rge for-ansvaret, side 6 \u2013 7 Bergen kommune mener at p\u00e5minnelsen om at frivillig bistand ikke kan settes inn i stedet for lovp\u00e5lagte tjenester er viktig. Rundskrivet utdyper dette langt p\u00e5 vei godt, men kommunen har noen merknader. Slik Bergen kommune forst\u00e5r det, er vurderingen av hva som faller innenfor, og dermed hva som ligger utenfor, s\u00f8rge for- ansvaret sammenfallende med den skj\u00f8nnsmessige vurderingen av om et tjenestetilbud dekker pasientens eller brukerens behov for n\u00f8dvendige helse- og omsorgstjenester. Dette er den sentrale vurderingen i helse- og omsorgstjenestene, og er ogs\u00e5 den vurderingen som skjer ved tildeling av tjenesten. Ofte har kommunen ved tildelingen bestemt seg for hva de mener de har plikt til \u00e5 yte: hva de mener er de tjenestene den enkelte for \u00f8yeblikket har rett til, n\u00e5r de har rett til det og i hvilket omfang de har rett til det. Da har de samtidig definert handlingsrommet for det frivillige tilbudet. 3 Bergen kommune mener at n\u00e5r rundskrivet i fjerde avsnitt viser til den skj\u00f8nnsmessige vurderingen i det enkelte tilfelle b\u00f8r det komme klarere fram at det er den grunnleggende vurderingen av tjenestebehovet det vises til, og at vurderingen av rom for frivillige tiltak m\u00e5 bygge p\u00e5 den. Slik det st\u00e5r kan det framst\u00e5 som at det skal gj\u00f8res en helt ny skj\u00f8nnsmessig vurdering p\u00e5 fritt grunnlag av pasientens behov og rettigheter n\u00e5r man skal se hvor frivillige tiltak kan settes inn. Utkastet trekker fram sp\u00f8rsm\u00e5l direktoratet har f\u00e5tt om v\u00e5ketjeneste for alvorlig syke og d\u00f8ende mennesker. Dette er et praktisk og illustrerende eksempel p\u00e5 handlingsrommet for frivillighet. Bergen kommune mener at utkastet kunne v\u00e6rt enda tydeligere p\u00e5 skillet mellom et behov for fastvakt for \u00e5 s\u00f8rge for at pasienten f\u00e5r n\u00f8dvendig tilsyn og hjelp, som skal ivaretas av virksomheten selv, og behovet for medmenneskelig n\u00e6rv\u00e6r til alvorlig syke og d\u00f8ende, og avlastning for p\u00e5r\u00f8rende til disse, som kan ivaretas av en frivillig v\u00e5ketjeneste. Det framst\u00e5r ikke tydelig nok i utkastet. Bergen kommune ser at det p\u00e5 mange omr\u00e5der vil kunne oppst\u00e5 risiko for at frivillige akt\u00f8rer opplever at de m\u00e5 kompensere for noe kommunen skulle ivaretatt under s\u00f8rge for-ansvaret, og kanskje ogs\u00e5 oppgaver som burde v\u00e6rt gjort av ansatte med fagkompetanse. Tiltak for \u00e5 m\u00f8te denne risikoen b\u00f8r tas inn i rundskrivet. Tiltak kan v\u00e6re effektive melderutiner mellom de frivillige og virksomheten, kanskje mulighet for \u00e5 melde slike tilfeller som avvik. Overskriften Helse- og omsorgstjenesten m\u00e5 sikre forsvarlighet og pasient- og brukersikkerhet, side 7-8 Bergen kommune mener utkastet nevner mange konstruktive tiltak for \u00e5 sikre forsvarlighet og redusere risiko for feil, skade og u\u00f8nskede hendelser. Bergen kommune mener at i tillegg vil ogs\u00e5 her effektive melderutiner mellom de frivillige og virksomheten, kanskje mulighet for \u00e5 melde avvik, v\u00e6re egnede tiltak. Det vil kunne forebygge svekket forsvarlighet og pasient- og brukersikkerhet, feil, skade og u\u00f8nskede hendelser. Overskriften Pasienter og brukere m\u00e5 ha mulighet til \u00e5 bestemme selv, side 8 Bergen kommune mener at retten til medvirkning etter pasient- og brukerrettighetsloven \u00a7 3- 1 tilsier at pasienter som oppholder seg i institusjon og lignende ikke bare m\u00e5 h\u00f8res om de vil delta, men m\u00e5 h\u00f8res om sitt syn p\u00e5 aktiviteter som vil virke inn p\u00e5 tjenestetilbudet. For eksempel ved at dagligstue eller spiserom hvor pasienter normalt oppholder seg benyttes til arrangementer slik at den som ikke \u00f8nsker \u00e5 delta ikke kan benytte rommet, eller v\u00e6re der uten \u00e5 bli forstyrret. Selv om frivillige tiltak ikke kan sies \u00e5 v\u00e6re en del av tjenestetilbudet slik at det ikke er en lovbestemt rett til medvirkning vil Bergen kommune p\u00e5peke at medbestemmelse for m\u00e5lgruppen n\u00e5r det gjelder utvalg, innhold og utforming av det frivillige aktivitetstilbudet vil bidra til at tjenestemottakerne f\u00e5r best mulig utbytte av tjenestenes samarbeid med frivilligheten. Overskriften Helsepersonell har taushetsplikt overfor frivillige, side 8 \u2013 9 Utkastet p\u00e5peker at virksomheten b\u00f8r vurdere \u00e5 inng\u00e5 taushetsavtaler med den frivillige. Bergen kommune mener det b\u00f8r presiseres at frivillige generelt ikke har lovbestemt taushetsplikt (man kan i noen konkrete tilfeller komme til at de kommer inn under denne), og at det er derfor det kan v\u00e6re hensiktsmessig at den frivillige forplikter seg avtalerettslig ved \u00e5 inng\u00e5 en taushetsavtale. Det er Bergen kommunes erfaring at hovedregelen om taushetsplikt er godt innarbeidet i tjenestene. Unntak fra taushetsplikt kan i praksis v\u00e6re omfattet av st\u00f8rre usikkerhet, for eksempel hva en samtykkeerkl\u00e6ring om fritak fra taushetsplikt b\u00f8r inneholde. Hvordan man 4 forplikter noen gjennom avtale er langt utenfor kjernekompetansen til tjenestene. I utkastet er det lenket til rundskriv til helsepersonelloven, og lenker til flere ressurser kunne v\u00e6re \u00f8nskelig. Maler for samtykkeerkl\u00e6ring og taushetsavtale er etterspurt av tjenestene. Overskriften Virksomheten b\u00f8r utarbeide rutiner for samarbeid med frivillige, side 9 \u2013 10 Underkapittelet best\u00e5r av tre punktlister, en for rutiner, en for kartlegging og en for planer p\u00e5 til sammen 25 punkter. Listene er til dels overlappende. I underkapittelet om forsvarlighet og pasient- og brukersikkerhet p\u00e5 side 7 i rundskrivet er det ytterligere sju kulepunkter. Bergen kommune mener rundskrivet kunne tjent p\u00e5 en vurdering av om overlappingen mellom de tre listene p\u00e5 side 10 er hensiktsmessig, samt \u00e5 samle alle kulepunktene der. Bergen kommune mener kulepunktene ellers er konstruktive uttrykk for hva som skal til for \u00e5 overholde de rettslige rammene, men savner punkter om brukermedvirkning p\u00e5 system \u2013 og individniv\u00e5. Bergen kommune savner ogs\u00e5 et punkt om at virksomheten b\u00f8r innhente organisasjonenes erfaringer og synspunkter til arbeidet med rutiner, kartlegging og plan. Under hva virksomheten b\u00f8r kartlegge f\u00f8r samarbeid inng\u00e5s savner vi et punkt om kartlegging av eventuelle skader og ulemper for ber\u00f8rte beboere eller andre tjenestemottakere. Dette b\u00f8r f\u00f8lges opp under planer og rutiner for hvordan ulempene b\u00f8r unng\u00e5s og eventuelt rettes opp hvis tiltaket likevel blir vurdert som egnet. Kommunens ansvar overfor de frivillige Noe av de rettslige rammene som rundskrivet ikke tar opp er kommunens ansvar for at de frivillige har et forsvarlig arbeidsmilj\u00f8 og hvilket ansvar kommunen har overfor de frivillige n\u00e5r det gjelder forsikring og erstatning for eventuell skade frivillige lider under utf\u00f8relse av oppgaver i samarbeid med kommunen. Bergen kommune mener kommunens ansvar p\u00e5 disse omr\u00e5dene b\u00f8r belyses i rundskrivet. Vedtakskompetanse: Det f\u00f8lger av byr\u00e5dets fullmakter \u00a7 6 at byr\u00e5det avgir h\u00f8ringsuttalelser p\u00e5 vegne av Bergen kommune hvis ikke forretningsutvalget bestemmer at de skal behandles av bystyret eller de ellers anses som prinsipielle og \u00e5 samtidig inneb\u00e6re politiske avveininger. Forretningsutvalget har i m\u00f8te 20. august 2024 i sak 269/24 fattet f\u00f8lgende vedtak: Byr\u00e5det avgir eventuelt h\u00f8ringssvar til \u00abH\u00f8ring: Rundskriv Rettslige rammer for samarbeid mellom helse- og omsorgstjenesten og frivilligheten.\u00bb Byr\u00e5d for eldre, helse og omsorg innstiller til byr\u00e5det \u00e5 fatte f\u00f8lgende vedtak: 1. Byr\u00e5det avgir h\u00f8ringsuttalelse til \u00abRundskriv Rettslige rammer for samarbeid mellom helse- og omsorgstjenesten og frivilligheten\u00bb slik den fremkommer av byr\u00e5dens forslag. 2. Melding om vedtak sendes Bystyrets kontor. Dato: 1. oktober 2024 Marte Joan Monstad Byr\u00e5d for eldre, helse og omsorg Dokumentet er godkjent elektronisk. 5 Vedlegg: H\u00f8ringsutkast- Rettslige rammer for samarbeid mellom helse- og omsorgstjenesten og frivilligheten Rettslige rammer for samarbeid mellom helse- og omsorgstjenestene og frivilligheten. Innspill til h\u00f8ringsuttalelse fra Kommunalt r\u00e5d for personer med funksjonsnedsettelse 6 "
}