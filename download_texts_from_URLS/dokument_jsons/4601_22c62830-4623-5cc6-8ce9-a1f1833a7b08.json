{
  "dokument_id": "22c62830-4623-5cc6-8ce9-a1f1833a7b08",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l fra Eira Vilde Martinsen Garrido (SV) om Overv\u00e5kningsutstyr fra Hikvision og Dahua  - Utvalg for finans, kultur og n\u00e6ring  - Innsendt: 26.2.2025",
  "url": "https://bergen.kommune.no/politikere-utvalg/api/fil/bk360/12277052/Svar-pa-skriftlig-sporsmal-fra-Eira-Vilde-Martinsen-Garrido-SV-om-Overvakningsutstyr-fra-Hikvision-og-Dahua-Utvalg-for-finans-kultur-og-naering-Innsendt-26-2-2025",
  "tekst": " BFIN - Seksjon for administrasjon Til Intern korrespondanse Bystyrets kontor V\u00e5r referanse: 2025/127351-3 Saksbehandler: Kristopher Ivan Straus Fra Dato: 10. mars 2025 Byr\u00e5d for finans Svar p\u00e5 skriftlig sp\u00f8rsm\u00e5l fra Eira Vilde Martinsen Garrido (SV) om Overv\u00e5kningsutstyr fra Hikvision og Dahua - Utvalg for finans, kultur og n\u00e6ring - Innsendt: 26.2.2025 I et skriftlig svar p\u00e5 sp\u00f8rsm\u00e5l 54 om bruk av overv\u00e5kningsutstyr fra Hikvision og Dahua ble det opplyst at Bergen kommune per i dag ikke har en sentral avtale som dekker behovet for alarmtjenester eller overv\u00e5kingskameraer. Det er imidlertid utlyst en konkurranse for en rammeavtale for alarmtjenester, hvor det stilles krav til menneskerettigheter og aktsomhetsvurderinger. N\u00e5r det gjelder overv\u00e5kingskameraer, har det faglig sett ikke blitt vurdert som n\u00f8dvendig \u00e5 inng\u00e5 en egen rammeavtale, men byr\u00e5den erkjenner at behovet kan oppst\u00e5. I dag skjer mange av innkj\u00f8pene som enkeltkj\u00f8p, og det vil bli vurdert om en rammeavtale b\u00f8r etableres for \u00e5 sikre en mer helhetlig praksis. Det er n\u00e5 over et halvt \u00e5r siden denne problemstillingen ble reist, og det er fortsatt overv\u00e5kningsutstyr fra Hikvision og Dahua installert i offentlige bygg. Ett eksempel er p\u00e5 Bergen Offentlige Bibliotek, hvor Bergens fribyforfatter Abduweli Ayup arbeider under et slikt kamera. Ayup er en kjent forkjemper for uigur-folkets rett til spr\u00e5k og kultur og har selv blitt torturert i en kinesisk interneringsleir. Bekymringen rundt Hikvision og Dahua handler ikke bare om sikkerhet, men ogs\u00e5 om menneskerettigheter. Disse selskapene har dokumenterte koblinger til Kinas kommunistparti og har levert overv\u00e5kningsutstyr til myndighetene i Xinjiang-regionen, der det har v\u00e6rt omfattende menneskerettighetsbrudd mot uigurene. Flere land har allerede forbudt eller begrenset bruken av slike kameraer p\u00e5 grunn av sikkerhetsrisikoer knyttet til cybersikkerhet og potensiell spionasje. Hvordan vurderer byr\u00e5det bruken av overv\u00e5kningsutstyr fra Hikvision og Dahua i Bergen kommune opp mot byens forpliktelser som en menneskerettighetsby? Ser byr\u00e5det det som forsvarlig \u00e5 fortsette bruken av dette utstyret til tross for dokumenterte menneskerettighetsbrudd og sikkerhetsrisikoer knyttet til overv\u00e5kningsteknologi fra Kina? Vil byr\u00e5det kartlegge alternative leverand\u00f8rer av overv\u00e5kningsutstyr og vurdere \u00e5 bytte ut Hikvision og Dahua med mer etisk forsvarlige alternativer? Svar fra byr\u00e5den: For anskaffelser i Bergen kommune er de menneskerettslige forpliktelser kommunen har s\u00f8kt ivaretatt gjennom de krav som stilles i lovverk og i kommunens egne retningslinjer. Ved flere anledninger, blant annet i mitt svar p\u00e5 skriftlig sp\u00f8rsm\u00e5l fra representanten om samme tematikk i august 2024, har byr\u00e5det redegjort for retningslinjene. Retningslinjene skal blant annet bidra til \u00e5 sikre krav om ivaretakelse av grunnleggende menneskerettigheter i alle kommunens anskaffelser over kr.100.000,- p\u00e5 omr\u00e5der som er opplistet som h\u00f8yrisikogrupper av Direktoratet for forvaltning og \u00f8konomistyring. Som jeg svarte i august 2024 s\u00e5 tar kommunen arbeidet med etisk handel og menneskerettigheter i leverand\u00f8rkjeden alvorlig og jobber med dette kontinuerlig. Representanten viser til at tematikken ble l\u00f8ftet for mer enn seks m\u00e5neder siden, og slik jeg oppfatter det etterlyses tiltak knyttet til bruken av kameraer fra nevnte leverand\u00f8rer ved Bergen offentlige bibliotek. Biblioteket har, etter det jeg er informert om, igangsatt prosesser for \u00e5 bytte ut kameraer i flere av sine filialer. Som en del av denne prosessen gj\u00f8res det personvernkonsekvensutredinger. Det m\u00e5 likevel p\u00e5pekes at utskifting av kamera har en kostnadsside som gj\u00f8r at man er avhengige av \u00e5 finne dekning i budsjettet. Kommunen har over tid brukt kamerautstyr fra flere forskjellige produsenter, og jeg mener at det ikke er behov for \u00e5 eksplisitt kartlegge alternative leverand\u00f8rer p\u00e5 n\u00e5v\u00e6rende tidspunkt. Jacob M\u00e6hle - Byr\u00e5d for finans Dokumentet er godkjent elektronisk. "
}