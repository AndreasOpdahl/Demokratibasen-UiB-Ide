{
  "dokument_id": "9ed4f9cb-5bd3-5b66-b6a4-6465e4eaf8cf",
  "doc_type": "case_presentation",
  "kommune": 4601,
  "tittel": "Laksev\u00e5g, gnr 139 bnr 4 Godviksvingene 153A. Klage p\u00e5 retting av matrikkelopplysninger",
  "url": "https://bergen.kommune.no/politikere-utvalg/api/fil/bk360/9211967/Framstilling-Laksevag-gnr-139-bnr-4-Godviksvingene-153A-Klage-pa-retting-av-matrikkelopplysninger",
  "tekst": " BYR\u00c5DET Byr\u00e5dssak /23 Saksframstilling V\u00e5r referanse: 2023/230495-6 Laksev\u00e5g, gnr 139 bnr 4 Godviksvingene 153A. Klage p\u00e5 retting av matrikkelopplysninger Hva saken gjelder: Saken gjelder klage over vedtak om retting av matrikkelopplysninger med grunnlag i eldre dokumenter etter matrikkelforskriften \u00a7 10b jf. \u00a7 10. Kommunen gjennomf\u00f8rte den 11.09.2023 retting av matrikkelen hvor en uregistrert teig (matrikkelf\u00f8rt med gbnr 0/0), som i dag tjener som privat veigrunn og innkj\u00f8rsel for eiendommene Godvikveien 29, 31, 33, og 35, ble tillagt eiendommen gbnr 139/4, som ligger ca 100 m lenger \u00f8st. Vedtaket er p\u00e5klaget den 12.09.2023 av Sameiet Leirvik S\u00f8r v/ styreleder Gyrid Irene Dahl. Rettingen er utf\u00f8rt som ledd i et p\u00e5g\u00e5ende prosjekt hvor form\u00e5let er \u00e5 heve kvaliteten p\u00e5 matrikkelkartet i Bergen. Rettingen i denne saken inneb\u00e6rer tildeling av g\u00e5rds- og bruksnummer til en teig som er registrert i matrikkelen uten dette. Iht. matrikkelforskriften \u00a7 22 (1) b kan avgj\u00f8relser etter matrikkelforskriften \u00a7 10b p\u00e5klages etter forvaltningsloven. Fagetatens vurdering og anbefaling: Plan- og bygningsetaten som fagetat anser at rettingen av matrikkelopplysningene er forskriftsmessig gjennomf\u00f8rt, og kan ikke se grunnlag for at det foreligger noen mangler. Fagetaten opplyser at gbnr.139/4 ser ut til \u00e5 ha v\u00e6rt et st\u00f8rre bruk som har blitt gradvis mindre etter hvert som det er gjort fradelinger fra bruket. Basert p\u00e5 foreliggende opplysninger fra eldre oppm\u00e5linger over eiendommene framst\u00e5r det som at teigen har st\u00e5tt tilbake som uregistrert etter hvert som boligeiendommene i omr\u00e5det har blitt fradelt. Det vil si at teigen fortsatt skal ligge til gbnr. 139/4, da denne ikke enda er fradelt fra denne eiendommen. Av matrikkelforskriftens \u00a7 10b f\u00f8lger det at kommunen kan f\u00f8re inn opplysninger om eksisterende teiger basert p\u00e5 opplysninger fra bl.a. m\u00e5lebrev eller liknende offentlige dokumenter som redegj\u00f8r for grensen p\u00e5 en etterrettelig m\u00e5te. Av matrikkellovens \u00a7 26(3) framg\u00e5r det bl.a. at kommunen kan gjennomf\u00f8re rettingen av eget tiltak n\u00e5r dette er av vesentlig betydning for matrikkelen som et ensartet og p\u00e5litelig register. Rettingen er basert p\u00e5 opplysninger fra eldre m\u00e5lebrev, og er foretatt for \u00e5 oppfylle dette form\u00e5let. Fagetaten er enig i at det ville framst\u00e5 naturlig at eiendommene som benytter veien i dag ogs\u00e5 hadde eiendomsretten til denne. Retting av matrikkelen skal imidlertid kun registrere de eksisterende faktiske eiendomsforholdene, og skal ikke gripe inn i fordelingen av rettigheter og forpliktelser mellom eiendommene som benytter veien i dag. Registreringen av opplysningene i matrikkelen endrer dermed ikke eierskapet til veien. Bnr 4 har alltid har hatt eierskap til parsellen som n\u00e5 er registrert, hvor dette ikke tidligere framgikk av offentlige eiendomsregistre. 1 Siden veien n\u00e5 er tildelt g\u00e5rds- og bruksnummer vil klager n\u00e5 ha anledning til \u00e5 fradele parsellen for \u00e5 avhende denne til eiendommene som benytter den i dag dersom andre eierforhold er \u00f8nsket. En slik avhending m\u00e5 imidlertid bero p\u00e5 en avtale mellom de ber\u00f8rte partene og kommer ikke p\u00e5 spissen ved eiendomsregistreringen. Det vises til fagnotatet i sin helhet. \u00d8konomiske konsekvenser: Ingen relevans. Byr\u00e5dets vurdering og anbefaling/konklusjon: Byr\u00e5det har forst\u00e5else for klagers sp\u00f8rsm\u00e5l og innvendinger, men anser at rettingen av opplysningene i matrikkelen er gjennomf\u00f8rt ut fra gjeldende prosedyrer og regelverk. Byr\u00e5det viser til at teigen f\u00f8r endringen utgjorde umatrikulert grunn, trolig som f\u00f8lge av at den har blitt liggende igjen som et restareal fra tiden f\u00f8r GAB-registeret (grunneiendoms- adresse- og bygningsregisteret) ble etablert i kommunen. Eierforholdene er imidlertid uendret og er knyttet til grunneiendommen 139/4, som er dokumentert ved m\u00e5lebrev. Byr\u00e5det legger med dette til grunn at teigen n\u00e5 er registrert opp mot dagens rettmessige eier i matrikkelen, og at kommunen ikke lovlig kan overf\u00f8re denne til nye eiere uten at dette skjer gjennom en vanlig eiendomsoverdragelse, som anf\u00f8rt av fagetaten. Byr\u00e5det anbefaler med dette at rettingen som er utf\u00f8rt opprettholdes. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Plan- og bygningsetatens vedtak datert 11.09.2023 opprettholdes. Klagen tas ikke til f\u00f8lge. Dato: 12. desember 2023 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagetatens notat datert 27.09.2023 med f\u00f8lgende vedlegg: 1. Oversiktsfoto 2. Klage datert 12.09.2023 3. Orientering om retting av matrikkelen datert 11.09.2023 med matrikkelbrev 4. Varsel om retting av matrikkelen datert 21.08.2023 med utdrag av eldre m\u00e5lebrev 5. Matrikkelbrev datert 11.09.2023 2 "
}