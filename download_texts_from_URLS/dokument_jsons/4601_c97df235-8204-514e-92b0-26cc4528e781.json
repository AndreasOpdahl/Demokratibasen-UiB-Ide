{
  "dokument_id": "c97df235-8204-514e-92b0-26cc4528e781",
  "doc_type": "case_attachment",
  "kommune": 4601,
  "tittel": "Byombudet - \u00c5rsmelding 2023",
  "url": "https://bergen.kommune.no/politikere-utvalg/api/fil/bk360/10496087/Byombudet-Arsmelding-2023",
  "tekst": " Til Bystyret I samsvar med Instruks for byombudet i Bergen kommune \u00a7 7, gir byombudet med dette melding om sin virksomhet i 2023. Byombudets instruks f\u00f8lger som vedlegg. Bergen, mai 2024 Erik Dahl byombud Vedlegg Instruks for byombudet i Bergen kommune Organisering Byombudet er opprettet som en permanent ordning av Bergen bystyre og skal p\u00e5se at det i den kommunale forvaltning ikke blir gjort feil eller urett mot den enkelte innbygger. Byombudet er samlokalisert med bystyrets organer og mottar administrative og tekniske st\u00f8ttetjenester fra bystyrets kontor. Fra 1. juli ble betjening av telefonhenvendelser overf\u00f8rt til Innbyggerservice. Byombudet hadde i perioden 20. juni og ut \u00e5ret redusert kapasitet som f\u00f8lge av at Anita Ommedal ble konstituert som personalleder/fagleder ved bystyrets kontor. Dette for \u00e5 ivareta viktige oppgaver knyttet til gjennomf\u00f8ring av kommunestyre- fylkestingsvalg samt overgang til nytt bystyre. Denne ordningen ble etablert i samr\u00e5d med ordf\u00f8reren. Byombudet bestod i 2023 av: Byombud: Erik Dahl R\u00e5dgiver: Anita Ommedal R\u00e5dgiver: Vigdis B\u00f8e Instruks Hovedinnholdet er f\u00f8lgende: \u2022 Byombudet er bystyrets uavhengige kontrollorgan for den kommunale forvaltning \u2022 Byombudet skal arbeide for at det i den kommunale forvaltning ikke blir gjort urett mot byens innbyggere \u2022 Byombudet skal ha spesielt fokus rettet mot eldre og s\u00e6rlig pleietrengende og barn og unge \u2022 Byombudet skal se til at kommunalt ansatte ikke gj\u00f8r feil eller fors\u00f8mmer sine plikter \u2022 Byombudet skal informere publikum om regler for kommunal saksbehandling og bist\u00e5 ved klager \u2022 Byombudet kan ta opp faglige og administrative forhold direkte med den instans det gjelder \u2022 Det forvaltningsorganet saken gjelder skal alltid h\u00f8res 2 Arbeidsform Det fremg\u00e5r av instruks for byombudet at i tillegg til den generelle funksjonen overfor hele den kommunale forvaltning skal byombudet ha fokus spesielt rettet mot kommunens eldre og s\u00e6rlig pleietrengende, barn og unge. En viktig oppgave ved ombudskontoret er \u00e5 gi informasjon, r\u00e5d og veiledning til kommunens innbyggere. Henvendelsene gjelder b\u00e5de klager p\u00e5 kommunens behandling av enkeltsaker og foresp\u00f8rsler av mer generell karakter. Det er et m\u00e5l at saker l\u00f8ses p\u00e5 lavest mulig niv\u00e5. Det er en akseptert arbeidsform at byombudet tar direkte kontakt med saksbehandler p\u00e5 den aktuelle avdeling. I praksis l\u00f8ses de langt fleste saker p\u00e5 denne m\u00e5ten. Slik tiln\u00e6rmingsm\u00e5te forutsetter at man har tillit og respekt for hverandres arbeidsoppgaver. Byombudet har som sin prim\u00e6re oppgave \u00e5 ivareta innbyggernes interesser, p\u00e5se at spille- reglene blir fulgt. Det er samtidig viktig \u00e5 presisere at byombudet ikke er en partsrepresentant for de som tar kontakt. I en del konfliktsaker har det vist seg form\u00e5lstjenlig at byombudet deltar p\u00e5 m\u00f8te med klager og involvert avdeling med sikte p\u00e5 \u00e5 l\u00f8se saken. Byombudets deltakelse i slike m\u00f8ter har medf\u00f8rt at saken har f\u00e5tt en l\u00f8sning som partene kan akseptere. Dersom det i forbindelse med enkeltsaker oppdages mangler ved rutiner tas dette opp med den avdeling det gjelder. Slike tilbakemeldinger til avdelingene vil v\u00e6re nyttig i forbindelse med kvalitetssikring og arbeid med gjennomgang av rutiner, og vil p\u00e5 den m\u00e5ten f\u00e5 betydning utover l\u00f8sning av den enkelte sak. Informasjonsm\u00f8ter, utadrettet virksomhet Byombudet er avhengig av en konstruktiv og god dialog med kommunens ulike avdelinger og etater. Et satsingsomr\u00e5de har derfor v\u00e6rt \u00e5 delta p\u00e5 kontorm\u00f8ter for \u00e5 orientere om byombudsordningen. Ved \u00e5 delta p\u00e5 denne type informasjonsm\u00f8ter har det vist seg \u00e5 v\u00e6re lettere \u00e5 f\u00e5 en god dialog i forbindelse med henvendelser i enkeltsaker. Informasjon om ombudsordningen er tilgjengelig p\u00e5 kommunens internettsider. Det foreligger kontaktinformasjon om byombudet p\u00e5 vedtakene som fattes av NAV \u2013 sosialtjeneste samt vurderingskontorene innen helse og omsorg. Her opplyses det om at byombudet kan bist\u00e5 med r\u00e5d og veiledning, samt informere om klageadgang. Byombudet har m\u00f8ter/dialog med pasientombudet i Vestland hvor aktuelle problemstillinger diskuteres. Byombudet har godt samarbeid med eldrer\u00e5det og kommunalt r\u00e5d for personer med funksjonsnedsettelse og f\u00f8lger deres behandling av aktuelle saker. 3 Henvendelser De fleste som tar kontakt med byombudet gj\u00f8r dette p\u00e5 telefon eller e-post. En stor del av arbeidet best\u00e5r i \u00e5 h\u00e5ndtere klager samt gi informasjon, r\u00e5d og veiledning til enkeltpersoner. Ved behov avsettes tid til fysisk m\u00f8te med klager. Det er en viktig ombudsoppgave \u00e5 v\u00e6re tilgjengelige for kommunens innbyggere. Byombudet mottok i 2023 ca. 750 henvendelser, av disse resulterte 341 i konkrete saker. Det er kun saker som krever en n\u00e6rmere oppf\u00f8lging som inng\u00e5r i det statistiske materiale. Oversikt over saker Fordeling av behandlede saker mellom byr\u00e5dsavdelingene 2020 2021 Byr\u00e5dsavdeling for finans, n\u00e6ring og eiendom 16 17 Byr\u00e5dsavdeling for eldre, helse og frivillighet 119 79 Byr\u00e5dsavdeling for barnehage, skole og idrett 43 44 Byr\u00e5dsavdeling for klima, milj\u00f8 og byutvikling 57 53 Byr\u00e5dsavdeling for kultur, mangfold og likestilling 16 2 Byr\u00e5dsavdeling for arbeid, sosial og bolig 246 309 497 504 2022 Byr\u00e5dsavdeling for finans, n\u00e6ring og eiendom 21 Byr\u00e5dsavdeling for helse og omsorg 106 Byr\u00e5dsavdeling for barnehage, skole og idrett 24 Byr\u00e5dsavdeling for klima, milj\u00f8 og byutvikling 65 Byr\u00e5dsavdeling for kultur, frivillighet og inkludering 6 Byr\u00e5dsavdeling for barnevern og sosiale tjenester 255 477 4 2023 Byr\u00e5dsavdeling for finans 8 Byr\u00e5dsavdeling for eldre, helse og omsorg 98 Byr\u00e5dsavdeling for barnehage og skole 20 Byr\u00e5dsavdeling for byutvikling 41 Byr\u00e5dsavdeling for n\u00e6ring, kultur og idrett 3 Byr\u00e5dsavdeling for barnevern, sosiale tjenester og 162 mangfold 332* \u00c5rsmeldingen legger til grunn byr\u00e5dsavdelingene pr. 1. november 2023. Tallmaterialet inkluderer tilsynsordning for personer med utviklingshemming og nedsatt funksjonsevne. * Redusert kapasitet fra 20. juni 2023 Kommentarer Innledning Bergen kommune har i sin virksomhet som sitt viktigste form\u00e5l \u00e5 holde seg til lover, forskrifter og vedtak fattet av politiske organ. Det er i denne forbindelse viktig at kvaliteten p\u00e5 saksbehandlingen prioriteres. Gode kunnskaper om kravene blant annet i forvaltningsloven, er viktig for \u00e5 sikre riktige avgj\u00f8relser. Kommunens avdelinger skal gjennom sin saksbehandling ivareta hensynet til god forvaltningsskikk, likebehandling og rettsikkerhet. Byens innbyggere skal ha tillitt til at kommunens styring og inngrep er begrunnet, rettferdig og forutberegnelig. N\u00e5r det gjelder saker som anses som enkeltvedtak, er byombudets oppgave f\u00f8rst og fremst \u00e5 orientere om de rettigheter man har som part i saken. De avgj\u00f8relser som fattes skal tilfredsstille visse kvalitetskrav som er nedfelt i lovverket. S\u00e6rlig gjelder dette krav til begrunnelse, rett til \u00e5 p\u00e5klage vedtaket, men ogs\u00e5 det \u00e5 gj\u00f8re seg kjent med sakens dokumenter, kan v\u00e6re viktig for \u00e5 f\u00e5 innsikt i grunnlaget for avgj\u00f8relsen. Realitetene i saken er det klageinstansen som skal ta stilling til. For at innbyggerne skal kunne ivareta sine rettigheter kreves det kunnskap om gjeldende regelverk. Lover og forskrifter som har stor betydning for den enkelte innbygger, er \u00f8kende. Form\u00e5let med denne type lovgivningen er i stor utstrekning \u00e5 fordele goder p\u00e5 en mest mulig rettferdig m\u00e5te. Samtidig er det en kjensgjerning at en \u00f8kning i antall rettigheter medf\u00f8rer behov for bistand for \u00e5 oppn\u00e5 det man har krav p\u00e5. Det b\u00f8r v\u00e6re en offentlig oppgave \u00e5 s\u00f8rge for at den enkelte f\u00e5r kunnskap om sine rettigheter uavhengig av om vedkommende har ressurser til dette selv. I denne forbindelse er det positivt at Bergen kommune har ordning med byombud hvor en kan f\u00e5 r\u00e5d og veiledning, og samtidig hjelp til \u00e5 f\u00f8lge opp sin sak. Det kan v\u00e6re vanskelig \u00e5 trekke generelle konklusjoner om kommunens saksbehandling basert p\u00e5 de sakene som har v\u00e6rt gjenstand for behandling. Med utgangspunkt i mottatte henvendelser kommenteres noen aktuelle problemstillinger. 5 Tilgjengelighet S\u00e6rlig fokus p\u00e5 tilgjengelighet vil alltid v\u00e6re en viktig ombudsoppgave. Som tidligere \u00e5r mottar byombudet henvendelser som gjelder d\u00e5rlig tilgjengelighet. Disse sakene fordeler seg p\u00e5 alle avdelinger med publikumskontakt. Innen helse- og sosialtjenesten er det spesielt viktig med god tilgjengelighet. Videre er det viktig at de som s\u00f8ker hjelp blir m\u00f8tt med respekt og verdighet. Sosialtjenesteloven er samfunnets sikkerhetsnett og skal ivareta de vanskeligst stilte. Personer som har behov for sosiale tjenester, er ofte i en vanskelig livssituasjon og behovet for hjelp kan v\u00e6re akutt. Det er derfor viktig at kommunen sikrer tilgjengeligheten for tjenestene. Personer med et hjelpebehov skal kunne henvende seg til NAV \u2013 sosialtjeneste for \u00e5 legge frem sin sak, stille sp\u00f8rsm\u00e5l, f\u00e5 informasjon og veiledning og eventuelt hjelp til \u00e5 fylle ut s\u00f8knad. Det er av stor betydning for s\u00e5rbare mennesker at de kan ta kontakt med NAV uten timeavtale. Dette kan v\u00e6re personer som ikke har tilgang til telefon eller PC, samt mennesker som har utfordringer med \u00e5 forholde seg til timeavtaler. Innbyggerservice Innbyggerservice er kommunens sentrale servicetorg og ansikt utad, med sentralbordtjeneste og publikumsmottak som viktige ansvarsomr\u00e5der. P\u00e5 innbyggerservice f\u00e5r man veiledning og bistand til \u00e5 s\u00f8ke om kommunale tjenester, samt hjelp til \u00e5 finne relevant informasjon p\u00e5 kommunens nettsider. I senere \u00e5r er det et utviklingstrekk at kommunale etater avvikler egne ekspedisjonstjenester og at disse oppgavene overf\u00f8res til innbyggerservice. Et eksempel er boligetaten som har ansvar for kommunale utleieboliger, statlig- og kommunal bost\u00f8tte. I denne brukergruppen er det ofte stort behov for bistand i s\u00f8knadsprosessen. I det videre arbeidet med \u00e5 utvikle innbyggerservice er det viktig at de som er i f\u00f8rstelinje har n\u00f8dvendig kompetanse til \u00e5 gi r\u00e5d og veiledning. Videre b\u00f8r man se n\u00e6rmere p\u00e5 utforming av selve kundemottaket for \u00e5 sikre at personvernhensyn blir ivaretatt p\u00e5 en god m\u00e5te. Byombudet har mottatt flere bekymringer om at utforming av lokalet ikke i tilstrekkelig grad ivaretar de bes\u00f8kendes personvern og sikkerhet. Dette er spesielt bekymringsfullt med tanke p\u00e5 at samtalene ber\u00f8rer personlige og sensitive opplysninger, herunder informasjon om personnummer og s\u00e5rbare livssituasjoner. Bergen kommune har et ansvar for \u00e5 sikre at bes\u00f8kende f\u00f8ler seg trygge og at deres personvern blir ivaretatt p\u00e5 en god m\u00e5te. 6 Samhandling Det er mange innbyggere som mottar kommunale tjenester innenfor flere av kommunens omr\u00e5der. Byombudet erfarer at det i en del saker, er manglende samhandling tjenestene imellom. Flere innbyggere uttaler at den kommunale tjenesten sjelden/aldri sp\u00f8r hvordan belastningen er i hverdagen, for den som mottar tjenester av flere kommunale/statlige/private instanser. S\u00e6rlig foreldre som er p\u00e5r\u00f8rende til barn som mottar tjenester fra flere instanser uttaler at de blir utslitt av alle m\u00f8tene de m\u00e5 delta p\u00e5. Flere foreldre forteller at de er p\u00e5 vei inn i eller har v\u00e6rt sykemeldt, hvor omfanget av m\u00f8ter, er en medvirkende faktor. Byombudet tenker at det er viktig at kommunen har fokus p\u00e5 innkalling til m\u00f8ter hvor innbyggerne mottar tjenester fra flere omr\u00e5der. P\u00e5 den andre siden erfarer byombudet at innbyggere som mottar tjenester, ogs\u00e5 kan ha et st\u00f8rre behov for m\u00f8ter/samtaler enn hva kommunen \u00f8nsker \u00e5 tilby. Byombudet sin erfaring er at det er mye \u00e5 tjene p\u00e5, n\u00e5r det kommer til det langsiktige samarbeidet, ved \u00e5 im\u00f8tekomme en anmodning om et ekstra m\u00f8te/samtale. I de sakene hvor byombudet tar kontakt med kommunes instanser n\u00e5r det gjelder samhandling, opplever vi god dialog og forst\u00e5else for innbyggernes synspunkter. Pedagogisk-psykologisk tjeneste (PPT) Byombudet har gjennom henvendelser blitt gjort oppmerksom p\u00e5, at saker som er henvist til pedagogisk-psykologisk tjeneste (PPT) for vurdering har en saksbehandlingstid p\u00e5 opptil ett \u00e5r, i enkelte tilfeller lengre. Etter forvaltningsloven \u00a7 11 a skal saker behandles uten ugrunnet opphold. I tillegg er spesialundervisning en lovp\u00e5lagt oppgave for kommunen. Foreldre forteller om barn som utvikler skolevegring, har diagnoser som krever ekstra tilrettelegging, m\u00f8ter med skolen, foreldre som m\u00e5 ta seg fri og tilpasse arbeidshverdagen for \u00e5 p\u00e5se at barna kommer p\u00e5 skolen. Det er fortvilte foreldre som tar kontakt. I tillegg erfarer vi at skolene ikke har ytterlige ressurser \u00e5 \u00abavse\u00bb i p\u00e5vente av at en sakkyndig vurdering skal foreligger. Byombudet er ogs\u00e5 blitt informert at skoler prioritere i hvilke elever som skal meldes til PPT slik de elevene skolen anser \u00e5 ha st\u00f8rst behov, blir prioritert. Som en konsekvens av dette, har foreldre tatt kontakt med byombudet, da deres barn ikke har blitt oppmeldt til PPT. Byombudet har ogs\u00e5 blitt kontaktet av fortvilte ansatte n\u00e5r det gjelder saksbehandlingstiden. Ansatte forteller om stor arbeidsbelastning og bekymring for barna/elevene som m\u00e5 vente p\u00e5 \u00e5 f\u00e5 sin sak vurdert. Bergen kompetansesenter for l\u00e6ringsmilj\u00f8 (BKL) har ulike l\u00e6ringsarena hvor elever kan f\u00e5 en alternativ skoledag hver uke. S\u00f8knadsfristen er 1. februar hvert \u00e5r. I oversendelsen er det et krav om at sakkyndig vurdering skal legges ved, ellers sendes saken i retur. Det er elever som 7 har stort utbytte av en alternativ skoledag. Den lange saksbehandlingstiden, vil kunne medf\u00f8re at elever m\u00e5 vente opptil 2 skole\u00e5r. Byombudet ser med stor bekymring p\u00e5 at elever m\u00e5 vente i lang tid p\u00e5 vedtak om spesialundervisning og p\u00e5 konsekvensene dette medf\u00f8rer for barnet/ungdommen over tid. Byombudet opplever god samhandling med skolene vi er i kontakt med, og f\u00e5r relevant informasjon om tiltak som skolene har iverksatt i p\u00e5vente av en sakkyndig vurdering. \u00d8konomisk r\u00e5dgivning Den \u00f8konomiske tryggheten i Norge har falt som f\u00f8lge av dyrtiden. Namsfogden melder at det aldri f\u00f8r har v\u00e6rt flere utleggsforretninger enn i 2023. Fra \u00e5rene 2021 til 2023 har det p\u00e5 landsbasis, v\u00e6rt en \u00f8kning p\u00e5 over 100 000 utleggsforretninger. \u00d8konomisk r\u00e5dgivning er en lovp\u00e5lagt oppgave for kommunen. Bergen kommune tilbyr gratis r\u00e5d og veiledning innen privat\u00f8konomi til alle innbyggerne bosatt i Bergen kommune. Byombudet har blitt kontaktet av innbyggere som har \u00f8konomiske utfordringer, herunder gjeldsproblemer. Byombudet ser her et skille mellom innbyggere som er kjent med tilbudet om \u00f8konomisk r\u00e5dgivning og de innbyggere som ikke er kjent med tjenesten. Blant de som er kjent med tjenesten \u00f8konomisk r\u00e5dgivning forteller innbyggerne at de tar kontakt med byombudet da de har f\u00e5tt avslag p\u00e5 tjenesten med begrunnelsen at kontoret ikke har \u00f8konomisk r\u00e5dgiver, ikke er tilfreds med tjenesten eller ikke \u00f8nsker \u00e5 opps\u00f8ke et NAV kontor. N\u00e5r byombudet snakker med innbyggeren som har \u00f8konomiske utfordringer, er familiesituasjonen en naturlig del av kartleggingen. Vi erfarer at mange innbyggere bekymrer seg for familien sin. Studier viser at det er en \u00f8kt risiko for at barna som vokser opp i familier med en vanskelig \u00f8konomisk situasjon fortsetter \u00e5 ha \u00f8konomiske vanskeligheter n\u00e5r de selv blir voksne. Byombudet har i flere saker gitt r\u00e5d og veiledning, samt henvist til \u00f8konomisk r\u00e5dgivning. Byombudet sin erfaring er at i flere av sakene har innbyggerne tatt kontakt av andre \u00e5rsaker, men en kartlegging viser at \u00f8konomisk r\u00e5dgivning b\u00f8r vurderes. Basert p\u00e5 sakene som vi har v\u00e6rt involvert i, mener byombudet at kunnskapen om \u00f8konomisk r\u00e5dgivning er for lite kjent blant kommunenes tjenester. I tillegg tyder sakene som byombudet f\u00e5r kjennskap til, at tjenesten \u00f8konomisk r\u00e5dgivning og gjeldsr\u00e5dgivning er for lite kjent for Bergen kommune sine innbyggere. Konsekvensene med \u00e5 ikke f\u00e5 hjelp til \u00e5 h\u00e5ndtere gjeldsproblemer kan bli alvorlige. Det \u00e5 ha \u00f8konomiske utfordringer rammer ikke bare skyldner selv, men ogs\u00e5 de som st\u00e5r hen n\u00e6r. 8 Tilsynsordning for personer med utviklingshemning og nedsatt funksjonsevne Bergen kommune har etablert en tilsynsordning rettet mot personer med utviklingshemning og nedsatt funksjonsevne. Ordningen er en integrert del av byombudets virksomhet og ivaretas med en egen r\u00e5dgiver. Med utgangspunkt i henvendelser fra brukere, p\u00e5r\u00f8rende og verger blir det gitt r\u00e5d, veiledning og bistand. R\u00e5dgiver deltar ogs\u00e5 p\u00e5 ulike m\u00f8ter mellom bruker/p\u00e5r\u00f8rende og tjenestene. Deltakelse p\u00e5 m\u00f8ter kan dempe konfliktniv\u00e5 og bidra til at saker finner sin l\u00f8sning. Brukerorganisasjonene er viktige samarbeidspartnere til ordningen. Gjennom faste m\u00f8ter kan organisasjonene ta opp tema som ang\u00e5r deres medlemmer. Utfordringer som avdekkes rapporteres til etatsledere og aktuell byr\u00e5dsavdeling. 9 Vedlegg: INSTRUKS FOR BYOMBUDET I BERGEN KOMMUNE Vedtatt av Bergen bystyre 16. desember 2002 \u00a71 Form\u00e5l Byombudet skal, som uavhengig kontrollorgan p\u00e5 vegne av bystyret, arbeide for at det i den kommunale forvaltning ikke blir gjort urett mot den enkelte borger og at kommunens ansatte og andre som virker i kommunens tjeneste, ikke gj\u00f8r feil eller fors\u00f8mmer sine plikter overfor kommunens innbyggere. \u00a72 Arbeidsomr\u00e5de Byombudets arbeidsomr\u00e5de omfatter den kommunale forvaltning og alle som virker i dens tjeneste, med unntak av avgj\u00f8relser som treffes av bystyret. Byombudet har hele byens befolkning som m\u00e5lgruppe og skal ha fokus spesielt rettet mot kommunens eldre og s\u00e6rlig pleietrengende og barn og unge. Bystyret fastsetter instruks for byombudets virksomhet. For \u00f8vrig utf\u00f8rer Byombudet sitt arbeid selvstendig og uavhengig av kommunen. \u00a73 Arbeidsoppgaver Byombudet skal informere publikum om regler for kommunal saksbehandling, herunder klageordninger. I den utstrekning det er ressurser til det, skal Byombudet bist\u00e5 ved utforming og ekspedisjon av klager. Publikum kan klage til Byombudet over s\u00e5 vel saksbehandlingen som vedtak i en sak. Gjelder klagen vedtak i en sak, skal den administrative klageadgangen v\u00e6re utpr\u00f8vd f\u00f8r Byombudet kan behandle klagen. Byombudet kan ikke behandle saker som er eller har v\u00e6rt til behandling hos Sivilombudsmannen eller som st\u00e5r for eller har v\u00e6rt behandlet av domstolene. Byombudet kan etter henvendelse eller av eget initiativ ta opp faglige og administrative forhold som ombudet mener kan forbedres direkte med den instans forholdet gjelder. I den utstrekning det er ressurser til det, skal Byombudet drive opps\u00f8kende virksomhet for \u00e5 kartlegge problemer prioriterte brukergrupper m\u00f8ter i den kommunale forvaltningen. \u00a74 Rett til opplysninger Forvaltningen har rett og plikt til \u00e5 legge frem alle dokumenter for Byombudet, innenfor de rammer Forvaltningsloven og Offentlighetsloven setter. 10 Byombudet kan ikke informere klageren om andre dokumenter enn de klageren har adgang til etter Forvaltningsloven eller Offentlighetsloven. \u00a75 Uttalelser fra Byombudet Det forvaltningsorgan eller vedkommende saken gjelder, skal alltid gis anledning til \u00e5 uttale seg f\u00f8r Byombudet gir uttalelse. Byombudet kan p\u00e5peke at det er gjort feil eller utvist fors\u00f8mmelige forhold i den kommunale forvaltning. Byombudets uttalelse er av r\u00e5dgivende karakter. Byombudet skal underrette dem saken gjelder om resultatet av byombudets behandling. Byombudet kan ogs\u00e5 gi overordnet forvaltningsorgan slik underretning. Byombudet avgj\u00f8r selv om, og hvilkeform, offentligheten skal meddeles behandlingen av en sak. \u00a76 Taushetsplikt Byombudet har taushetsplikt i samsvar med Offentlighetsloven og Forvaltningslovens bestemmelser. Taushetsplikten varer ogs\u00e5 ved etter byombudets fratreden. \u00a77 \u00c5rsmelding Byombudet skal avgi \u00e5rlig rapport om sin virksomhet til bystyret innen utgangen av mars hvert \u00e5r. Dersom det er oppdaget mangler ved klageordninger, saksbehandlingsrutiner eller annen kommunal praksis, b\u00f8r Byombudet peke p\u00e5 dette i meldingen. Meldingen b\u00f8r videre inneholde en oversikt over behandlingen av de enkelte saker som Byombudet mener har alminnelig interesse. 11 "
}