{
  "dokument_id": "b1fdf4c0-4f49-5b29-bcc9-c23ebbff0212",
  "doc_type": "case_attachment",
  "kommune": 4601,
  "tittel": "2024-04-16 H\u00f8ringsinnspill Bergen kommune.pdf",
  "url": "https://bergen.kommune.no/politikere-utvalg/api/fil/bk360/10283129/2024-04-16-Horingsinnspill-Bergen-kommune-pdf",
  "tekst": "16. april 2024 H\u00f8ring om retningslinjer for tildeling av salgs- og skjenkebevillinger og forskrift om salgs-, skjenke- og \u00e5pningstider i Bergen kommune for perioden 2024-2028 IOGT takker for muligheten til \u00e5 levere h\u00f8ringsuttalelse til planen. Oppsummert IOGT foresl\u00e5r f\u00f8lgende endringer til planen: \u2022 Ikke utvide skjenketidene o Vurdere innskrenkinger basert p\u00e5 effekten kortere skjenketider gir p\u00e5 voldsstatistikken o Ikke \u00e5pne for servering av alkohol p\u00e5 17. mai f\u00f8r kl. 16.00 \u2022 Ikke utvide \u00e5pningstidene for salg av alkohol o Ikke \u00e5pne for salg av alkohol f\u00f8r tidligst kl. 08.00 o Beholde julaften som en dag det ikke selges alkohol \u2022 Beholde rusfrie soner i byen o Legge til kultur- og idrettsarrangementer p\u00e5 listen over rusfrie soner, som Brann stadion og Bergen kino \u2022 Hyppige kontroller som bidrar til en trygg by IOGT i Norge er en rusforebyggende medlemsorganisasjon i vekst. Vi driver ruspolitisk p\u00e5virkningsarbeid, forebyggende tiltak og et utstrakt sosialt arbeid for rusavhengige og for barn og unge. Vi jobber for at det skal v\u00e6re lett \u00e5 ta rusfrie valg og vil bidra til et trygt og inkluderende samfunn. IOGT er en livsyns\u00e5pen og partipolitisk uavhengig medlemsorganisasjon og er godt etablert landet over. I Bergen har vi en tydelig tilstedev\u00e6relse med tre lokale lag, vi driver Sammensenteret p\u00e5 Laksev\u00e5g, en rusfri arena hvor alle som \u00f8nsker kan komme innom, og er eier av \u00c5sane Folkeh\u00f8gskole. IOGTs visjon er at mennesker over hele verden f\u00e5r leve frie og meningsfylte liv uten at alkohol og andre rusmidler hindrer dette. Skjenkereglement og overordnet arbeid for alkoholpolitikk i kommunen er en viktig oppgave. Det krever et helhetlig, lokalt samfunnsansvar. M\u00e5lsettingen m\u00e5 v\u00e6re \u00e5 forebygge og redusere helseskader ved alkoholbruk. N\u00e5r det skal vedtas nye retningslinjer er det de folkevalgte som er ansvarlig for hvor mange timer det \u00e5pnes for skjenking i kommunen, men det er ikke bare tilgangen p\u00e5 alkohol som avgj\u00f8res. Dette arbeidet vil ogs\u00e5 p\u00e5virke hvor mange oppdrag politiet f\u00e5r, hvor mye trafikk det er p\u00e5 legevakten og hvor mange som vil f\u00f8le p\u00e5 en uro av \u00e5 v\u00e6re i sentrumsstr\u00f8k p\u00e5 kveldstid. Skal det lykkes i \u00e5 iverksette planen, er det viktig med en felles politisk forankring og engasjement p\u00e5 alle niv\u00e5er. Skjenketider og vold I kapittel 1.1 i Bergen kommunes retningslinjer for salgs- og skjenkebevillinger st\u00e5r det at retningslinjene skal bygge p\u00e5 alkohollovens form\u00e5l om \u00e5 begrense skader for\u00e5rsaket av alkoholbruk og redusere forbruket av alkohol. Skal skadevirkningene av alkohol reduseres og alkohollovens form\u00e5l ivaretas m\u00e5 totalkonsumet reduseres. Det er en tydelig sammenheng mellom vold og alkoholi. 1 IOGT.NO Sannsynligheten for voldsut\u00f8velse \u00f8ker med \u00f8kende alkoholinntak og beruselsesfrekvens. 70-80 prosent av de som er innblandet i voldsepisoder er p\u00e5virket av alkohol. Ofte er b\u00e5de ut\u00f8ver og offer alkoholp\u00e5virket, og mer enn halvparten av all alkoholrelatert vold involverer de som bare drikker \u00abn\u00e5 og da\u00bb. En betydelig andel av voldssituasjonene oppst\u00e5r p\u00e5 eller like utenfor skjenkesteder. Blant voldsskadede pasienter ved Oslo legevakt hadde volden i 20 prosent av tilfellene skjedd p\u00e5 eller umiddelbart utenfor et skjenkested, if\u00f8lge en rapport utgitt av Oslo skadelegevakt i 2013. En unders\u00f8kelse gjennomf\u00f8rt av Helsedirektoratet i 2014 viser at 36 prosent av befolkningen f\u00f8ler det er utrygt \u00e5 oppholde seg i sentrum av hjemkommunen sin p\u00e5 kveldstid. Det er kvinner og unge som er mest utsatt for plager av andres alkoholinntak, derfor er det n\u00e6ringsvennlig \u00e5 f\u00f8re en politikk som korter ned p\u00e5 \u00e5pningstidene for skjenking. Kortere skjenketider f\u00f8rer til mindre fyll og uro og dermed vil tilbudene i sentrumsstr\u00f8k framst\u00e5 mer appellerende for alle. For \u00e5 sikre trygge og gode byrom er det viktig \u00e5 ta i bruk tiltak som nytter. Derfor oppfordrer IOGT til skjenketider som gjenspeiler dette. En studie gjennomf\u00f8rt av SIRIUS i 2011 av de 18 st\u00f8rste bykommunene i Norge i perioden 2000\u20132010 viste at \u00e9n times utvidelse av skjenketiden f\u00f8rte til en \u00f8kning i voldstilfeller p\u00e5 nattestid i helgene p\u00e5 om lag 17 prosent. Resultatene fra unders\u00f8kelsen viste ogs\u00e5 at effekten er symmetrisk, slik at antall voldstilfeller g\u00e5r tilsvarende ned ved \u00e9n times tidligere stenging. Dette ser man ogs\u00e5 fra andre land. En fersk unders\u00f8kelse fra Baltimore i USA viste at volden sank med hele 23 prosent da de kuttet i skjenketidene i et nabolag i byen, og ga byen en besparelse p\u00e5 200 millioner kroner (18,2 millioner dollar) \u00e5rlig.ii Folk \u00f8nsker ansvarlige skjenketider Tidsinnskrenkingen for alkoholgruppe 3 er satt til kl. 24.00 og alkoholgruppe 1 og 2 er satt til kl. 01.00 i henhold til alkohollovens normaltid og det er forbudt \u00e5 servere alkohol etter kl. 03.00. Kommunen m\u00e5, etter forskrift, selv sette skjenkestopp innenfor makstiden og mange kommuner velger tidligere skjenkestopp. Tidligere skjenkestopp har bred folkelig oppslutning og en unders\u00f8kelse gjennomf\u00f8rt av Sentio i 2019 viser at seks av ti mener at maksimaltiden for skjenking b\u00f8r v\u00e6re kl. 02.00 eller tidligere. Bare 17 prosent \u00f8nsker at det skal v\u00e6re skjenking til kl. 03.00. IOGT oppfordrer Bergen kommune til \u00e5 ikke utvide skjenketidene, og gjerne endre dem til normaltidene, som tiltak mot uro, vold, overskjenking og skade. Bevar rusfrie soner for barn og familier IOGT er opptatt av at ungdom skal ha en trygg, god og rusfri ungdomstid. Dette inneb\u00e6rer blant annet \u00e5 la arenaer for de unge forbli alkoholfrie, skape attraktive rusfrie m\u00f8teplasser og styrke kultur- og fritidstilbudet. Hensynet til barn og unge b\u00f8r v\u00e6re f\u00f8rende i skjenke- og salgspolitikken, og da er en viktig forebyggende faktor \u00e5 begrense tilgangen til alkohol. Barn trives best med edru voksne. For \u00e5 ivareta barn og unge i Bergen kommune er det viktig med tydelige regler for skjenking, og at ikke skjenking g\u00e5r p\u00e5 barns bekostning. Derfor oppfordres kommunen til \u00e5 ha konsekvente og barnevennlige retningslinjer for salgs- og skjenkebevillinger. IOGT mener at kommunen b\u00f8r legge til rette for alkoholfrie soner og at kultur- og idrettsarrangementer som stevner, fotballkamper, bibliotek og teater- og kinosaler holdes rusfri. Det er viktig \u00e5 ikke \u00e5pne opp for skjenking p\u00e5 disse stedene for at barn og ungdom skal kjenne seg trygge. Derfor oppfordrer IOGT Bergen kommune til \u00e5 endre dagens politikk der barn og unge opplever \u00e5 bli ekskludert fra eller tvunget til \u00e5 omg\u00e5s berusede voksne p\u00e5 arenaer for kultur og idrett. Brann Stadion er et stort 2 IOGT.NO samlingspunkt for folk i alle aldre, men selv om Sportsklubben i mange \u00e5r har jobbet strategisk for \u00e5 rekruttere nye, unge Brannsupportere har klubben (og politikerne) g\u00e5tt inn for skjenking bak Sparebanken Vest- tribunen i pausen, hvor mange barn og unge l\u00f8per rundt og oppholder seg. Det mener IOGT er ugreit og ber politikerne ta en ny runde p\u00e5. I Bergen kino, hvor kommunen er en stor eier, har alkoholservering hvor barn og unge ferdes blitt tillatt. Ogs\u00e5 Torgallmenningen, hjertet av Bergen, en av de f\u00e5, store, \u00e5pne plassene i sentrum, ble stengt igjen av gjerder, stoler og bord, til gode for kapitalistiske akt\u00f8rer. En slik privatisering av Torgallmenningen er s\u00e6rdeles uheldig, og steder som er ment \u00e5 v\u00e6re trygge for mindre\u00e5rige blir alkohol gjort stadig mer tilgjengelig. Utsett skjenkestart p\u00e5 nasjonaldagen 17. mai er en helt unik dag der vi i v\u00e5r kultur og tradisjon har valgt \u00e5 la barna v\u00e6re de mest sentrale akt\u00f8rene i feiringen av Grunnloven, med barnetog og aktiviteter for familien fra morgen til langt ut p\u00e5 ettermiddagen. Det har mange steder i landet v\u00e6rt en sv\u00e6rt uheldig utvikling med alkoholinntak b\u00e5de privat og p\u00e5 utesteder allerede fra tidlig morgeniii. Dette medf\u00f8rer at barn eksponeres for berusede voksne under det som prim\u00e6rt skal v\u00e6re en trygg og morsom festdag i offentlige gater og p\u00e5 offentlige plasser. i. Mye av alkoholeksponeringen barna utsettes for, og alkoholinntaket blant voksne denne dagen, skjer p\u00e5 utesteder eller p\u00e5 arenaer hvor skjenkel\u00f8yve er gitt for anledningen. For \u00e5 begrense problemene med de midlene kommunen r\u00e5r over, anbefaler vi derfor sterkt at skjenkestart utsettes til kl. 16.00 p\u00e5 17.mai. IOGT st\u00e5r ogs\u00e5 bak kampanjen Hvit Jul, og Folkehelseinstituttet estimerer at 90 000 barn lever i et hjem der minst en av de voksne misbruker alkohol. At julaften er en dag det ikke selges eller skjenkes alkohol er \u00e5 sende et tydelig signal om at barn tas p\u00e5 alvor. Derfor foresl\u00e5r IOGT at julaften fortsatt inkluderes over dager det ikke er \u00e5pent for salg av alkohol i kommunen. N\u00e5r det gjelder ordin\u00e6re salgstider er IOGT uroet over at kommunen velger \u00e5 bryte med normen om \u00e5 ikke selge alkohol f\u00f8r kl. 08.00, og stiller sp\u00f8rsm\u00e5l med om det i det hele tatt er lovlig. Alkoholloven sier at salg av alkoholholdig drikk gruppe 1 kan skje fra kl. 08.00 til kl. 18.00 p\u00e5 hverdager og til kl. 15.00 p\u00e5 dager f\u00f8r s\u00f8n- og helligdager. Kommunen har rom for \u00e5 utvide eller innskrenke dette, men at det er forbudt etter kl. 20.00 p\u00e5 hverdager og 18.00 p\u00e5 dager f\u00f8r s\u00f8n- og helgedager. Det st\u00e5r ikke i alkoholloven at det er lovlig \u00e5 \u00e5pne for salg f\u00f8r kl. 08.00. \u00d8kt tilgjengelighet f\u00f8rer dessuten til \u00f8kt forbruk, og det er urovekkende om bystyret i Bergen \u00e5pner opp for at mennesker som sliter med alkoholmisbruk kan kj\u00f8re bil til butikken og kj\u00f8pe alkohol i tidsperioden hvor barn og unge ferdes i trafikken p\u00e5 vei til skolen. Bevilling og kontroll Vi oppfordrer til at bevillingshavere m\u00e5 s\u00f8ke p\u00e5 nytt hvert fjerde \u00e5r og ber kommunen om \u00e5 vurdere det. Med ny s\u00f8knad i hver periode f\u00e5r politikerne vurdere bevillingssituasjonen regelmessig, som er anbefalt praksis, og det er enklere \u00e5 luke ut uprofesjonelle akt\u00f8rer. Det vil i tillegg kunne bist\u00e5 kommunen i \u00e5 f\u00e5 innhentet ny og riktig informasjon p\u00e5 bevillingshavere. N\u00e5r det gjelder myndigheten til \u00e5 avgj\u00f8re s\u00f8knader om skjenkebevilling som kommer opp i fornyingsprosessen og underveis i perioden oppfordrer vi til at kommunestyret har det siste ordet i disse sakene og at det ikke delegeres til formannskapet, et politisk utvalg eller til kommunedirekt\u00f8ren. I tillegg oppfordres det til hyppige og grundige kontroller for at kommunen, som den \u00f8verst ansvarlige for skjenkingen, f\u00f8lger opp kravene i alkoholloven for en ansvarlig skjenkepolitikk. En ansvarlig 3 IOGT.NO politikk som begrenser tilgjengeligheten, reduserer forbruket. Mennesker med rusproblemer f\u00e5r det litt enklere om de har rusfrie milj\u00f8er rundt seg. P\u00e5 v\u00e5re nettsider st\u00e5r det mer om IOGT sitt arbeid, tiltak vi jobber for og tallene som ligger bak v\u00e5r politikk. Les mer p\u00e5 iogt.no/politikk. Vennlig hilsen Elna Nilsen Leder av Folkets Vel, IOGT i Bergen Hanne Cecilie Widnes Generalsekret\u00e6r, IOGT i Norge Kontaktinfo: David Pletten Aasgard Politisk r\u00e5dgiver, IOGT i Norge E-post: david@iogt.no i https://actis.no/images/Lokalvalgsrapport-2022-til-nettsiden.pdf ii https://www.bu.edu/sph/news/articles/2024/reducing-late-night-alcohol-sales-curbed-violent-crimes-by-23- per-year-in-a-baltimore-neighborhood/ iii iogt.no/erduenig/17mai 4 IOGT.NO "
}