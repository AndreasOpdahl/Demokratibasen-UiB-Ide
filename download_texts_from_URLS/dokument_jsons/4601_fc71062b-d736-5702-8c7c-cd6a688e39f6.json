{
  "dokument_id": "fc71062b-d736-5702-8c7c-cd6a688e39f6",
  "doc_type": "case_presentation",
  "kommune": 4601,
  "tittel": "Orientering om byr\u00e5dets beslutning - Nesttun elvepark",
  "url": "https://bergen.kommune.no/politikere-utvalg/api/fil/bk360/10196199/Framstilling-Orientering-om-byradets-beslutning-Nesttun-elvepark",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2020/99686-75 Orientering om byr\u00e5dets beslutning - Nesttun elvepark Hva saken gjelder: Saken gjelder orientering om byr\u00e5dets beslutning om \u00e5 frafalle p\u00e5stevnet skj\u00f8nn til fastsettelse av erstatning, for byr\u00e5dets vedtak om ekspropriasjon til gjennomf\u00f8ring av Nesttun elvepark. Bakgrunnen for saken er byr\u00e5dets vedtak om ekspropriasjon i sak 1077/21 den 18. mars 2021: Vedtak: 1. Med den begrunnelsen som fremkommer i saken og av kommuneadvokatens notat, vedtar byr\u00e5det med hjemmel i plan- og bygningsloven \u00a7 16-2 f\u00f8rste ledd \u00e5 ekspropriere n\u00f8dvendig grunn og rettigheter fra de eiendommene i Bergen kommune som er omhandlet i saksutredningen til gjennomf\u00f8ring av reguleringsplan \u00abFana. Gnr 42 bnr 3, 59 mfl., Nesttun terminal\u00bb, med arealplan ID 60230000\u00bb. 2. Kommuneadvokaten gis fullmakt til \u00e5 p\u00e5stevne skj\u00f8nn ved Bergen tingrett til fastsettelse av full erstatning for erverv av grunn og rettigheter. 3. Kommuneadvokaten gis fullmakt til \u00e5 s\u00f8ke Statsforvalteren i Hordaland om forh\u00e5ndstiltredelse av arealene i medhold av oreigningsloven \u00a7 25. Nesttun elvepark var et regulert prosjekt i reguleringsplan \u00abFana. Gnr 42 bnr 3, 59 mfl., Nesttun terminal\u00bb, med arealplan ID 60230000. Prosjektet skulle tilrettelegges for universell utforming av gangveg langs og ned mot Nesttunelven, og var knyttet til rekkef\u00f8lgekrav i reguleringsbestemmelser \u00a7 18.2: \u00abOmr\u00e5dene F1, F2 med turveg skal v\u00e6re etablert senest ett \u00e5r etter at Bybanen \u00e5pner for drift mot R\u00e5dal.\u00bb Bergen kommune p\u00e5tok seg ansvaret for realiseringen av den n\u00f8dvendige infrastrukturen. Bymilj\u00f8etaten ved Gjennomf\u00f8ringsavdelingen har siden oktober 2020 gjennomf\u00f8rt minnelige forhandlinger for grunnavst\u00e5else. Det lykkes ikke \u00e5 bli enige med grunneiers styreleder Jens Petter Teigland eller leietaker M\u00f8ller Bil. Det er bakgrunnen for byr\u00e5dets vedtak om ekspropriasjon. Byr\u00e5dets vedtak om ekspropriasjon i sak 1077/21 ble p\u00e5klaget av grunneier og leietaker, men vedtaket ble opprettholdt av UMBY den 11. november 2021 sak 390/21. Statsforvalter stadfestet kommunens vedtak i februar 2022. I forbindelse med bystyresak 227/22 om nytt tappearrangement i Grimevatnet, ble \u00abbyr\u00e5det [bedt] g\u00e5 i dialog med partene med m\u00e5l om \u00e5 finne en minnelig l\u00f8sning,\u00bb (merknad 4 i 1 bystyrets vedtak). Det vil si en l\u00f8sning i samsvar med reguleringsplanen og dets forutsetninger. Dav\u00e6rende byr\u00e5d for klima, milj\u00f8 og byutvikling Ingrid Nergaard Fjeldstad gjennomf\u00f8rte m\u00f8ter med partene i saken den 21. november 2022, 30. mars 2023, samt befaring 24. april 2023. Nesttunvassdragets venner var ogs\u00e5 til stede p\u00e5 m\u00f8tene. I brev datert 2. juni 2023 fra byr\u00e5d for klima, milj\u00f8 og byutvikling Ingrid Nergaard Fjeldstad, ble kommunens forslag til en minnelig l\u00f8sning innenfor det definerte handlingsrommet presentert, det vil si innenfor reguleringsplanens arealform\u00e5l og utstrekning. L\u00f8sningen ble avvist av partene i saken. Byr\u00e5d for byutvikling Christine Kahrs m\u00f8tte partene i saken 17. januar 2024. Skj\u00f8nnssaken for fastsettelse av erstatning var berammet i Bergen tingrett den 15-18. april 2024. Byr\u00e5det vedtok \u00e5 gjennomf\u00f8re ekspropriasjonen i sak 1077/21, og det var derfor n\u00f8dvendig med et byr\u00e5dsvedtak for \u00e5 frafalle s\u00f8ksm\u00e5let. Byr\u00e5det behandlet saken i m\u00f8tet 04.04.2024 sak 1074/24 og fattet f\u00f8lgende vedtak: \u00abKommuneadvokaten gis fullmakt til \u00e5 frafalle p\u00e5stevnet skj\u00f8nn.\u00bb Begrunnelsen for vedtaket: \u00abByr\u00e5d for byutvikling mener det ikke er \u00f8nskelig \u00e5 gjennomf\u00f8re grunnerverv for etablering av elvepark p\u00e5 Nesttun. Reguleringsplanen er gammel og b\u00e6rer ikke preg av \u00e5 l\u00f8se st\u00f8rre etterlyste behov.\u00bb \u00d8konomiske konsekvenser: Det er satt av 6,8 mill i investeringsbudsjettet for grunnerverv i 2024. Prosjektets kostnader vil bli nedjustert ved rullering av Handlings- og \u00f8konomiplanen. Kommunens ansvar for kostnader til juridisk og teknisk bistand f\u00f8lger av skj\u00f8nnsprosessloven \u00a7 54: \u00abSaks\u00f8keren skal erstatte saks\u00f8kte n\u00f8dvendige utgifter i anledning av skj\u00f8nnssaken.\u00bb Det ble vist til denne bestemmelsen i begj\u00e6ring om skj\u00f8nn og de saks\u00f8kte ble oppfordret til \u00e5 organisere sin representasjon som angitt i bestemmelsen og samle seg om \u00e9n prosessfullmektig. Det er p.t. ikke mottatt noe krav om sakskostnader. Byr\u00e5dets vurdering og anbefaling/konklusjon: Byr\u00e5det viser til sin begrunnelse i byr\u00e5dssak 1074/24. Byr\u00e5det vil orientere om at vedtaket inneb\u00e6rer at Nesttun elvepark slik den fremkommer i reguleringsplan \u00abFana. Gnr 42 bnr 3, 59 mfl., Nesttun terminal\u00bb, arealplan ID 60230000, ikke vil bli realisert som intendert ved bystyrets vedtak i sak 41/11, datert 21. februar 2011. Avsatte midler i investeringsbudsjettet vil bli nedjustert ved rullering av Handlings- og \u00f8konomiplanen. Byr\u00e5det ber bystyret ta saken til orientering. Begrunnelse for framleggelse til bystyret: Reglement for bystyret og utvalgene 2023-2027 5.8.2 Enkeltsaker b. Enkeltsaker som avviker fra vedtatte planer innenfor alle omr\u00e5der som er delegert. 2 Byr\u00e5det innstiller til bystyret \u00e5 fatte f\u00f8lgende vedtak: Bystyret tar byr\u00e5dets vedtak i sak 1074/24 \u00abFrafall av s\u00f8ksm\u00e5l - Nesttun elvepark, arealplan ID 60230000\u00bb, til orientering. Dato: 23. april 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. 3 "
}