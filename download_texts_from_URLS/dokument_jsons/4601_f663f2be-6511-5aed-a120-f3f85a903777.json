{
  "dokument_id": "f663f2be-6511-5aed-a120-f3f85a903777",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 25 fra Per-Arne Larsen (V) ang\u00e5ende \u00f8konomiske konsekvenser av vedtak i sak om bemanningsnorm - Utvalg for barnehage, skole og idrett",
  "url": "https://bergen.kommune.no/politikere-utvalg/api/fil/bk360/10285817/Svar-pa-skriftlig-sporsmal-nr-25-fra-Per-Arne-Larsen-V-angaende-okonomiske-konsekvenser-av-vedtak-i-sak-om-bemanningsnorm-Utvalg-for-barnehage-skole-og-idrett",
  "tekst": " Seksjon for strategi, utvikling og utredning (SUU) Til Intern korrespondanse Bystyrets kontor V\u00e5r referanse: 2024/64485-3 Saksbehandler: Sara Br\u00fcgger Helgesen Fra Dato: 30. april 2024 Byr\u00e5d for barnehage og skole Svar p\u00e5 skriftlig sp\u00f8rsm\u00e5l nr. 25 fra Per-Arne Larsen (V) ang\u00e5ende \u00f8konomiske konsekvenser av vedtak i sak om bemanningsnorm - Utvalg for barnehage, skole og idrett Representanten Per-Arne Larsen (V) har 16.04.2024 sendt inn f\u00f8lgende skriftlige sp\u00f8rsm\u00e5l: I bystyrem\u00f8tet den 10. april ble det i sak 109/24 Representantforslag fra Odd Arild Viste (R) vedr\u00f8rende praktiseringen av bemanningsnormen i barnehagene flertall for f\u00f8lgende vedtak: \u201cBemanningen i de kommunale barnehagene skal hver enkelt dag v\u00e6re slik at den er p\u00e5 niv\u00e5 med kravet i bemanningsnormen, nedfelt i Lov om barnehager \u00a7 26. De dagene barnehagene eventuelt ikke klarer \u00e5 ha en bemanning p\u00e5 dette niv\u00e5et, skal dette rapporteres som et avvik\u201d. Vedtaket er likelydende med representantforslagets forslag til vedtak. Flertallet var imot byr\u00e5dets forslag, vedtatt med et flertall best\u00e5ende av Venstre, Krf, Ap, Sv, MdG, R\u00f8dt og INP. Alle partiene hadde dette i kj\u00f8replanene sine, og partiene Ap, Sv, MdG, R og INP argumenterte for forslaget til vedtak p\u00e5 talerstolen. Da bystyret var i ferd med \u00e5 avrunde m\u00f8tet sa ordf\u00f8rer at det var kommet en henstilling om omstemming i saken om bemanningsnorm. Ordf\u00f8rer ba om klargj\u00f8ring av bakgrunnen for henstillingen. Gruppeleder for H\u00f8yre forklarte noe til ordf\u00f8rer, og ordf\u00f8rer sa h\u00f8yt at det gjaldt \u00f8konomiske konsekvenser. Deretter gikk INPs gruppeleder til talerstolen og forklarte at bakgrunnen for \u00f8nsket om omstemming var at de var gjort oppmerksom p\u00e5 at forslaget til vedtak hadde \u00f8konomiske konsekvenser de ikke var gjort oppmerksom p\u00e5 f\u00f8r etter avstemming. Etter debatt konkluderte ordf\u00f8reren med at det ikke skulle avholdes omstemming. Saken som var et representantforslag hadde et vedlagt svar/notat signert byr\u00e5dsleder og barnehagebyr\u00e5d som grunnlag for behandlingen i bystyret. Selv om forslaget til vedtak i representantforslaget er likelydende med det som senere ble p\u00e5st\u00e5tt \u00e5 ha \u00f8konomiske konsekvenser etter at det ble vedtatt i bystyret, inneholder ikke notatet noe om \u00f8konomiske konsekvenser ved \u00e5 fatte et slikt vedtak. Det ble heller ikke nevnt av byr\u00e5det i behandlingen av saken. I den grad de potensielle \u00f8konomiske konsekvensene har v\u00e6rt gjort kjent for bystyregruppne til byr\u00e5dspartiene og/eller samarbeidspartiene er det verd \u00e5 nevne at ogs\u00e5 andre partier har interesse av \u00e5 vite om slike forhold f\u00f8r avstemming. Sp\u00f8rsm\u00e5l til byr\u00e5den: 1. Forslaget til vedtak er likelydende med forslagsstillers forslag til vedtak, og det var innstilt med flertall fra Utvalg for barnehage, skole og idrett. Hva er grunnen til at ikke svaret fra byr\u00e5den inneholdt en vurdering av \u00f8konomiske konsekvenser ved vedtaket, og hva er grunnen til at dette ikke ble opplyst i debatten? 2. Da det etter avstemming og frem til henstillingen om omstemming fremkom at vedtaket ville f\u00e5 \u00f8konomiske konsekvenser, hvem formidlet dette og til hvem? 3. Hva er de reelle \u00f8konomiske konsekvensene ved vedtaket? 4. Hvordan har byr\u00e5det fulgt opp vedtaket, og hvordan vil det blir fulgt opp fremover? Svar fra byr\u00e5den: 1. Forslaget til vedtak er likelydende med forslagsstillers forslag til vedtak, og det var innstilt med flertall fra Utvalg for barnehage, skole og idrett. Hva er grunnen til at ikke svaret fra byr\u00e5den inneholdt en vurdering av \u00f8konomiske konsekvenser ved vedtaket, og hva er grunnen til at dette ikke ble opplyst i debatten? Viser til byr\u00e5det sitt svar p\u00e5 representantforslag om praktisering av bemanningsnormen i barnehagene, der det fremheves at barnehagene allerede oppfyller lovkravet n\u00e5r det gjelder bemanning i barnehagen. Dette er grunnen til at svaret fra byr\u00e5det ikke inneholdt en n\u00e6rmere utdypning av de \u00f8konomiske konsekvensene. Som det st\u00e5r i svaret p\u00e5 representantforslaget, er det allerede i dag slik at dersom barnehagene ikke klarer \u00e5 oppfylle de nasjonale kravene til grunnbemanning, skal det meldes avvik om dette i BkKvalitet. Svaret p\u00e5 representantforslaget gir en oversikt over innrapporterte avvik i 2023, og arbeidet som gj\u00f8res for \u00e5 sikre at barnehagene melder avvik ved manglende bemanning. I konklusjonen p\u00e5 svaret st\u00e5r det ogs\u00e5 at \u00abselv om lovkravet m\u00e5les p\u00e5 barnehageniv\u00e5, skal barnehagene s\u00f8rge for en tilfredsstillende pedagogisk praksis hver enkelt dag i barnehagen, og dette inneb\u00e6rer \u00e5 sikre at bemanningen er i tr\u00e5d med lovverket\u00bb. Grunnen til at det ikke er gjort en n\u00e6rmere \u00f8konomisk utredning i svaret, er alts\u00e5 fordi forslaget som forel\u00e5 i vedtaket allerede gjennomf\u00f8res. I henhold til barnehageloven oppfyller barnehagene i Bergen den nasjonale bemanningsnormen, selv om det deler av dagen vil v\u00e6re tilfeller der ikke normtallet for voksne til stede med barna grunnet m\u00f8tevirksomhet, pauser, planleggingstid mm. oppfylles. Det skal meldes avvik i BkKvalitet de dagene barnehagene ikke klarer \u00e5 oppfylle kravene til bemanning. Dette er det laget prosedyrer for i BkKvalitet som barnehagene skal f\u00f8lge. 2. Da det etter avstemming og frem til henstillingen om omstemming fremkom at vedtaket ville f\u00e5 \u00f8konomiske konsekvenser, hvem formidlet dette og til hvem? Det er vanlig at det foreg\u00e5r samtaler og diskusjoner mellom partiene i bystyret i l\u00f8pet av et bystyrem\u00f8te. Denne dialogen er n\u00f8dvendig for \u00e5 opprettholde et velfungerende samarbeid mellom partiene. Informasjonen om konsekvensene av dette forslaget, slik byr\u00e5det tolket det, har kommet frem i byr\u00e5dets vurdering av forslaget. Som beskrevet over tolket vi forslaget slik at det ikke inneb\u00e6rer ytterligere \u00f8konomiske konsekvenser, fordi barnehagene allerede skal oppfylle bemanningsnormen hver dag i henhold til barnehageloven, og melde avvik dersom de ikke klarer dette. 3. Hva er de reelle \u00f8konomiske konsekvensene ved vedtaket? Jeg ser at det er mulig \u00e5 tolke konsekvensene av representantforslaget p\u00e5 ulike m\u00e5ter. Byr\u00e5det forholder seg til tolkningen av selve vedtaket, hvor forslaget inneb\u00e6rer at dagens praksis og vedtak er i henhold til barnehageloven, og derfor ikke vil medf\u00f8re \u00f8konomiske konsekvenser. Dersom representanten som stilte forslaget mente at en skal g\u00e5 utover dagens bemanningsnorm, og til enhver tid i l\u00f8pet av en barnehagedag oppfylle lovkravet, er saken annerledes. Dette ville krevd en \u00f8kning i bemanningen i alle barnehagene for \u00e5 dekke inn tiden som g\u00e5r til planleggingstid, m\u00f8tevirksomhet, lunsj, kvalitetsutviklingsarbeid, foreldresamtaler, mm. For \u00e5 gi et forenklet prisanslag p\u00e5 den alternative tolkningen av forslaget har vi regnet ut hva det ville kostet \u00e5 dekke inn timene som g\u00e5r til planleggingstid for pedagogene i kommunale og private barnehager. Dersom en tar utgangspunkt i en barnehage p\u00e5 64 barn, som tilsvarer en gjennomsnittlig stor barnehage, vil det kreve 0,56 \u00e5rsverk \u00e5 dekke inn plantiden til pedagogene. Dette resulterer i en \u00e5rlig kostnad p\u00e5 rundt 42 mill. for de kommunale barnehagene, og rundt 105 mill. n\u00e5r en regner med tilskudd til de private barnehagene. Anslaget over er som nevnt for \u00e5 dekke inn timene til planleggingstid. Det er derfor viktig \u00e5 nevne at det ogs\u00e5 g\u00e5r tid til pauser, m\u00f8tevirksomhet, tid til kvalitetsutvikling mm. i l\u00f8pet av en gjennomsnittlig barnehageuke, som ikke er tatt med i beregningen over. 4. Hvordan har byr\u00e5det fulgt opp vedtaket, og hvordan vil det blir fulgt opp fremover? Som byr\u00e5d har jeg stor forst\u00e5else for den krevende situasjonen barnehagene st\u00e5r i. Det har over lengre tid v\u00e6rt en stor utfordring knyttet til h\u00f8yt sykefrav\u00e6r i barnehagene, og mangel p\u00e5 kvalifiserte vikarer. Dette er en utfordring Byr\u00e5dsavdeling for barnehage og skole har jobbet aktivt med, og vil fortsette \u00e5 jobbe videre med for \u00e5 gi barn og ansatte i barnehagene en trygg og god barnehagehverdag. Daniel C. E. H\u00e4gglund - Byr\u00e5d for barnehage og skole Dokumentet er godkjent elektronisk. "
}