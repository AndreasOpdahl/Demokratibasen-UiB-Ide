{
  "dokument_id": "d4134458-6b9d-58d1-9d32-0dd6a3c33cd2",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 125 fra Chris J\u00f8rgen K. R\u00f8dland (H) til Christine Kahrs (H) om klager p\u00e5 potensielt ulovlig AirBn",
  "url": "https://bergen.kommune.no/politikere-utvalg/api/fil/bk360/10957781/Svar-pa-skriftlig-sporsmal-nr-125-fra-Chris-Jorgen-K-Rodland-H-til-Christine-Kahrs-H-om-klager-pa-potensielt-ulovlig-AirBn",
  "tekst": " BBU \u2013 Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/120866-3 Saksbehandler: Malene Nesse Gr\u00f8nningen Fra Dato: 15. august 2024 Byr\u00e5d for byutvikling Svar p\u00e5 skriftlig sp\u00f8rsm\u00e5l nr. 125 fra Chris J\u00f8rgen K. R\u00f8dland (H) til Christine Kahrs (H) om klager p\u00e5 potensielt ulovlig AirBnB- korttidsutleie i sentrum - Utvalg for milj\u00f8 og byutvikling Sp\u00f8rrer viser til oppslag i BT vedr. klager p\u00e5 potensielt ulovlig AirBnB-korttidsutleie i sentrum: https://www.bt.no/nyheter/okonomi/i/kwwe7Q/airbnb-naboene-er-bekymret-for-at- kortidsutleien-i-nabolaget-har-eskalert Sp\u00f8rsm\u00e5l til byr\u00e5den: Hvordan h\u00e5ndteres denne problemstillingen av kommunens tilsynsavdeling, og vil byr\u00e5den vurdere \u00e5 oppdatere kommunens praksis i tr\u00e5d med utviklingen som det pekes p\u00e5 i BT? Svar fra byr\u00e5den: Byr\u00e5det er opptatt av at bergensere skal bo og leve gode liv i sentrum, og setter stor pris p\u00e5 at innbyggere sier ifra n\u00e5r de mener at ting ikke er slik de burde v\u00e6re. Byr\u00e5den har stor forst\u00e5else for at det er frustrerende dersom man opplever at fellesskapet i nabolaget forvitrer, og dette er en problemstilling byr\u00e5det vil ta med seg videre i arbeidet med ny overordnet kommuneplan for Bergen (KPA). Byr\u00e5det mener i utgangspunktet at man skal v\u00e6re forsiktig i \u00e5 gripe inn i hva privatpersoner gj\u00f8r med egen bolig, og at turisme b\u00e5de er \u00f8konomisk og kulturelt viktig for bysamfunnet v\u00e5rt. Likevel ser man at det kan bli et h\u00f8yt konfliktniv\u00e5 i turistbyer hvor de fastboende innbyggerne f\u00f8ler at de \u00abmister\u00bb lokalsamfunnet sitt til turister. Vi m\u00e5 derfor s\u00f8rge for en god balanse mellom fastboende og bes\u00f8kende, og at lover og regler h\u00e5ndheves. Som utgangspunkt forutsetter jeg at utleien av boligene i dette tilfellet er i tr\u00e5d med lover, regler og regulert form\u00e5l. Om det ikke er tilfellet b\u00f8r det meldes inn til Plan- og bygningsetaten, slik at tilsynsavdelingen kan vurdere eventuelle ulovligheter og h\u00e5ndheve regelverket. Christine Kahrs \u2013 Byr\u00e5d for byutvikling Dokumentet er godkjent elektronisk. "
}