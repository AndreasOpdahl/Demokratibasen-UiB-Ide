{
  "dokument_id": "f4fdbbbd-9261-5526-9798-daf82d3abc61",
  "doc_type": "case_presentation",
  "kommune": 4601,
  "tittel": "H\u00f8ringsuttalelse - Kompetansekrav for leger i kommunale helse- og omsorgstjenester",
  "url": "https://bergen.kommune.no/politikere-utvalg/api/fil/bk360/11815469/Framstilling-Horingsuttalelse-Kompetansekrav-for-leger-i-kommunale-helse-og-omsorgstjenester",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2024/172566-2 H\u00f8ringsuttalelse - Kompetansekrav for leger i kommunale helse- og omsorgstjenester Hva saken gjelder: Helse- og omsorgsdepartementet har sendt p\u00e5 h\u00f8ring utkast til forskriftsendringer som omfatter kompetansekrav for leger i kommunale helse- og omsorgstjenester m.m. H\u00f8ringsfrist: 01.02.2025 Forslagene er en del av oppf\u00f8lgingen av det s\u00e5kalte ekspertutvalgets rapport \u00abGjennomgang av allmennlegetjenesten\u00bb. Hovedinnholdet i h\u00f8ringen er \u00e5 svekke kompetansekravene til leger i kommunale helse- og omsorgstjenester fordi departementet antar at det vil bedre rekrutteringen. Forslagene i denne h\u00f8ringen kommer i forlengelse av endringer i spesialistforskriften, som Bergen kommune i sin h\u00f8ringsuttalelse var sterkt kritisk til. Departementet foresl\u00e5r endring i krav til spesialitet for leger i kommunale helse- og omsorgstjenester utenfor fastlegeordningen fra \u00e5 v\u00e6re i spesialisering eller ferdig spesialist i allmennmedisin til \u00e5 v\u00e6re i spesialisering eller ferdig spesialist i hvilken som helst spesialitet. I tillegg foresl\u00e5s to varianter av oppmykning av unntaksbestemmelser fra kravet om spesialisering. Alternativ 1 er unntak for arbeidsforhold eller avtaleforhold av inntil ett \u00e5rs varighet, og i tillegg unntak for arbeidsforhold eller avtaleforhold av varighet inntil 4 m\u00e5neder per kalender\u00e5r. Alternativ 2 er unntak for arbeidsforhold eller avtaleforhold av inntil ett \u00e5rs varighet, og i tillegg unntak for arbeidsforhold eller avtaleforhold av varighet inntil 4 m\u00e5neder per kalender\u00e5r, samt tidsubegrenset unntak for krav om spesialisering for leger med gjennomf\u00f8rt LIS1 som er ansatt i vikariater. Videre foresl\u00e5s to varianter av minimumskompetanse for \u00e5 kunne ha legevakt alene uten bakvakt, henholdsvis enten \u00e5 stille krav til \u00e5 v\u00e6re under spesialisering i spesialistutdanningens andre eller tredje del (LIS2 eller LIS3) eller \u00e5 ha oppn\u00e5dd l\u00e6ringsm\u00e5lene i spesialistutdanningens f\u00f8rste del (LIS1), som begge er en betydelig oppmykning fra tidligere krav f\u00f8r innf\u00f8ring av midlertidige unntaksbestemmelser. Hensikten er \u00e5 gj\u00f8re det lettere for kommunene \u00e5 bemanne legevakter, og at f\u00e6rre leger m\u00e5 stille som bakvakt. Til slutt er det foresl\u00e5tt innf\u00f8ring av mulighet til \u00e5 tilplikte fastleger veiledning av LIS1 eller ALIS, som en del av de 7,5 timene per uke som kommunen kan tilplikte andre allmennmedisinske oppgaver. Byr\u00e5dens vurdering og forslag til h\u00f8ringsuttalelse: Overordnet er Bergen kommune uenig i at kompetansekravene til leger i kommunale helse- og omsorgstjenester b\u00f8r svekkes. Kommunehelsetjenesten trenger leger som har h\u00f8y 1 kompetanse p\u00e5 legearbeid i kommunene. Det er viktig at de legene som utf\u00f8rer ca. 90% av pasientkonsultasjoner i Norge har en bred og kvalitetssikret kompetanse. Kompetansen til legene i kommunale helse- og omsorgstjenester har ogs\u00e5 stor betydning for samarbeidet med spesialisthelsetjenesten, ikke prim\u00e6rt for \u00e5 begrense antall henvisninger, men for \u00e5 oppn\u00e5 at riktig pasient blir henvist til riktig spesialisthelsetjeneste til riktig tid. Bergen kommune tror heller ikke at svekkede kompetansekrav, herunder svekkede krav til at kommunen skal tilby spesialisering, vil virke rekrutterende. Tvert imot mener Bergen kommune at det \u00e5 tilby god spesialistutdanning til alle kommunens leger som ikke er spesialister, er et viktig rekrutteringsvirkemiddel. Et krav til kommunen om \u00e5 tilby spesialistutdanning b\u00f8r fortsatt speiles av et krav til legene om \u00e5 v\u00e6re i spesialisering. Endring av krav til spesialitet for leger i kommunale helse- og omsorgstjenester utenfor fastlegeordningen fra \u00e5 v\u00e6re i spesialisering eller ferdig spesialist i allmennmedisin til \u00e5 v\u00e6re i spesialisering eller ferdig spesialist i hvilken som helst spesialitet Bergen kommune mener at noen andre spesialiteter enn allmennmedisin kan v\u00e6re aktuelle for noen av de kliniske fagomr\u00e5dene i kommunehelsetjenesten utenom fastlegeordningen, og at det derfor ogs\u00e5 kan \u00e5pnes for leger i spesialisering i disse spesialitetene. Som eksempler kan nevnes at i sykehjemstillinger kan det v\u00e6re relevant \u00e5 ansette LIS i indremedisin eller geriatri, i legevaktstillinger kan det v\u00e6re relevant \u00e5 ansette LIS i akutt- og mottaksmedisin, i kommunale rus- og psykiatritjenester kan det v\u00e6re det relevant \u00e5 ansette LIS i rus- og avhengighetsmedisin eller psykiatri og i helsestasjon eller skolehelsetjeneste kan det v\u00e6re relevant \u00e5 ansette LIS i pediatri. For at en slik endring skal f\u00e5 \u00f8nsket effekt, b\u00f8r man g\u00e5 i dialog med de relevante spesialitetene det gjelder og legge til rette for at tjeneste i kommunen gj\u00f8res tellende. Dette kan kreve justeringer i vedkommende spesialistutdanning. Bergen kommune er imidlertid uenig i at en slik utvidelse skal gj\u00f8res gjeldende for enhver annen spesialitet. Det vil likevel ikke hindre \u00f8vrige LIS i \u00e5 g\u00e5 inn i stillingene. Det vil bare bety at de samtidig m\u00e5 starte et nytt LIS-l\u00f8p innen en relevant spesialitet med relevant spesialist som veileder. Det er vanskelig \u00e5 forst\u00e5 at det ikke er anerkjent at ogs\u00e5 andre legeoppgaver i kommunene enn \u00e5 v\u00e6re fastlege inneb\u00e6rer avansert medisinsk arbeid som krever spesifikk kompetanse der det ikke er hensiktsmessig \u00e5 v\u00e6re i spesialisering i en hvilken som helst spesialitet uavhengig av relevans. Unntak fra krav til spesialisering Bergen kommune mener at unntaksbestemmelsen b\u00f8r strammes inn, ikke utvides. Dette fordi unntaksbestemmelsene kan f\u00f8re til at leger over lengre tid arbeider uten \u00e5 komme i gang med spesialisering. Ogs\u00e5 for vikarer er det et gode \u00e5 komme i gang med et ALIS-l\u00f8p med tellende tjeneste med den tilgangen til veiledning og supervisjon som f\u00f8lger med. Dette vil sikre kvalitet og forsvarlighet p\u00e5 en helt annen m\u00e5te enn hvis legen overlates mer til seg selv. Departementet framholder at kravet til n\u00f8dvendig veiledning og supervisjon ivaretas gjennom kommunens plikt til \u00e5 sikre forsvarlige tjenester. Dersom kommunen likevel skal sikre tilstrekkelig veiledning og supervisjon, er det meningsl\u00f8st at det ikke skal gi tellende tjeneste som ledd i spesialisering. For kommunen vil det bare bety at det ikke gis ALIS- tilskudd til stillingen. Bergen kommune mener at unntak fra kravet til spesialisering bare b\u00f8r gj\u00f8res gjeldende for vikariater inntil 3 m\u00e5neder. Av de to alternative unntaksbestemmelsene som departementet presenterer, er alternativ 2 det klart verste siden det inneb\u00e6rer et helt tidsubegrenset unntak for vikariater. Krav til kompetanse for \u00e5 ha legevakt uten bakvakt Bergen kommune finner at reduserte kompetansekrav for selvstendig vaktarbeid er sv\u00e6rt problematisk. Legevakt er faglig krevende, det er mange pasienter som er i tidlig fase av en 2 sykdomsutvikling med et uklart symptombilde, hvor det \u00e5 skille mellom alvorlig sykdom og mindre alvorlig sykdom er vanskelig. Faren for feil er stor, og legevakt er ett av de medisinske fagomr\u00e5der hvor det er flest klagesaker. Det \u00e5 legge s\u00e5 stort ansvar p\u00e5 nye leger uten tilstrekkelig kompetanse uten krav til at de f\u00e5r ha en bakvakt \u00e5 st\u00f8tte seg til og r\u00e5df\u00f8re seg med, vil ogs\u00e5 g\u00e5 p\u00e5 bekostning av legens trygghet i arbeidssituasjonen. Legevakt krever leger med h\u00f8y kompetanse, og en reduksjon i kompetansekravene er derfor etter Bergen kommunes syn ikke riktig. Bergen kommune har forst\u00e5else for at leger i vaktdistrikt med f\u00e5 leger vaktordningen har behov for \u00e5 redusere vaktbelastningen for leger som m\u00e5 ha bakvakter i tillegg til sine egne legevakter. Men Bergen kommune mener at kravene til kvalitet og pasientsikkerhet i legevakt er s\u00e5 viktig at dette m\u00e5 l\u00f8ses p\u00e5 en annen m\u00e5te enn \u00e5 senke kompetansekravene i legevakt. Av de to alternativene for redusert kompetanse som departementet presenterer, er det klart verste \u00e5 kun kreve gjennomf\u00f8rt LIS1. Veiledning av LIS1 og ALIS Bergen kommune ser at det kan v\u00e6re hensiktsmessig \u00e5 inkludere veiledning av LIS1 og ALIS blant arbeidsoppgaver som fastleger kan p\u00e5legges innenfor de 7,5 timene per uke med andre allmennmedisinske oppgaver. Samtidig vil Bergen kommune understreke at det \u00e5 v\u00e6re veileder krever b\u00e5de veilederutdanning og motivasjon for oppgaven. Det b\u00f8r derfor legges stor vekt p\u00e5 \u00e5 rekruttere leger som \u00f8nsker veiledningsoppgaver og tilby disse veilederkurs hvis de ikke har hatt det tidligere. \u00c5 v\u00e6re veileder er en pedagogisk oppgave som ikke n\u00f8dvendigvis alle er like kompetente eller egnet til \u00e5 utf\u00f8re. Bergen kommune deler ellers bekymringen som er nevnt i h\u00f8ringsnotatet med veiledning av legestudenter i praksis. Allmennmedisinsk praksis er en hoveds\u00f8yle i legeutdanningen, hvor legestudentene har behov for tett oppf\u00f8lging og i liten grad kan h\u00e5ndtere pasienter p\u00e5 egenh\u00e5nd. N\u00e5r finansieringen av denne veiledningen er overlatt til universitetene, i motsetning til veiledning av legestudenter i sykehuspraksis som inng\u00e5r i sykehusenes finansiering, er det h\u00f8y risiko for at allmennmedisinsk praksis i legeutdanningen ikke blir s\u00e5 omfattende og god som den burde v\u00e6re. God praksis i kommunale helse- og omsorgstjenester for legestudentene gir grunnlag for b\u00e5de rekruttering til spesialisering i allmennmedisin og for \u00e5 \u00f8nske legearbeid i kommunale helse- og omsorgstjenester. Veiledning av legestudenter i praksis i kommunen burde derfor v\u00e6rt finansiert p\u00e5 linje med praksis p\u00e5 sykehusene og ikke v\u00e6rt overlatt til universitetene. Vedtakskompetanse: Byr\u00e5dets fullmakter pkt. 2.11.1 vedtatt av Bergen bystyre 27. november 2024 i sak 462/24: H\u00f8ringsuttalelser 2.10.1. Byr\u00e5det avgir h\u00f8ringsuttalelser p\u00e5 vegne av Bergen kommune, der forretningsutvalget har fordelt oppgaven til byr\u00e5det. Forretningsutvalget har i m\u00f8te 19.11.2024 sak 380/24 fattet f\u00f8lgende vedtak: Byr\u00e5det avgir eventuelt h\u00f8ringssvar til \u00abH\u00f8ring - kompetansekrav for leger i kommunale helse- og omsorgstjenester\u00bb p\u00e5 vegne av Bergen kommune. Byr\u00e5d for eldre, helse og omsorg innstiller til byr\u00e5det \u00e5 fatte f\u00f8lgende vedtak: 1. Byr\u00e5det avgir h\u00f8ringsuttalelse til \u00ab\u00abH\u00f8ring - kompetansekrav for leger i kommunale helse- og omsorgstjenester\u00bb slik den fremkommer av byr\u00e5dens forslag. 2. Melding om vedtak sendes Bystyrets kontor. Dato: 21. januar 2025 3 Marte Joan Monstad Byr\u00e5d for eldre, helse og omsorg Dokumentet er godkjent elektronisk. Vedlegg: H\u00f8ring - kompetansekrav for leger i kommunale helse- og omsorgstjenester H\u00f8ringsnotat - kompetansekrav for leger m.m. 4 "
}