{
  "dokument_id": "411ad146-630f-5063-9fcf-6fe29d0ba41e",
  "doc_type": "case_attachment",
  "kommune": 5501,
  "tittel": "Innspill fra Romssa sa\u00b4mi viessu",
  "url": "https://innsyn.tromso.kommune.no/application/getMoteDokument?dokid=2001573472",
  "tekst": "Romsa 19.12.2023 Innspill fra Romssa s\u00e1mi viessu \u2013 Samisk hus Troms\u00f8 AS til h\u00f8ringsm\u00f8te om Sannhets- og forsoningskommisjonens rapport v/Troms\u00f8 kommune Romssa s\u00e1mi viessu takker for anledninga til \u00e5 f\u00e5 komme med innspill til h\u00f8ring om Sannhets- og forsoningskommisjonen. Vi skal si litt om sannhet og forsoning ut fra et Troms\u00f8-samisk perspektiv, og komme med noen forslag til forsoning her i Troms\u00f8. Vi understreker at v\u00e5re innspill kommer fra Troms\u00f8-samisk perspektiv. Vi takker Sannhets- og forsoningskommisjonen for det store og viktige arbeidet som er lagt ned. De har gjort en enorm jobb i \u00e5 dokumentere konsekvensene av fornorskinga. For oss her i Troms\u00f8 er det lett \u00e5 se at fornorskinga har virka sterkt. Det har f\u00f8rt til identitetstap, spr\u00e5ktap og kunnskapstap, s\u00e6rlig i de sj\u00f8samiske bygdene, men ogs\u00e5 i det st\u00f8rre for b\u00e5de andre samer og kvener. Samtidig har de siste ti\u00e5ra vist en by der revitalisering har st\u00e5tt sterkt. Legger vi til befolkningsvekst og at byen er blitt st\u00f8rre, ser vi at Troms\u00f8 i dag er en stor, kanskje den st\u00f8rste, sameby, og trolig den st\u00f8rste kvenbyen. Dette forplikter. Vi anbefaler Troms\u00f8 kommune \u00e5 ta en sentral rolle og g\u00e5 i bresjen for forsoningsarbeidet. Rapporten sl\u00e5r fast at forsoning m\u00e5 skje b\u00e5de p\u00e5 lokalt og nasjonalt niv\u00e5. Vi ser p\u00e5 alle pilarene for tiltak som er foresl\u00e5tt, og konstaterer at alle er relevante for Troms\u00f8. Vi anbefaler at Troms\u00f8 kommune foresl\u00e5r tiltak som b\u00e5de er lokale og h\u00f8rer til i en nasjonal og st\u00f8rre sammenheng. I lys av de fem pilarene som kommisjonen anbefaler at forsoningsprosessen bygger p\u00e5, har vi forslag til tiltak. Dette er et tiltak der Romssa s\u00e1mi viessu er knutepunktet for lokale tiltak, der Troms\u00f8 kommune gir \u00f8konomisk st\u00f8tte. Vi i Romssa s\u00e1mi viessu foresl\u00e5r en aktivitetspakke, en Romssa pakke. Som kan bidra til et inkluderende, opplyst samfunn, styrke kulturell forst\u00e5else og gi rom til \u00e5 samtale om viktige sp\u00f8rsm\u00e5l knyttet til sannhet- og forsoning. En slik aktivitetspakke, Romssa pakke, passer som tilknytning til Romssa s\u00e1mi viessu og krever ei satsning som forbinder lokal forsoning med nasjonale innsatser. Aktivitetspakken, Romssa pakken, inneholder disse aktivitetene: - Skape en felles arena for deling av perspektiver gjennom organisering av \u00e5pne m\u00f8ter og paneldebatter. -Arrangere utstillinger og samarbeide med samiske ressurspersoner for \u00e5 synliggj\u00f8re samisk kunst, duodji, joik, musikk, fortelling, forestillinger, konserter, mat og litteratur. -Arrangere workshop og seminarer for ansatte i kommunen, skoler og befolkningen der formidling av samisk spr\u00e5k, kultur, tradisjoner, levesett og ressurser formidles. -Spr\u00e5kl\u00f8ft for styrking og bevaring, og revitalisering av samisk spr\u00e5k. Vi anbefaler dette med G\u00e1isi som sentral akt\u00f8r. - Romssa s\u00e1mi viessu som h\u00f8ringsinstans for arbeid med planverk i kommunen som ber\u00f8rer befolkningen i Troms\u00f8. Romsa 19.12.2023 Om praktiske forslag: Vi foresl\u00e5r opprettelsen av minst ei stilling som forsoningsveiviser/-r\u00e5dgiver i Troms\u00f8. Denne stillinga b\u00f8r inng\u00e5 i et nettverk av tilsvarende stillinger i byer og bygder som er ramma av fornorskinga b\u00e5de i samiske, kvenske/norskfinske og skogfinske omr\u00e5der. P\u00e5 denne m\u00e5ten kan det nasjonale og det lokale knyttes sammen. Her i Troms\u00f8 kan denne stillinga jobbe for \u00e5 fremme forsoning lokalt, skapte aktiviteter, bygge kunnskap og relasjoner mellom samer, kvener og resten av Troms\u00f8befolkninga. Jill Abelsen Olsen, daglig leder og Torjer Andreas Olsen, styreleder Romssa s\u00e1mi viessu. "
}