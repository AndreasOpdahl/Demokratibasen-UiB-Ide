{
  "dokument_id": "e4f9e2b1-113f-596b-83a2-693173a46bf2",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Mailiss Solheim-\u00c5kerblom, Hege Mikkelsen og Tora Kristiane Madsen Finne om \u00e5 utvide tilbudet om \u00f8konomisk r\u00e5dgivning og pr\u00f8veprosjekt med kvelds\u00e5pent tilbud",
  "url": "https://bergen.kommune.no/politikere-utvalg/api/fil/bk360/10418687/Svar-pa-representantforslag-fra-Mailiss-Solheim-Akerblom-Hege-Mikkelsen-og-Tora-Kristiane-Madsen-Finne-om-a-utvide-tilbudet-om-okonomisk-radgivning-og-proveprosjekt-med-kveldsapent-tilbud",
  "tekst": " BBSM-kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/42347-7 Saksbehandler: Kent Jonny Madell Dato: 22. mai 2024 Fra Byr\u00e5d for barnevern, sosiale tjenester og mangfold Svar p\u00e5 representantforslag fra Mailiss Solheim-\u00c5kerblom, Hege Mikkelsen og Tora Kristiane Madsen Finne om \u00e5 utvide tilbudet om \u00f8konomisk r\u00e5dgivning og pr\u00f8veprosjekt med kvelds\u00e5pent tilbud Forretningsutvalget har i m\u00f8te 19. mars 2024 i sak 109/24 fattet f\u00f8lgende vedtak: 1. Representantforslag fra Mailiss Solheim-\u00c5kerblom, Hege Mikkelsen og Tora Kristiane Madsen Finne om \u00e5 utvide tilbudet om \u00f8konomisk r\u00e5dgivning og pr\u00f8veprosjekt med kvelds\u00e5pent tilbud, oversendes byr\u00e5det for videre utredning 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 4. september 2024 3. Utvalg for helse og sosial avgir innstilling i saken. Bystyrerepresentanten Mailiss Solheim-\u00c5kerblom, Hege Mikkelsen og Tora Kristiane Madsen Finne har overlevert et representantforslag etter kapittel 3 i Reglement for Bergen bystyre og utvalgene 2023-2027. Forslaget ble overlevert ordf\u00f8reren i bystyrets m\u00f8te 6. mars 2024. Forslaget lyder slik: If\u00f8lge SIFO-rapporten \u201cDyrtid 4\u201d er minst 17% av norske husstander \u201cille ute\u201d og \u201csliter \u00f8konomisk\u201d. Disse har allerede strammet inn p\u00e5 alt, og en \u00f8kende andel melder om at de dropper m\u00e5ltider. Folk g\u00e5r sultne og f\u00e5r ikke ern\u00e6ringen de trenger, p\u00e5 grunn av mangel p\u00e5 penger. Barn dropper ut av fritidsaktiviteter fordi foreldrene ikke har r\u00e5d, og risikerer en oppvekst i \u00f8konomisk utenforskap. Flere tar opp l\u00e5n for \u00e5 leve, og flere sliter med \u00e5 betale det de l\u00e5ner - n\u00e5 ogs\u00e5 mange med boligl\u00e5n. En av seks husholdninger bekymrer seg for betjeningsevnen, og en av ti har sett seg n\u00f8dt til \u00e5 kontakte sine kreditorer om betalingsproblemer - av disse er det kun noen f\u00e5 som m\u00f8tes med tilbud om l\u00f8sninger. Vi ser at mange heller stiller seg i matk\u00f8 enn \u00e5 s\u00f8ke om \u00f8konomisk sosialhjelp. If\u00f8lge kommunens egne beregninger er det flere tusen husstander som kunne kvalifisert til sosialhjelp som likevel ikke mottar dette. Dette kan det v\u00e6re ulike grunner til, blant annet kan noe skyldes manglende kjennskap til ordningene. Mye tyder p\u00e5 at tilbudet om \u00f8konomisk r\u00e5dgivning og gjeldsr\u00e5dgivning er for lite kjent. Mange vet ikke at de kan f\u00e5 hjelp til \u00e5 g\u00e5 gjennom \u00f8konomien sin - fra \u00e5 sette opp budsjett til \u00e5 g\u00e5 gjennom poser med u\u00e5pnet post og kontakt med kreditorer. Man trenger alts\u00e5 ikke \u00e5 brette ut \u00f8konomien sin p\u00e5 TV for \u00e5 f\u00e5 hjelpen man ser p\u00e5 \u201cLuksusfellen\u201d. Man skal kunne f\u00e5 den samme hjelpen p\u00e5 sitt lokale NAV-kontor av en \u00f8konomisk r\u00e5dgiver med taushetsplikt, som en lovp\u00e5lagt kommunal tjeneste. Vi er kjent med at mange f\u00e5r avslag p\u00e5 s\u00f8knad om \u00f8konomisk r\u00e5dgivning fordi de ikke har \u201cstore nok problemer\u201d eller mottar \u00f8konomisk sosialhjelp. Vi er ogs\u00e5 kjent med at det er store variasjoner i tilbud og tilgang mellom bydelene, og at kontorer har manglet r\u00e5dgivere over tid. Det er ogs\u00e5 en utfordring for mange arbeidende med \u00f8konomiske problemer at r\u00e5dgivningen kun er tilgjengelig p\u00e5 dagtid. For personer med s\u00e5rbar arbeidstilknytning er det vanskelig \u00e5 ta fri for \u00e5 f\u00e5 denne viktige hjelpen. I tillegg til selve den materielle belastningen, gir bekymringene rundt \u00f8konomiske problemer en enorm tilleggsbelastning for b\u00e5de den enkelte og familiene deres. Det g\u00e5r utover s\u00f8vn og psykisk helse, og vi vet at folk som ikke klarer \u00e5 betale gjelden sin har dobbel risiko for \u00e5 beg\u00e5 selvmord. I en situasjon hvor s\u00e5 mange Bergensere sliter \u00f8konomisk er det ekstremt viktig at kommunen b\u00e5de har gode forebyggende tjenester og at folk f\u00e5r tilbud om hjelp n\u00e5r de er ille ute. Derfor foresl\u00e5r vi \u00e5 styrke det \u00f8konomiske r\u00e5dgivningstilbudet i sosialtjenesten og gj\u00f8re tilbudet bedre kjent for befolkningen. Vi foresl\u00e5r ogs\u00e5 at kommunen er opps\u00f8kende i sitt informasjonsarbeid. Folk i matk\u00f8er b\u00f8r f\u00e5 informasjon om hva de har rett p\u00e5. Forslag til vedtak: 1. Bystyret ber byr\u00e5det \u00f8ke bemanningen av \u00f8konomiske r\u00e5dgivere og sikre at disse er tilgjengelige p\u00e5 alle NAV-kontor. 2. Bystyret ber byr\u00e5det sikre en styrking i bemanning og kompetanseheving av \u00f8konomiske r\u00e5dgivere p\u00e5 alle NAV-kontor 3. Bystyret ber byr\u00e5det sette i gang et pr\u00f8veprosjekt med kvelds\u00e5pen \u00f8konomisk r\u00e5dgivning, for eksempel p\u00e5 Innbyggerservice. Tillitsvalgte skal inkluderes i utformingen av pr\u00f8veprosjektet. 4. Bystyret ber byr\u00e5det sikre \u00f8kt kompetanse og bevissthet rundt \u00f8konomiske problemer hos helsetilbud som helsestasjoner og \u201cRask psykisk helsehjelp\u201d. 5. Bystyret ber byr\u00e5det gjennomf\u00f8re informasjonskampanje om \u00f8konomisk r\u00e5dgivning. 6. Bystyret ber byr\u00e5det sikre at kommunen opps\u00f8ker steder hvor m\u00e5lgruppen for \u00f8konomisk r\u00e5dgivning og sosialhjelp s\u00f8ker hjelp, og gir informasjon om kommunens tjenester. For eksempel matutdelingstjenester og gratis fritidstilbud med voksne brukere. 7. Bystyret ber byr\u00e5det legge frem en egen sak som skal ta for seg ulike modeller for \u00e5 gj\u00f8re gjeldsr\u00e5dgivningstjenesten mer lavterskel enn den er i dag, der man sikrer at ogs\u00e5 innbyggere med mindre gjeldsproblemer sikres \u00e5 f\u00e5 hjelpsikt. I kommuneloven er representantenes forslagsrett regulert i \u00a710-9: \u00ab\u00a7 10-9. Forslagsrett Medlemmer av kommunestyret og fylkestinget kan fremme forslag som gjelder kommunens eller fylkeskommunens virksomhet, for kommunestyret eller fylkestinget. I samme valgperiode kan det ikke fremmes forslag med samme innhold som et tidligere forslag som er fremmet etter bestemmelsen her, eller med samme innhold som en sak som tidligere er behandlet av kommunestyret, fylkestinget eller et av deres organer. Kommunestyret og fylkestinget avgj\u00f8r selv hvordan forslaget skal behandles.\u00bb Forretningsutvalget tar stilling til om et forslag skal oversendes byr\u00e5det, et av bystyrets utvalg eller kontrollutvalget for uttalelse/vurdering f\u00f8r det utarbeides sak for bystyret. Forretningsutvalget avgir innstilling til bystyret for forslag som forretningsutvalget anbefaler \u00e5 avvise, jf. \u00abReglement for Bergen bystyre og utvalgene 2023-2027\u00bb, kap. 3.2.3 \u00abBehandling av representantforslag\u00bb. Bystyredirekt\u00f8ren mener at forslaget er i overensstemmelse med de formelle kravene i kommuneloven \u00a7 10-9 og anbefaler at forslaget sendes byr\u00e5det for videre utredning. Vurdering fra byr\u00e5det vil f\u00f8lge saken som vedlegg i notats form. For at saken kan behandles senest 6 m\u00e5neder etter at forslaget er overlevert ordf\u00f8reren i et bystyrem\u00f8te, m\u00e5 den behandles i bystyret senest 4. september 2024. Det foresl\u00e5s at utvalg for helse og sosial avgir innstilling i saken. Forslag til vedtak: 1. Representantforslag fra Mailiss Solheim-\u00c5kerblom, Hege Mikkelsen og Tora Kristiane Madsen Finne om \u00e5 utvide tilbudet om \u00f8konomisk r\u00e5dgivning og pr\u00f8veprosjekt med kvelds\u00e5pent tilbud, oversendes byr\u00e5det for videre utredning 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 4. september 2024 3. Utvalg for helse og sosial avgir innstilling i saken. Byr\u00e5dets vurdering av representantforslaget: Lovforankring, organisering og dimensjonering Tjenesten opplysning r\u00e5d- og veiledning i sosialtjenesteloven \u00a7 17, er en av de individuelle tjenestene som NAV i kommunen har ansvar for etter sosialtjenesteloven. Plikten omfatter blant annet \u00f8konomisk r\u00e5dgivning. Det er vanlig \u00e5 dele opp \u00f8konomisk r\u00e5dgivning i tre tiltaksniv\u00e5er. Niv\u00e5 1: Generell \u00f8konomisk, niv\u00e5 2: midlertidige betalingsproblem og niv\u00e5 3 varige betalingsproblem. R\u00e5dgivningen p\u00e5 niv\u00e5 1 og delvis p\u00e5 niv\u00e5 2 krever basiskompetanse. Noe av r\u00e5dgivningen p\u00e5 niv\u00e5 2, og all r\u00e5dgivning p\u00e5 niv\u00e5 3 krever spesialkompetanse. NAV-kontorene har til sammen 11 gjeldsr\u00e5dgiverstillinger (10,4 \u00e5rsverk). Fire av disse stillingene er lagt til den byomfattende gjeldsr\u00e5dgivningstjenesten ved NAV Bergenhus. Ansatte i gjeldsr\u00e5dgiverstillinger gir \u00f8konomisk r\u00e5dgivning p\u00e5 niv\u00e5 2 og 3. Ansatte i ordin\u00e6re saksbehandlerstillinger gir \u00f8konomisk r\u00e5dgivning p\u00e5 niv\u00e5 1 og dels p\u00e5 niv\u00e5 2. Noen ansatte i ordin\u00e6re saksbehandlerstillinger har ogs\u00e5 kompetanse til \u00e5 gi r\u00e5dgivning p\u00e5 niv\u00e5 3. S\u00f8knader og henvendelser om gjeldsr\u00e5dgivning blir fordelt mellom gjeldsr\u00e5dgiverne p\u00e5 de enkelte NAV-kontorene og den byomfattende gjeldsr\u00e5dgivingstjenesten dels ut fra \u00f8nske til den enkelte s\u00f8ker, og dels ut fra kapasitet. Hastesaker prioriteres for umiddelbar h\u00e5ndtering. Kommentarer og vurderinger til representantforslaget Innledningen Representantene skriver: Vi er kjent med at mange f\u00e5r avslag p\u00e5 s\u00f8knad om \u00f8konomisk r\u00e5dgivning fordi de ikke har \u201cstore nok problemer\u201d eller mottar \u00f8konomisk sosialhjelp. Alle NAV-kontorene tilbakemelder at det som p\u00e5st\u00e5s her, ikke medf\u00f8rer riktighet. NAV- ansatte pr\u00f8ver tvert imot \u00e5 avdekke \u00f8konomiske problemer p\u00e5 et tidligst mulig tidspunkt, og \u00e5 tilby r\u00e5dgivning n\u00e5r \u00f8konomiske utfordringer er kjent. P\u00e5standen om at mange har f\u00e5tt avslag med de nevnte begrunnelsene i representantforslaget kan v\u00e6re basert p\u00e5 en misforst\u00e5else, for eksempel en sammenblanding av vedtak som Namsmannen fatter og vedtak som NAV fatter. Namsmannen behandler s\u00f8knader om gjeldsordning. Punkt 1 Forslag til vedtak Ettersp\u00f8rselen etter \u00f8konomisk r\u00e5dgivning har ikke \u00f8kt i samme grad som ettersp\u00f8rselen etter andre kommunale NAV-tjenester. Kommunen har ikke registrert en \u00f8kning i henvendelser om gjeldsr\u00e5dgivning. De to siste \u00e5rene har det v\u00e6rt en vesentlig \u00f8kning i s\u00f8knader om \u00f8konomisk sosialhjelp og arbeidsrettet oppf\u00f8lging fra NAV, hovedsakelig i forbindelse med flyktninger som bosettes i kommunen. Punkt 2 Forslag til vedtak Ansatte i gjeldsr\u00e5dgivningsstillinger har god kompetanse gjennom sin grunnutdanning og gjennom kurs om \u00f8konomisk r\u00e5dgivning. Statsforvalteren i Vestland arrangerer jevnlig kurs p\u00e5 ulike niv\u00e5; basiskurs og spesialistkurs. Statsforvalteren arrangerer ogs\u00e5 nettverkssamlinger for \u00f8konomiske r\u00e5dgivere, og v\u00e5re ansatte deltar p\u00e5 disse samlingene. Nye ansatte i gjeldsr\u00e5dgivningsstillinger meldes p\u00e5 spesialistkurs dersom de ikke allerede har slik kompetanse. Ansatte i ordin\u00e6re saksbehandlerstillinger er i m\u00e5lgruppen for Statsforvalterens basiskurs, og mange ansatte har tatt disse kursene. Byr\u00e5det vurderer at det ikke er behov for andre kompetansetiltak enn de NAV benytter i dag for \u00e5 sikre at alle gjeldsr\u00e5dgiverne har god kompetanse. Punkt 3 i Forslag til vedtak NAV-kontorene informerer om at det er sv\u00e6rt sjelden at brukere gir uttrykk for vansker med \u00e5 m\u00f8te p\u00e5 NAV-kontoret i \u00e5pningstiden. Erfaringen er at brukere prioriterer \u00e5 m\u00f8te til avtaler med gjeldsr\u00e5dgiver p\u00e5 lik linje som til helseoppf\u00f8lging. Dersom noen unntaksvis ikke kan m\u00f8te p\u00e5 NAV-kontoret i ordin\u00e6r \u00e5pningstid, vil NAV finne en l\u00f8sning i den enkelte sak. Byr\u00e5det anser det som lite hensiktsmessig at kommunen har forskjellig tilgjengelighet for ulike tjenester som NAV kommune har ansvar for. Det foreligger ingen opplysninger som tilsier at de som har behov for en samtale med NAV om \u00f8konomisk r\u00e5dgivning har andre behov for tilgjengelighet enn de som s\u00f8ker om andre tjenester. Noen av de som trenger avgrenset r\u00e5d om \u00f8konomi og gjeld, kan f\u00e5 r\u00e5d p\u00e5 andre m\u00e5ter enn \u00e5 m\u00f8te opp p\u00e5 NAV-kontoret. NAV har en nasjonal \u00f8konomi- og gjeldsr\u00e5dgivningstelefon. Flere vil ogs\u00e5 kunne ha nytte av informasjon p\u00e5 ulike nettsider, blant annet p\u00e5 Bergen kommunes nettsted i denne lenken. Punkt 4-6 i Forslag til vedtak. Den byomfattende gjeldsr\u00e5dgivningstjenesten har i flere \u00e5r holdt informasjonsm\u00f8ter for ansatte ved andre kommunale tjenestested. Gjeldsr\u00e5dgivningstjenesten har da valgt \u00e5 prioritere de mest aktuelle tjenestestedene \u2013 tjenestested som en antar kan ha brukere med behov for \u00f8konomisk r\u00e5dgivning. Vi vil ogs\u00e5 sikre at helsestasjoner og Rask psykisk helsehjelp f\u00e5r informasjon om Gjeldsr\u00e5dgivningstjenesten. Gjeldsr\u00e5dgivningstjenesten har ogs\u00e5 holdt informasjonsm\u00f8ter for andre virksomheter/eksterne samarbeidspartnere. Den byomfattende gjeldsr\u00e5dgivningstjenesten har tidligere f\u00e5tt trykket opp flyers som har v\u00e6rt lagt ut i NAV-kontorenes mottak og p\u00e5 Innbyggerservice. De senere \u00e5rene har bruk av flyers blitt nedprioritert, da informasjon p\u00e5 nettsted er mer tilgjengelig for langt flere. Vi vet at mange av de som s\u00f8ker om gjeldsr\u00e5dgivning, har hentet informasjon p\u00e5 nettsted f\u00f8r de kontakter NAV-kontoret. Gjeldsr\u00e5dgivningstjenesten kan imidlertid vurdere om flyers skal legges ut p\u00e5 flere lokasjoner, blant annet ved matutdelingsstasjoner. Det kan v\u00e6re hensiktsmessig \u00e5 vurdere andre m\u00e5ter \u00e5 gi informasjon p\u00e5 som kan bidra til at innbyggere som er lite digitale eller lite kjent med kommunens tjenester, f\u00e5r kjennskap til at \u00f8konomisk r\u00e5dgivning er en tjeneste ved NAV-kontorene. De tiltakene som representantene foresl\u00e5r, kan inng\u00e5 i en slik vurdering. Punkt 7 i Forslag til vedtak. Det vurderes at tjenesten i dag er tilgjengelig og at det er et godt lavterskeltilbud. Det p\u00e5 n\u00e5v\u00e6rende tidspunkt derfor at det ikke er hensiktsmessig \u00e5 gj\u00f8re gjeldsr\u00e5dgivertjenesten i NAV mer lavterskel enn i dag og at det dermed ikke er behov for \u00e5 legge frem en egen sak for bystyret om dette temaet. Christine B. Meyer - Byr\u00e5dsleder Charlotte Spurkeland - Byr\u00e5d for barnevern, sosiale tjenester og mangfold Dokumentet er godkjent elektronisk. "
}