{
  "dokument_id": "09e1f8bd-3170-52ba-8166-63d6d4a52cb7",
  "doc_type": "case_presentation",
  "kommune": 5501,
  "tittel": "Troms\u00f8 kommunes h\u00f8ringsuttalelse til: Forslag til endringer i allmenngj\u00f8ringsloven og sektorlovgivning med hensyn til skipsfart",
  "url": "https://innsyn.tromso.kommune.no/application/getMoteDokument?dokid=2001732526",
  "tekst": "Arkivsaksnr. 24/09522-1 Saksbehandler Haakon Worum Saksgang M\u00f8tedato Milj\u00f8-, idrett-, kultur- og 05.06.2024 samfunnsutviklingsutvalget Troms\u00f8 kommunes h\u00f8ringsuttalelse til: Forslag til endringer i allmenngj\u00f8ringsloven og sektorlovgivning med hensyn til skipsfart Kommunedirekt\u00f8rens innstilling til vedtak: 1. Troms\u00f8 kommune uttaler seg til h\u00f8ring \u00abForslag til endringer i allmenngj\u00f8ringsloven og sektorlovgivningen med hensyn til skipsfart\u00bb slik det fremg\u00e5r av konklusjonen i sin helhet i dette saksfremlegget. Stig Tore Johnsen Mette Moh\u00e5g Kommunedirekt\u00f8r Direkt\u00f8r bymilj\u00f8 1 Hva saken gjelder Regjeringen ved N\u00e6rings- og fiskeridepartementet har sendt Forslag til endringer i allmenngj\u00f8ringsloven og sektorlovgivning med hensyn til skipsfart p\u00e5 h\u00f8ring. Saken gjelder hva Troms\u00f8 kommunes uttalelse til lovendringene skal v\u00e6re. H\u00f8ringsfrist er 12.06.24. Saksutredning Bakgrunnen for forslaget til lovendring er Departementets lovforslag om norske l\u00f8nns- og arbeidsvilk\u00e5r p\u00e5 skip i norske farvann og p\u00e5 norsk sokkel som var p\u00e5 h\u00f8ring sommeren 2022. Endringene ble ikke gjennomf\u00f8rt, og det nye forslaget til endringer er derfor en revisjon av det som bla lagt frem i 2022. Forslag til endring i lovene er utpreget politisk, og det er derfor utfordrende for administrasjonen \u00e5 innstille p\u00e5 et forslag til h\u00f8ringssvar i denne saken. Saksutredningen vil derfor ta for seg relevant faktagrunnlag, og hva slags konsekvenser endringsforslagene vil ha for lokalsamfunnet, samt et kunnskapsbasert forslag til h\u00f8ringsuttalelse. P\u00e5 generelt grunnlag kan man stille seg positiv til like l\u00f8nnsvilk\u00e5r. Lovendringen har imidlertid noen implikasjoner for forutsetningene for \u00e5 drive n\u00e6ringsvirksomhet i Troms\u00f8 kommune som det b\u00f8r tas stilling til. I motsetning til det opprinnelige lovforslaget som kom i 2022, omfatter dette endringsforslaget kun l\u00f8nnsvilk\u00e5r, og ikke arbeidsvilk\u00e5r. \u00c5rsaken til dette begrunnes med at \u00ab...l\u00f8nn er av en mer dynamisk karakter, og et forhold som kyststaten kan ha legitime behov for \u00e5 regulere. Andre arbeidsvilk\u00e5r er ofte n\u00e6rmere forbundet med operasjonelle og bemanningsmessige forhold ved skipet, og som s\u00e5dan hensiktsmessig at reguleres av flaggstatens og internasjonale regler.\u00bb1 I forslaget legges det opp til f\u00f8lgende virkeomr\u00e5de innen skipsfart: \u00abEndringene i allmenngj\u00f8ringsloven vil omfatte skip i innenriksfart. Departementet definerer dette som skip som transporterer last eller passasjerer mellom norske havner, cruiseskip som i det vesentlige seiler mellom norske havner, og skip som utf\u00f8rer andre maritime tjenester i norske farvann. En presisering her sammenlignet med tidligere forslag er at det for cruiseskip er tiden i seilas mellom norske havner som er avgj\u00f8rende med tanke p\u00e5 om de i det vesentlige (over 50%) seiler i norsk innenriksfart, og ikke tiden i norsk farvann. Endringene i sektorlovgivningen vil i utgangspunktet kunne omfatte alle skip som yter maritime tjenester til havbaserte n\u00e6ringer, med unntak for transport av petroleum i bulk. Til forskjell fra tidligere forslag legges det ikke opp til at skip m\u00e5 ha en bestemt periode med aktivitet p\u00e5 norsk sokkel f\u00f8r et krav gjelder. Departementet vil komme tilbake med eventuelle avgrensninger og n\u00e6rmere angivelse av hvilke maritime tjenester som omfattes i forskrift.\u00bb2 Det presiseres i h\u00f8ringsnotatet at fiskeri ikke er omfattet av forslaget med begrunnelse om at denne sektoren er omfattet av egne reguleringer. Det bemerkes fra administrasjonen at det ikke er gjennomf\u00f8rt en konsekvensutredning av lovforslaget som omfatter konsekvensene for landbasert n\u00e6ringsliv. 1 N\u00e6rings- og fiskeridepartementet (2024). H\u00f8ringsnotat: Forslag til endringer i allmenngj\u00f8ringsloven og sektorlovgivning med hensyn til skipsfart. 2 Ibid. 2 Konsekvenser M\u00e5lsettingen til N\u00e6rings- og fiskeridepartementet med forslaget til lovendring er \u00e5 s\u00f8rge for et rettferdig og anstendig arbeidsliv og mer likeverdig konkurransesituasjon i norske farvann og p\u00e5 norsk sokkel. Lave l\u00f8nninger p\u00e5 skip med utenlandsk flagg i fart mellom norske havner vil utgj\u00f8re et mulig konkurransefortrinn. Endringsforslaget vil dermed kunne gj\u00f8re norske arbeidstakere mer konkurransedyktig med hensyn til l\u00f8nnsvilk\u00e5r p\u00e5 slike skip. I all den tid loven kun vil gjelde i Norge, virker den reelle effekten av dette for norske arbeidstakere \u00e5 v\u00e6re begrenset. I lovforslaget legges det opp til at skip som er i fart i norske farvann kan omfattes av loven. Det vil allikevel begrenses til \u00e5 gjelde internasjonale skip som er i fart mellom norske havner i mer enn 50% av seilingstiden. Det er i hovedsak cruisen\u00e6ringen og godstransport p\u00e5 sj\u00f8 dette vil f\u00e5 konsekvenser for i Troms\u00f8 kommune. Troms\u00f8 kommune har som kjent et rikt reiseliv som har opplevd sterk vekst de siste ti\u00e5rene. Cruisetrafikken har st\u00e5tt for en betydelig andel av veksten. Cruiseskip som anl\u00f8per Troms\u00f8, har som oftest anl\u00f8pt flere havner langs norskekysten f\u00f8r de kommer til Troms\u00f8. Det er derfor sannsynlig at mange av de anl\u00f8pende cruiseskip vil bli omfattet av den foresl\u00e5tte lovendringen. En reell konsekvens av dette vil v\u00e6re at flere akt\u00f8rer i cruisen\u00e6ringen kutter ned antall anl\u00f8p i Norge for \u00e5 ikke omfattes av den foresl\u00e5tte lovendringen. Det vil da v\u00e6re naturlig at anl\u00f8pene lengst nord kuttes f\u00f8rst, og konsekvensen kan bli betydelig f\u00e6rre cruise-anl\u00f8p til Troms\u00f8 i fremtiden. Dette vil ha direkte konsekvenser for Troms\u00f8 Havn KF som drifter mottakshavn for cruiseskipene, i tillegg til lokalt n\u00e6ringsliv som har tilpasset seg dagens situasjon i reiselivet. Videre vil det kunne f\u00f8re til et \u00f8kt press p\u00e5 de mest attraktive havnene p\u00e5 Vestlandet. Troms\u00f8 Havn KF Troms\u00f8 Havn KF er Troms\u00f8 kommunes havnefaglige organ, og eier og forvalter sentrumsn\u00e6re kaier som er aktuelle for anl\u00f8p av cruiseskip. Cruisetrafikken i Troms\u00f8 har over tid bygd seg opp til \u00e5 bli en stor del av omsetningen for Troms\u00f8 Havn KF. Omtrent 20% av havnas omsetning kan knyttes til anl\u00f8p av cruiseskip.3 I 2024 er det if\u00f8lge anl\u00f8psoversikten forventet totalt 194 cruiseanl\u00f8p i Troms\u00f8. Anl\u00f8pene skjer prim\u00e6rt p\u00e5 kai 21-24 (Breivika) og kai 8 (sentrum).4 Det er allerede tegnet forventede anl\u00f8p for 2025 (182), 2026 (167) og 2027 (45). Forventede anl\u00f8p i fremtiden ventes \u00e5 \u00f8ke n\u00e6rmere anl\u00f8pstidspunkt. Tall fra 2022 viser at det var 171 cruiseanl\u00f8p i Troms\u00f8, med totalt 145 000 cruiseturister.5 Troms\u00f8 Havn KF har over tid bygd opp havneinfrastruktur for \u00e5 dimensjonere for mottak av store cruiseskip i tr\u00e5d med den forventede veksten i cruisesegmentet. Troms\u00f8 Havn KF har og en egen Cruise-strategi hvor det er uttrykt 3 overordnede m\u00e5lsettinger: 1) \u00d8kt verdiskaping fra cruise, 2) Redusere milj\u00f8belastningen fra cruise, og 3) v\u00e6re en l\u00f8nnsom og attraktiv cruisehavn.6 Mye av \u00e5rsaken til at Troms\u00f8 Havn KF har v\u00e6rt et l\u00f8nnsomt foretak er cruiseanl\u00f8pene i Troms\u00f8. Det samme gjelder de betydelige investeringene foretaket har gjort i infrastruktur for \u00e5 tilrettelegge for anl\u00f8p p\u00e5 en mer b\u00e6rekraftig m\u00e5te. Dette inkluderer mulighet for gr\u00e5/svartvannsh\u00e5ndtering, avfallsh\u00e5ndtering og landstr\u00f8m. Troms\u00f8 Havn KF har ogs\u00e5 en eierinteresse i Fjuel Troms\u00f8 AS med hensyn til videre utvikling av landstr\u00f8m tilknyttet 3 \u00c5rsrapport Troms\u00f8 Havn 2023 (2024) 4 Statistikkuttak Troms\u00f8 Havn KF (2024) Forventede cruiseanl\u00f8p. Utvalgsperiode 2024 t.o.m 2027 5 BDO Consulting (2022). Ringvirkningsanalyse Troms\u00f8 Havn 2022: Rapport om verdiskapning og \u00f8konomisk aktivitet i havna i Troms\u00f8. 6 Cruisestrategi Troms\u00f8 Havn, 2023-2032 3 havneanleggene. Det er cruiseanl\u00f8pene og \u00f8kningen av disse som er driveren for utvikling av havneinfrastrukturen for Troms\u00f8 Havn KF, b\u00e5de hva ang\u00e5r behov i markedet og \u00f8konomi. Samtidig gj\u00f8r investeringene at Troms\u00f8 blir en mer attraktiv havnedestinasjon for akt\u00f8rer utover cruisen\u00e6ringen. Et eventuelt bortfall av cruiseanl\u00f8p som f\u00f8lge av lovendringen vil mulig ha store konsekvenser for Troms\u00f8 Havn KF, og den videre utviklingen til foretaket. Troms\u00f8 fungerer i dag som snuhavn for en rekke cruise-anl\u00f8p. Slike anl\u00f8p har st\u00f8rre tjenestebehov i havna enn andre, og skaper derfor betydelige ringvirkninger for lokalt n\u00e6ringsliv. Landbasert n\u00e6ringsliv Reiselivsn\u00e6ringen har over tid v\u00e6rt uttrykt som en \u00f8nsket satsing for Troms\u00f8 kommune. Kommunen har en egen reiselivsstrategi, og en nylig etablert Reisem\u00e5lsledelse som er et r\u00e5dgivende og koordinerende forum best\u00e5ende av offentlige myndigheter, reiselivsakt\u00f8rer, n\u00e6ringslivet for \u00f8vrig, Ungdomsr\u00e5d og innbyggere som er representert gjennom utviklingslag og bydelsr\u00e5d. Reiselivsn\u00e6ringen er sv\u00e6rt ringvirkningstung n\u00e6ring. En \u00f8kning i antall bes\u00f8kende vil skape ringvirkninger b\u00e5de innen servering, overnatting, opplevelse, kultur, transport mm. Det er gjort flere utredninger p\u00e5 hva slags effekt reiselivet har for Troms\u00f8. Den mest presise i denne sammenhengen er ringvirkningsanalysen BDO gjennomf\u00f8rte for Troms\u00f8 Havn KF i 2022: Rapport om verdiskaping og \u00f8konomisk aktivitet i havna i Troms\u00f8. Rapporten tar for seg helheten i verdiskapingen, men bryter ogs\u00e5 dataene ned spesifikt p\u00e5 cruise-segmentet. Kystrutene som ikke vil omfattes av forslaget er sortert ut, noe som gj\u00f8r dataene anvendbar i denne saken denne saken. Tabell 17 viser total omsetning, verdiskaping, sysselsetting, privat konsum og skatteinntekt forbundet med de ulike akt\u00f8rsegmentene som er tilknyttet havna. Tabell 1 Samlede \u00f8konomiske ringvirkninger for akt\u00f8rene Troms\u00f8 Havn KF Cruise Kystruten Fiskeri Logistikk Sum 232 111 3251 Omsetning 378 MNOK MNOK MNOK MNOK 1123 MNOK 5095 MNOK 108 1148 Verdiskaping 174 MNOK MNOK 52 MNOK MNOK 413 MNOK 1896 MNOK Sysselsatte 121 162 50 1024 534 1891 Privat 403 konsum 56 MNOK 21 MNOK 21 MNO MNOK 219 MNOK 742 MNOK 297 Skatteinntekt 45 MNOK 13 MNOK 13 MNOK MNOK 121 MNOK 505 MNOK 7 BDO Consulting (2022). Ringvirkningsanalyse Troms\u00f8 Havn 2022: Rapport om verdiskapning og \u00f8konomisk aktivitet i havna i Troms\u00f8. 4 Verdiskapingen fra cruisevirksomheten med unntak av kystrutene bel\u00f8per seg til 108 millioner kroner i \u00e5ret. Med forventet \u00f8kning i cruiseanl\u00f8pene inn i 2024 og de kommende \u00e5rene, kan det ventes at ringvirkningene vil bli enda h\u00f8yere. Rapporten fra BDO fordelte og ringvirkningene p\u00e5 ulike typer n\u00e6ringer. Tabell 28 viser de 4 mest verdifulle n\u00e6ringene med hensyn til cruiseaktiviteten. Tabell 2 Omsetning og verdiskaping fra cruiseanl\u00f8p i Troms\u00f8 fordelt p\u00e5 de 4 mest verdifulle n\u00e6ringene N\u00e6ring Omsetning Verdiskaping Detaljhandel, unntatt motorvogner 79 MNOK 47 MNOK Reisebyr\u00e5- og reisearrang\u00f8rvirksomhet 34 MNOK 6 MNOK Overnatting- og serveringsvirksomhet 23MNOK 9 MNOK Landtransport og r\u00f8rtransport 17 MNOK 9 MNOK Det m\u00e5 presiseres at reiselivsn\u00e6ringen ikke begrenses til punkt to i tabell 2, men vil inkludere alle 4. Mesteparten av cruiseanl\u00f8pene skjer i sommerm\u00e5nedene, og utgj\u00f8r derfor en fin balanse i reiselivsn\u00e6ringen som ellers har h\u00f8ysesong i vinteren. Det bidrar til at akt\u00f8rer i reiselivsn\u00e6ringen i st\u00f8rre grad kan planlegge for hel\u00e5rs drift, og unng\u00e5 permitteringer i lavsesongen. N\u00e6ringsakt\u00f8rene er rigget for sesongene, og ved et vesentlig bortfall av bes\u00f8kende vil grunnlaget for hel\u00e5rsdrift kunne falle bort, og effekten av det v\u00e6re permitteringer eller oppsigelser. Den n\u00f8yaktige effekten endringsforslaget vil ha p\u00e5 lokalt n\u00e6ringsliv er vanskelig \u00e5 forutse. Forslaget ventes ikke \u00e5 fjerne cruisetrafikken, men det er grunnlag for \u00e5 tro at den vil bli betydelig redusert. For \u00e5 kunne ta reell stilling til endringsforslaget m\u00e5 det foreligge et bedre faktagrunnlag. I Troms\u00f8 kommunes h\u00f8ringssvar b\u00f8r det derfor bes om at N\u00e6rings- og fiskeridirektoratet utreder konsekvensene av endringsforslaget for landbasert n\u00e6ringsliv, og havneforetakene. Godstrafikk Tall fra 2023 viser at det totalt var 1888 anl\u00f8p av fart\u00f8y i segmentet godstrafikk p\u00e5 sj\u00f8 i Troms\u00f8.9 Av disse var 242 skip utenlandske10, og dermed aktuelle for \u00e5 omfattes av lovendringsforslaget. Det fremkommer ikke av datagrunnlaget hva lasten om bord p\u00e5 disse skipene var, eller hvorvidt de kom fra- eller gikk videre til en norsk havn. Det er imidlertid n\u00e6rliggende \u00e5 tro at godsskip anl\u00f8per andre havner langs norskekysten f\u00f8r det anl\u00f8per i Troms\u00f8. Konsekvensene av lovendringsforslaget med hensyn til godstrafikken utspiller seg noe annerledes enn for cruisetrafikken. Det er mindre sannsynlig at antallet anl\u00f8p vil bli redusert, fordi behovet for godset som fraktes vil vedvare uavhengig av l\u00f8nnsvilk\u00e5rene p\u00e5 skipene. Det er som kjent ikke jernbaneforbindelse til Troms\u00f8, s\u00e5 det eneste reelle alternativet ville v\u00e6re \u00e5 flytte gods over p\u00e5 vei, noe som vil bevege godstransporten i motsatt retning av det som er \u00f8nskelig. Den sannsynlige effekten er at en eventuell \u00f8kning i l\u00f8nnskostnader som f\u00f8lge av krav om norske l\u00f8nnsvilk\u00e5r p\u00e5 skipene, vil overf\u00f8res til mottaker og videre til forbruker. Fraktkostnadene til Nord-Norge er allerede h\u00f8yere enn til resten av landet, og i lys av prisvekst de siste \u00e5rene vil en ytterligere prisvekst p\u00e5 varer i Nord-Norge v\u00e6re lite gunstig. 8 Ibid. 9 \u00c5rsrapport Troms\u00f8 Havn 2023 (2024) 10 Statistikkuttak Troms\u00f8 Havn KF (2024) Antall anl\u00f8p og BT fordelt p\u00e5 nasjonalitet. Utvalgsperiode 01.01.23-31.12.23. 5 Klima Med hensyn til b\u00e6rekraftig utvikling i reiselivet er det naturlig \u00e5 veie de n\u00e6ringsmessige fordelene med vekst opp mot de klimamessige konsekvensene. Saksutredningen gj\u00f8r ikke vurderinger av hva som er et b\u00e6rekraftig antall cruiseanl\u00f8p i Troms\u00f8. Saksutredningen tar heller ikke stilling til konsekvenser i form av klimagassutslipp fra cruiseanl\u00f8p, da dette ikke er relevant med hensyn til h\u00f8ringsuttalelsen. Det er heller ikke heldig \u00e5 lene seg p\u00e5 et lovverk som ikke er foresl\u00e5tt for form\u00e5let, for \u00e5 redusere klimagassutslipp knyttet til cruisen\u00e6ringen i Troms\u00f8. Dette b\u00f8r heller adresseres i Troms\u00f8 kommunes kommende reiselivsstrategi. Konklusjon Forslaget til endring i allmenngj\u00f8ringsloven, og sektorlovgivning med hensyn til skipsfart vil ha konsekvenser for lokalt n\u00e6ringsliv i Troms\u00f8 kommune. Videre vil konsekvensene sl\u00e5 skjevt ut avhengig av hvor i landet en befinner seg. Endringsforslaget legger opp til at cruisen\u00e6ringen kan drives opportunistisk med hensyn til \u00e5 unng\u00e5 at regelverket sl\u00e5r inn, ved \u00e5 s\u00f8rge for at fartstid i innenriks fart mellom norske havner ikke overstiger 50% av seilas. Konsekvensen av dette blir sannsynligvis st\u00f8rst i Nord-Norge da det er overhengende sannsynlighet for at anl\u00f8pene som kuttes vil v\u00e6re de lengst nord i landet. For godstransport p\u00e5 sj\u00f8 vil forslaget og inneb\u00e6re negative konsekvenser for landsdelen, men p\u00e5 en annen m\u00e5te enn cruisen\u00e6ringen. Behovet for varer vil vedvare blant n\u00e6ring og forbrukere i Nord-Norge, men \u00f8kte l\u00f8nnskostnader om bord p\u00e5 utenlandske godsskip vil etter all sannsynlighet skyves over p\u00e5 mottaker og videre ut til forbrukere. Dette vil gj\u00f8re lokalt og regionalt n\u00e6ringsliv mindre konkurransedyktige i nasjonal og internasjonal sammenheng, samt at forbrukere i Nord-Norge m\u00e5 t\u00e5le en ytterligere prisvekst enn det samfunnet allerede opplever i dag. Troms\u00f8 kommune mener forslaget til lovendring er basert p\u00e5 et ufullstendig kunnskapsgrunnlag, og kommunen st\u00f8tter ikke lovendringsforslaget slik det foreligger i h\u00f8ringsnotatet. Troms\u00f8 kommune ber N\u00e6rings- og fiskeridepartementet om \u00e5 utrede konsekvensene lovendringsforslaget vil ha for landbaserte n\u00e6ringer og havneforetakene, og fremlegge dataene p\u00e5 en slik m\u00e5te at det ogs\u00e5 er mulig \u00e5 redegj\u00f8re for n\u00e6ringsmessige konsekvenser p\u00e5 kommuneniv\u00e5. Vedtakskompetanse MIKS, FSK Vedlegg H\u00f8ringsnotat om forslag til endringer i allmenngj\u00f8ringsloven og sektorlovgivning med hensyn til skipsfart 6 "
}