{
  "dokument_id": "e16ac64d-dd25-59d7-a483-91f55e52ae48",
  "doc_type": "case_attachment",
  "kommune": 4601,
  "tittel": "H\u00f8ringsinnspill fra Bergen N\u00e6ringsr\u00e5d",
  "url": "https://bergen.kommune.no/politikere-utvalg/api/fil/bk360/10955044/Horingsinnspill-fra-Bergen-Naeringsrad",
  "tekst": "Bergen N\u00e6ringsr\u00e5d Bergen, 15. august 2024 Bergen kommune Byr\u00e5dsleders avdeling arkiv.byradsleders.avdeling@bergen.kommune.no Deres referanse 2024/93669 H\u00f8ringsinnspill til planstrategi for Bergen kommune 2023-2027 med planprogram for kommuneplanens samfunnsdel Bergen N\u00e6ringsr\u00e5d gir f\u00f8lgende innspill: 1. Svar p\u00e5 byr\u00e5dets h\u00f8ringssp\u00f8rsm\u00e5l I utkast til planprogram l\u00f8ftes det frem fem tema \u00absom vil v\u00e6re viktige \u00e5 diskutere i utarbeidelsen av samfunnsdelen\u00bb: \u00ab1. En velferdsstat under press krever at kommunen har tilstrekkelig handlingsrom til \u00e5 omstille seg. 2. Et voksende utenforskap krever at vi samarbeider for \u00e5 inkludere alle i bysamfunnet. 3. Vestlandets hovedstad skal ikke v\u00e6re en by som er seg selv nok. 4. Bergen m\u00e5 forberede seg p\u00e5 en usikker fremtid med fokus p\u00e5 samfunnssikkerhet, klima- og naturrisiko. 5. En god og livskraftig by krever \u00f8kt fokus p\u00e5 gode oppvekstvilk\u00e5r og utfoldelsesmuligheter der folk bor\u00bb Byr\u00e5det ber om svar p\u00e5 sp\u00f8rsm\u00e5let: \u00abEr det andre tema som er s\u00e5pass sentrale og overordnede at de b\u00f8r vurderes spesielt i arbeidet med ny samfunnsdel?\u00bb V\u00e5rt svar er ja: a. N\u00e6ringspolitikk mangler N\u00e6ringspolitikk er et sentralt samfunnsforhold Bergen kommune m\u00e5 behandle i kommuneplanens samfunnsdel. N\u00e6ringslivet skal ta vare p\u00e5 eksisterende arbeidsplasser og skape nye, bidra til innovasjon, omstilling, og \u00f8kt verdiskaping og direkte og indirekte skatter som er n\u00f8dvendige for \u00e5 finansiere tjenestetilbudet til kommunen. At n\u00e6ringspolitikk derfor m\u00e5 fremheves er i tr\u00e5d med statens veileder for kommuneplanleggingen, hvor det st\u00e5r at: Olav Kyrres gate 11 Epost: firmapost@bergen-chamber.no Org.nr.: NO 961 744 776 N-5014 Bergen Web: www.bergen-chamber.no \u00abGjennom arbeidet med kommuneplanens samfunnsdel skal kommunen vektlegge viktige utfordringer knyttet til samfunnsutvikling og synliggj\u00f8re de strategiske valg kommunen tar. Spesielt viktig er dette for sentrale samfunnsforhold som folkehelse, barn og unge, integrering, n\u00e6ringspolitikk m.m.\u00bb b. Hovedlinjene i arealpolitikken mangler Bergens utfordringer med lav boligproduksjon, mangel p\u00e5 n\u00e6ringsareal, uforutsigbar og lang saksbehandling, og d\u00e5rlig samhandling internt i kommunen, m\u00e5 omtales i samfunnsdelen. Vi oppfordrer kommunen til \u00e5 fastsette overordnede m\u00e5lsettinger og m\u00e5ltall i samfunnsdelen, og f\u00f8lge opp med tiltak for \u00e5 n\u00e5 m\u00e5lene i kommuneplanens samfunnsdel og arealdel. Det er ogs\u00e5 n\u00f8dvendig at kommunen prioriterer bygging av kommunale skoler, barnehager, idrettshaller og -anlegg m.v. i transformasjonsomr\u00e5der, og at kommunens oppgaver som tjenesteleverand\u00f8r ses i sammenheng med utbyggingen ellers i st\u00f8rre byfornyelses-/transformasjonsomr\u00e5der. c. Digitalisering mangler Bergen N\u00e6ringsr\u00e5d mener digitalisering m\u00e5 v\u00e6re et eget hovedtema i samfunnsdelen. \u00d8kt bruk av digitale l\u00f8sninger, kunstig intelligens og standardiseringer kan automatisere oppgaver, frigj\u00f8re ressurser, gi en enklere arbeidshverdag for ansatte og s\u00f8rge for raskere saksbehandling. 2. Andre merknader d. Kommentar til 4 - Utviklingsgrep for samfunnsplanleggingen i valgperioden Det er positivt at det foresl\u00e5s \u00e5 forbedre system for planlegging i kommunen. Her vil vi peke p\u00e5 f\u00f8lgende: \u2022 I tillegg til begrunnelsen i kapittel 4.1 b\u00f8r det tas med at dette ogs\u00e5 vil bidra til \u00e5 redusere risiko for forskjellsbehandling og \u00f8ke forutsigbarheten i kommunal saksbehandling. \u2022 Videre er det n\u00f8dvendig \u00e5 rydde i dagens fragmentariske opplegg med planer, strategier og handlingsplaner, slik byr\u00e5det foresl\u00e5r, og etablere hovedregelen om \u00e5 samle strategisk og operativ del i samme plandokument. \u2022 Standardisering av planstruktur og -innhold vil kunne bidra til at planene er lettere \u00e5 lese og orientere seg i, og redusere tvil om hvordan planinnholdet skal forst\u00e5s. e. Kommentar til 6 - Utviklingstrekk og utfordringer for Bergen Sammenhengen mellom kommunale tjenester og \u00e5 l\u00f8se samfunnsoppdrag, og privat og frivillig sektor m\u00e5 tydeliggj\u00f8res. Gode rammebetingelser for lokalt n\u00e6ringsliv og frivilligheten er avgj\u00f8rende for vekst og verdiskaping i Bergen kommune. Det bidrar til god livskvalitet for innbyggerne, omstillingen til gr\u00f8nn \u00f8konomi, og for at vi er best mulig rustet til \u00e5 h\u00e5ndtere oppgaver og utfordringer samfunnet st\u00e5r overfor. Olav Kyrres gate 11 Epost: firmapost@bergen-chamber.no Org.nr.: NO 961 744 776 N-5014 Bergen Web: www.bergen-chamber.no Bergen kommune m\u00e5 ta m\u00e5l av seg \u00e5 v\u00e6re en bedre vertskommune for n\u00e6ringslivet, en kommune som bist\u00e5r med \u00e5 l\u00f8se utfordringer bedrifter st\u00e5r overfor og m\u00e5lrettet fjerner hindringer kommunen kan skape, blant annet innenfor plan- og byggesaksbehandling. I planforslag og kunnskapsgrunnlag vises det til behov for at kommunen samarbeider med akt\u00f8rer i andre deler av offentlig forvaltning eller utenfor kommunens grenser. Det er vel s\u00e5 viktig at kommunen ogs\u00e5 samarbeider med privat og frivillig sektor i Bergen. Konkurransefortrinnene som kunnskapsgrunnlaget nevner innenfor \u00ab\u00f8konomisk b\u00e6rekraft\u00bb, er ogs\u00e5 fortrinn kommunen selv kan benytte seg av i sin tjenesteproduksjon. Kommunen m\u00e5 derfor ta med at n\u00e6ringslivet kan bidra til \u00e5 l\u00f8se samfunnsutfordringer som kommunen peker p\u00e5 i planen og kunnskapsgrunnlaget. Lokale bedrifter og kunnskapsklynger kan og vil bidra! Det er en svakhet ved h\u00f8ringsforslaget at n\u00e6ringslivets og frivillig sektors rolle og betydning \u2013 og rammevilk\u00e5rene deres \u2013 kun omtales overfladisk. Dette gjelder ogs\u00e5 i kunnskapsgrunnlaget. Her vises det blant annet til samordning og samarbeid med nabokommuner, fylkeskommune og andre regionale akt\u00f8rer. Det vil v\u00e6re positivt at kommunen er like tydelig n\u00e5r det gjelder samarbeid og samspill med lokalt n\u00e6ringsliv og frivilligheten. Det at slike sentrale samfunnsforhold \u2013 privat og frivillig sektor \u2013 tas med i overordnede kommunale planer er viktig fordi det s\u00f8rger for at dette forplanter seg, og blir tatt hensyn til, i underliggende planer og i kommunens daglige saksbehandling. Uforutsigbar kommunal saksbehandling er en stor utfordring. Dette er en konkurranseulempe for byen v\u00e5r, som kommune selv kan og b\u00f8r l\u00f8se. Dagens kritiske situasjon gj\u00f8r at Bergen taper i konkurransen med andre kommuner om eksisterende og nye virksomheter. I kommunens organisasjon m\u00e5 det skapes st\u00f8rre forst\u00e5else for n\u00e6ringslivets betydning for samfunnet, og kommunale enheter som s\u00e6rlig jobber overfor n\u00e6ringslivet m\u00e5 bidra til gode betingelser for bedriftene i tr\u00e5d med m\u00e5l og planer bystyret og byr\u00e5det har vedtatt. 3. Medvirkning I offentlig planlegging er det viktig at aktuelle parter \u2013 innbyggere, bedrifter, organisasjoner og foreninger \u2013 f\u00e5r reell mulighet til \u00e5 bli kjent med h\u00f8ringsforslaget og medvirke i planarbeidet. Gjennom god medvirkning f\u00e5r flest mulig informasjon om planarbeidet, tid til \u00e5 sette seg inn i plandokumentene og mulighet til \u00e5 komme med sine innspill. Form\u00e5let er blant annet \u00e5 sikre at planen er bredest mulig forankret, har st\u00f8rst mulig legitimitet i befolkningen, og at prosessen leder frem til et best mulig resultat. I planprogrammet skriver byr\u00e5det selv at: \u00ab\u00c5penhet og medvirkning er grunnprinsipp i all offentlig planlegging, og medvirkning er viktig for \u00e5 gi innbyggere og andre samfunnsakt\u00f8rer anledning til \u00e5 p\u00e5virke samfunnsutviklingen. B\u00e5de planprogram og planforslag for samfunnsdelen skal etter loven sendes p\u00e5 h\u00f8ring og legges ut til offentlig ettersyn. Gjennom dette f\u00e5r byens innbyggere, ulike akt\u00f8rer og Olav Kyrres gate 11 Epost: firmapost@bergen-chamber.no Org.nr.: NO 961 744 776 N-5014 Bergen Web: www.bergen-chamber.no interessenter, nabokommuner og andre offentlige instanser, mulighet til \u00e5 medvirke i planarbeidet. Det legges ogs\u00e5 opp til m\u00e5lrettede medvirkningsaktiviteter i bydelene.\u00bb Denne h\u00f8ringen finner sted mellom 14. juni og 15. august. At h\u00f8ringen dermed finner sted i sommerferien er til hinder for at medvirkningsprosessen blir s\u00e5 god som den ellers kunne v\u00e6rt. Bergen N\u00e6ringsr\u00e5d ber kommunen om \u00e5 ta hensyn til ferietid n\u00e5r den gjennomf\u00f8rer fremtidige h\u00f8ringer. N\u00e5r det ikke kan unng\u00e5s at en h\u00f8ringsperiode skjer samtidig med ferie, er det fornuftig \u00e5 forlenge h\u00f8ringsperioden slik at form\u00e5let med at h\u00f8ringen finner sted, faktisk blir ivaretatt. Vi \u00f8nsker lykke til med viktig planarbeid og ser frem til \u00e5 komme med flere bidrag i prosessen fremover. Med hilsen Monica M\u00e6land adm.dir. Olav Kyrres gate 11 Epost: firmapost@bergen-chamber.no Org.nr.: NO 961 744 776 N-5014 Bergen Web: www.bergen-chamber.no "
}