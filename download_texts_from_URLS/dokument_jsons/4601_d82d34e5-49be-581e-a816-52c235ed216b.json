{
  "dokument_id": "d82d34e5-49be-581e-a816-52c235ed216b",
  "doc_type": "case_attachment",
  "kommune": 4601,
  "tittel": "H\u00f8ringsinnspill - Aldri Alene",
  "url": "https://bergen.kommune.no/politikere-utvalg/api/fil/bk360/12634562/Horingsinnspill-Aldri-Alene",
  "tekst": "Byr\u00e5d for helse, omsorg og inkludering Bergen kommune Postboks 7700 5020 Bergen 15.09.2024 H\u00d8RINGSUTTALELSE \u2013 HANDLINGSPLAN MOT VOLD OG OVERGREP I N\u00c6RE RELASJONER Vi takker for muligheten til \u00e5 komme med innspill til h\u00f8ringen av forslag til ny handlingsplan mot vold og overgrep i Bergen kommune. Denne uttalelsen er p\u00e5 vegne av Aldri Alene. Aldri Alene er en frivillig organisasjon for og av voldsutsatte kvinner, deres barn og p\u00e5r\u00f8rende. Vi jobber aktivt for \u00e5 bedre hjelpen og st\u00f8tten voldsutsatte kvinner og deres p\u00e5r\u00f8rende f\u00e5r ved brudd med voldsut\u00f8ver og i tiden etter brudd. I arbeidet med h\u00f8ringsuttalelsen v\u00e5r har vi hatt samarbeidsm\u00f8ter med arbeidsgruppen som Bergen Sanitetsforening, Bergen Kvinnesaksforening, Vestland Innvandrerr\u00e5d og Bergen Soroptimistklubb opprettet i 2023. Leder Veronica Bratseth (da som privatperson) ble invitert inn i denne arbeidsgruppen i april 2023. Det ble avtalt innspills m\u00f8ter med voldsutsatte p\u00e5 Kvinnehelsehuset for \u00e5 f\u00e5 deres stemme med i utformingen av ny handlingsplan. Medlemmer av den lukkede gruppen \u00abAldri Alene i Bergen og omegn\u00bb ble invitert til 2 innspills m\u00f8ter. Det ble ogs\u00e5 utarbeidet en anonym sp\u00f8rreunders\u00f8kelse i samarbeid med Link Bergen og omegn. Aldri Alene ble offisielt stiftet 28.11.2023 og har siden da v\u00e6rt representert som interesseorganisasjon i arbeidsgruppen. Vi takker tidligere byr\u00e5d Line Berggren Jakobsen, n\u00e5v\u00e6rende byr\u00e5d Charlotte Spurkeland og seniorr\u00e5dgiver Berit Kleppe for deres m\u00f8ter og samtaler med v\u00e5re medlemmer. Vi har f\u00f8lt oss sett og lyttet til. 1 I tillegg til arbeidet i arbeidsgruppen har vi innhentet viktig kunnskap fra v\u00e5re medlemmer i form av skriftlige tilbakemeldinger, samtaler og anonyme sp\u00f8rreskjema. Vi har hatt samtaler med Huset Bergen og delt verdifull kunnskap med de. V\u00e5r h\u00f8ringsuttalelse er da p\u00e5 bakgrunn av alle de overnevnte samarbeid og kunnskapsinnhenting blant v\u00e5re egne medlemmer. V\u00e5re tilbakemeldinger kommer direkte fra de voldsutsatte kvinnene, stemmer fra virkeligheten. Uten deres mot, styrke og deling av det vondeste i livet hadde vi ikke kunne svart p\u00e5 denne h\u00f8ringen. Generelle betraktninger om planen Vi ser at planen har mange gode intensjoner, men den er lite konkret. Det er heller ikke satt av noe ekstra midler i handlingsplanen, noe vi tenker er lite realistisk gitt samfunnsutfordringen. Vi vil ogs\u00e5 bemerke en stor mangel med hele planen, barna. Det er ingen direkte tiltak rettet mot sm\u00e5 barn og hva kommunen har som tenkte tiltak for barn. Dette forventer vi kommer med i den endelige handlingsplanen. Kunnskapsgrunnlaget er veldig grundig fremstilt, og vi er glade for at kommunen presiserer de ulike formene for vold. Viktige presiseringer som gir god kunnskapsformidling. Her m\u00e5 ogs\u00e5 barnas perspektiv inn, vold og overgrep mot barn. Nyttig og viktig \u00e5 ha med lovverket som regulerer omr\u00e5det. Det kunne med fordel v\u00e6rt litt mer utfyllende om konsekvenser av vold p\u00e5 kort sikt og p\u00e5 lang sikt. Dette for \u00e5 presisere hvor skadelig vold i n\u00e6re relasjoner er og hvor viktig det er at samfunnet tar dette samfunnsproblemet mer p\u00e5 alvor. De samfunns\u00f8konomiske kostnadene ved vold i n\u00e6re relasjoner er enorme, og det burde tydeliggj\u00f8res mer i planen. N\u00e5r man ser kostandene knyttet til konsekvensene av vold vil det synliggj\u00f8r hvor viktig arbeidet med \u00e5 forebygge, avdekke og reparere er. Tilbakemeldinger p\u00e5 foresl\u00e5tte tiltak 1.1 Innf\u00f8re modellen TryggEst 2 Vi \u00f8nsker en konkretisering for hvor i organisasjonen det skal etableres egne team, hvem som skal f\u00e5 oppl\u00e6ring og hvordan det skal avsettes tid til \u00e5 gjennomf\u00f8re kurs. Om kursene er nettbasert m\u00e5 man ogs\u00e5 ha muligheten \u00e5 f\u00f8lge opp de ansatte etter fullf\u00f8rt kurs. Har den ansatte f\u00e5tt nok kunnskap, er den ansatte trygg p\u00e5 at de kan modellen og vet hva de skal gj\u00f8re i situasjoner der de m\u00f8ter voldsutsatte/voldsut\u00f8ver. Det m\u00e5 konkretiseres hvordan TryggEst skal tas i bruk/implementeres i den enkelte enhet n\u00e5r medarbeidere har f\u00e5tt oppl\u00e6ring. Det m\u00e5 presiseres hvilke m\u00e5lgrupper som skal ivaretas gjennom TryggEst. Er denne modellen tenkt utvidet til \u00e5 gjelde andre grupper? Vil dette verkt\u00f8yet n\u00e5 de m\u00e5lgruppene som ikke har kommunale tjenester og hvordan ? Det m\u00e5 beskrives p\u00e5 hvilket niv\u00e5 i byr\u00e5dsavdelingene/etatene ansvaret for gjennomf\u00f8ringen skal ligge. 1.2 Sikre informasjon for ungdom for \u00e5 forebygge vold og overgrep i forbindelse med uteliv \u00abi forbindelse med uteliv\u00bb snevrer inn omr\u00e5det for forebygging \u2013 vi b\u00f8r tenke forebygging n\u00e5r det gjelder barn og ungdom i yngre alder Holdningsskapende arbeid/ gi kunnskap om vold b\u00f8r starte allerede i barnehagealder M\u00e5lgruppen b\u00f8r omfatte alle fra ungdomsskolealder/13 \u00e5r. Det m\u00e5 konkretiseres om hvem som har ansvaret for \u00e5 informere m\u00e5lgruppen, er det skolen, helsetjenesten eller andre. Det m\u00e5 beskrives p\u00e5 hvilket niv\u00e5 i byr\u00e5dsavdelingene/etatene ansvaret for gjennomf\u00f8ringen skal ligge. 1.3 Sikre informasjon for p\u00e5r\u00f8rende, voksne og eldre om vold og overgrep i n\u00e6re relasjoner Vi syns tiltaket her er sv\u00e6rt mangelfullt. V\u00e5re p\u00e5r\u00f8rende har i dag lite eller ingen oppf\u00f8lging. Det er ikke noe tilbud som de kan kontakte for r\u00e5d, veiledning og hjelp. Vi vet at mange p\u00e5r\u00f8rende st\u00e5r i ekstremt vanskelige situasjoner og har stort behov for kunnskap. Her b\u00f8r kommunen presisere hvor p\u00e5r\u00f8rende kan ta kontakt, hva kommunen skal bidra med av st\u00f8tte og hjelp og hvor denne hjelpen skal gis. 3 Tiltaket b\u00f8r deles inn i 3 ulike tiltaksomr\u00e5der. Det er vanskelig for oss \u00e5 se hvordan dette tiltaket er et reelt tiltak. \u00abDette kan for eksempel gj\u00f8re seg gjeldende til foreldrem\u00f8ter, p\u00e5r\u00f8rendegrupper og andre forsamlinger for voksne og eldre\u00bb Det m\u00e5 konkretiseres om hva det skal informeres om, hvem som har ansvaret for \u00e5 informere m\u00e5lgruppene og hvordan. Er det rektor p\u00e5 den enkelte skole, helsetjenesten eller andre. Tiltaket favner grupper som ikke har felles naturlige treffpunkt. Det m\u00e5 beskrives p\u00e5 hvilket niv\u00e5 i byr\u00e5dsavdelingene/etatene ansvaret for gjennomf\u00f8ringen skal ligge. 1.4 Sikre informasjon til den \u00f8vrige befolkningen \u00abDette vil gjennomf\u00f8res blant annet ved \u00e5 sikre at informasjonen p\u00e5 nettsidene er oppdatert\u00bb bra tiltak, men eventuelt beskrive hvor ansvaret ligger. Beskrive hvor informasjon skal v\u00e6re tilgjengelig andre steder og hvem som har ansvaret for \u00e5 formidle den. F\u00e5 ut informasjon om hvor en kan finne informasjon og om hvordan en kan g\u00e5 frem om en er bekymret for at noen er utsatt for vold, for eksempel en brosjyre som kan ligge p\u00e5 legekontor, hos NAV, p\u00e5 andre offentlige kontor/steder. Det m\u00e5 beskrives p\u00e5 hvilket niv\u00e5 i byr\u00e5dsavdelingene/etatene ansvaret for gjennomf\u00f8ringen skal ligge. Det er viktig for oss \u00e5 presisere at voldsutsatte ikke alltid har en reell mulighet \u00e5 s\u00f8ke p\u00e5 hjelpetjenester via sosiale medier. Ofte er v\u00e5r bruk overv\u00e5ket, og det er da vanskelig \u00e5 s\u00f8ke etter hjelp. For \u00e5 informere de voldsutsatte om hjelpetilbud krever samarbeid med ulike instanser og milj\u00f8. Samarbeid med religi\u00f8se ledere kan ogs\u00e5 bidra til \u00e5 sikre viktig informasjon i de mer lukkede milj\u00f8ene. Samarbeid med oss som frivillig interesseorganisasjon kan v\u00e6re en viktig ressurs i kommunen sitt informasjonsarbeid. Det er ogs\u00e5 sv\u00e6rt viktig for oss at kommunen kvalitets sikrer de hjelpetjenestene som de henviser til. Har de kapasitet, har de kunnskap og blir det gitt adekvat hjelp. 4 2.1 Styrke samarbeid p\u00e5 tvers av byr\u00e5dsavdelinger for \u00e5 sikre helhetlige tjenester Det er sv\u00e6rt positivt at det etableres en ordning med koordinator og tverretatlige team med kompetanse. Vi ser det som positivt at politiet ogs\u00e5 inkluderes i dette arbeidet og at det etableres en samhandlingsarena for dette samarbeidet. Vi krever at kommunen endrer ordlyden fra \u00abb\u00f8r\u00bb til \u00abskal\u00bb, da dette er veldig viktig for helheten. Det er utydelig om det er planlagt en koordinator og ett slikt team i hvert byomr\u00e5de, eller eventuelt et team for hver etat i byomr\u00e5dene. Vi stiller sp\u00f8rsm\u00e5l ved om det er tilstrekkelig med en koordinator for hele kommunen? Det m\u00e5 v\u00e6re minst to slik at koordinatorene har noen \u00e5 samarbeide med. Det er ogs\u00e5 litt utydelig om denne koordinatoren skal v\u00e6re ansatt p\u00e5 Byr\u00e5dsleders avdeling- i en overordnet stilling eller om hen skal v\u00e6re ansatt andre steder i etaten. Skal denne personen koordinere alt arbeidet i kommunen og f\u00f8lge opp at det som st\u00e5r i handlingsplanen blir gjennomf\u00f8rt? Vi etterlyser en tidsfrist for n\u00e5r koordinator skal v\u00e6re p\u00e5 plass og hvilket budsjett dette tiltaket f\u00e5r. Det m\u00e5 ogs\u00e5 beskrives p\u00e5 hvilket niv\u00e5 i byr\u00e5dsavdelingene/etatene ansvaret for gjennomf\u00f8ringen skal ligge. 2.2 Sikre tilpasset oppf\u00f8lging, og utrede pakkeforl\u00f8p og oppf\u00f8lging av koordinator Dette tiltaket er vi sv\u00e6rt positive til, et pakkeforl\u00f8p med en koordinator for voldsutsatte kan redde liv. Det m\u00e5 settes ned en arbeidsgruppe som utreder hva et \u00abpakkeforl\u00f8p\u00bb skal inneholde med tydelig ansvarfordeling mellom etater og hvor koordinatorene skal ha sin arbeidsplass i kommunen. Kommunen m\u00e5 forplikte seg til \u00e5 f\u00e5 p\u00e5 plass koordinatorer for voldsutsatte. Det m\u00e5 settes tidsfrister for n\u00e5r dette arbeidet skal v\u00e6re gjort og koordinatorer skal v\u00e6re p\u00e5 plass. Arbeidsgruppen m\u00e5 f\u00e5 et tydelig mandat og frister for sitt arbeid. I denne arbeidsgruppen m\u00e5 minst en, helst flere som har v\u00e6rt utsatt for vold/har erfaring delta. Det er viktig at hjelpetiltak blir utformet av de som vet hvordan det er \u00e5 bli utsatt for vold i n\u00e6re relasjoner og hvordan man blir m\u00f8tt i dagens system. 5 Vi \u00f8nsker en tydeliggj\u00f8ring av hva kommunen mener med koordinator for den voldsutsatte og endre ordlyden fra \u00abvurderes\u00bb til \u00abskal\u00bb. Aldri Alene vil jobbe aktivt for \u00e5 f\u00e5 p\u00e5 plass kommunalt tilsette koordinatorer for alle som utsettes for partnervold. Vi vil vise til Riksrevisjonens sin unders\u00f8kelse av myndighetenes innsats mot vold i n\u00e6re relasjoner, der de bemerker at det er behov for bedre koordinering av det kommunale hjelpetilbudet, jf. Dokument 3:8 (2021/2022) Departementet har gitt statsforforvalteren oppdrag om \u00e5 prioritere tilsynet med hvordan kommunene f\u00f8lger opp voldsutsatte i retableringsfasen. Dette tiltaket vil da v\u00e6re et viktig bidrag i kommunens jobb. En familiekoordinator etter modell \u00abNye m\u00f8nstre\u00bb vil v\u00e6re en livsviktig ressurs i den utsattes mulighet for reetablering. Vi tenker at politi og krisesenteret har en viktig rolle med \u00e5 henvise sine forn\u00e6rmede/brukere til koordinator tjenesten. Koordinatoren kan da starte sitt arbeid allerede i perioden den utsatte er p\u00e5 krisesenteret eller har levert inn en anmeldelse. En kommunal koordinator vil da p\u00e5se at den utsatte f\u00e5r informasjon og hjelp til alle utfordringer den utsatte m\u00f8ter i systemet. Koordinatoren vil ha ansvar for \u00e5 samle \u00f8vrige instanser til samarbeidsm\u00f8ter og kan p\u00e5se at de ulike etatene gj\u00f8r sin plikt i forhold til den utsattes situasjon. Det vil bli utarbeidet en individuell plan for hele familien, den utsatte og barna. Akt\u00f8rer i en slik plan kan v\u00e6re politi, krisesenter, Nav, sosialtjenesten, barnevern, familievernkontor, advokater m.m. Informasjonsflyten i tjenestene vil da bli betydelig bedre sett i lys av at alle involverte instanser f\u00e5r en plikt til \u00e5 f\u00f8lge opp sitt ansvarsomr\u00e5de/tiltak og m\u00f8te til samarbeidsm\u00f8ter. Samhandling til det beste for den utsatte familien. V\u00e5r erfaring er at kommunen ikke vet hvordan den utsatte blir ivaretatt, de har ikke oversikt over hvor hjelpen blir gitt, hvem som har ansvar og hvordan den utsatte f\u00f8ler seg ivaretatt av systemet. Dagens hjelpesystem fungerer ikke og vi m\u00e5 f\u00e5 p\u00e5 plass en helhetlig oppf\u00f8lging av de voldsutsatte n\u00e5. Resultater fra \u00abNye m\u00f8nstre\u00bb viser at arbeidsmengden p\u00e5 de \u00f8vrige etatene gikk betraktelig ned n\u00e5r familiene hadde en egen familiekoordinator. Det vil da ha en stor samfunns\u00f8konomisk gevinst \u00e5 tilby de utsatte denne formen for oppf\u00f8lging i reetableringsfaen. Det er da grunn til \u00e5 tro at kommunens generelle kostnad vil g\u00e5 ned da de \u00f8vrige etatene rapporterer mindre ressursbruk. 6 Kommunen har lovp\u00e5lagt plikt til \u00e5 s\u00f8rge for oppf\u00f8lging i reetableringsfasen, dette helt uavhengig av om den utsatte har oppholdt seg p\u00e5 krisesenter. Det er da viktig at denne hjelpetjenesten ligger utenfor selve krisesenteret. Vi ser for oss at denne koordinator rollen kanskje kan ligge under \u00abkoordinerende enhet for habilitering og rehabilitering\u00bb i Bergen kommune, dette m\u00e5 unders\u00f8kes n\u00e6rmere. Det m\u00e5 beskrives p\u00e5 hvilket niv\u00e5 i byr\u00e5dsavdelingene/etatene ansvaret for gjennomf\u00f8ringen skal ligge og n\u00e5r tiltaket skal v\u00e6re p\u00e5 plass. Det m\u00e5 ogs\u00e5 settes av midler til dette arbeidet p\u00e5 budsjettet. 2.3 Kartlegge alternativ plassering av Krisesenteret for Bergen og omegn Vi er positive til at Byr\u00e5det vil prioritere avklaring av tomt, men de m\u00e5 ogs\u00e5 sikre at det settes av midler i budsjettene til \u00e5 bygge nytt senter slik at det ikke tar lengre tid enn n\u00f8dvendig \u00e5 f\u00e5 det p\u00e5 plass. Det har v\u00e6rt h\u00f8ring om endringer i Krisesenterloven. I denne h\u00f8ringen ligger det flere viktige moment for bygging av nytt krisesenter for Bergen og omegn. Det vil v\u00e6re hensiktsmessig \u00e5 bygge nytt senter etter de endringer som blir gjort i ny Krisesenterlov. Det m\u00e5 sikres midler til drift av b\u00e5de eksisterende tilbud og legge av midler til nytt krisesenter i denne planperioden. Dette b\u00f8r presiseres i planen. Vi \u00f8nsker \u00e5 bli invitert med i planleggingen av nytt krisesenter for Bergen og omegn. Da kan man f\u00e5 sv\u00e6rt verdifull kunnskap fra tidligere brukere av krisesentertilbudet. 2.4 Forbedre tilbudet til Krisesenteret for Bergen og omegn Det m\u00e5 konkretiseres om hva som skal gj\u00f8res bedre, hvem som skal gj\u00f8re tilbudet bedre, og hvordan dette skal gjennomf\u00f8res. Vi har ingen mulighet til \u00e5 svare p\u00e5 et tiltak uten \u00e5 ha konkrete tiltaksomr\u00e5der. Det m\u00e5 legges tidsfrister p\u00e5 de enkelte forbedringsomr\u00e5dene. Forbedringene m\u00e5 gj\u00f8res i dagens tilbud og tilbudet m\u00e5 v\u00e6re forankret i Krisesenterloven. Det m\u00e5 beskrives p\u00e5 hvilket niv\u00e5 i byr\u00e5dsavdelingene/etatene ansvaret for gjennomf\u00f8ringen skal ligge og legge inn budsjett for tiltaket. Brukergruppene m\u00e5 involveres i evaluering av hva som b\u00f8r gj\u00f8res bedre. Vi viser til v\u00e5r h\u00f8ringsuttalelse om endringene i Krisesenterloven av 15.09.2024. Her utdyper vi hva vi mener m\u00e5 utbedres i dagens tilbud og hva vi \u00f8nsker i fremtiden. Vi har foretatt anonyme 7 sp\u00f8rreunders\u00f8kelser, f\u00e5tt tilbakemeldinger p\u00e5 epost, sosiale medier og i samtaler med utsatte. Dette gir oss verdifull kunnskap om dagens tilbud sett fra brukerperspektiv. Vi vil presisere at vi mener krisesenteret m\u00e5 fokusere p\u00e5 det akutte tilbudet til voldsutsatte f\u00f8r de utvider tilbudet til andre brukeromr\u00e5der. N\u00e5r det i forrige tiltak st\u00e5r at dagens tilbud \u00abikke er egnet til dette form\u00e5let\u00bb blir vi bekymret n\u00e5r vi ser at det planlegges for nye arbeidsoppgaver til en allerede presset instans. Vi tenker at husholds\u00f8konomi ligger til sosialtjenesten eller Nav systemet og kanskje ikke noe de ansatte p\u00e5 krisesenteret trenger \u00e5 fokusere p\u00e5 i den akutte krisesituasjonen til voldsutsatte. I den akutte fasen trenger den utsatte ro, stabilitet og omsorg. Vi h\u00e5per vi f\u00e5r nytt krisesenter innen denne planperioden og skulle \u00f8nske byr\u00e5den la dette inn som \u00f8nsket m\u00e5l. 2.5 Sikre undervisningstilbud til barn p\u00e5 krisesenter og oppf\u00f8lging i etterkant av opphold Gjennomsnittlig opphold for barn p\u00e5 krisesenteret i Norge er 28 d\u00f8gn. Vi tenker at fokuset p\u00e5 \u00e5 f\u00e5 barna tilbake i barnehage og skole er sv\u00e6rt overdrevent. Krisesenter kan med fordel legge til rette for dagtilbud for barn, aktiviteter for de minste barna og fjernundervisning for de barna som har mulighet \u00e5 f\u00f8lge undervisning. Gjennom pandemien fikk man gode rutiner for hvordan slik fjernundervisning kan utformes og utf\u00f8rer, man kan da videref\u00f8re slik undervisning. Vi vil ogs\u00e5 bemerke at barna som kommer p\u00e5 krisesenteret er i en akutt krisesituasjon. De trenger ro, stabilitet og trygging i rolige omgivelser. Dert virker for oss som om fokuset er \u00e5 opprettholde skolegang og barnehage g\u00e5r p\u00e5 bekostning av de mest grunnleggende behovene til barna. Fokuset m\u00e5 her flyttes, hvordan kan man legge bedre til rette p\u00e5 krisesenteret for \u00e5 ivareta barnets rett til oppl\u00e6ring gitt barnets livssituasjon. Det m\u00e5 konkretiseres om hvem som har ansvar for \u00e5 f\u00f8lge opp barna etter oppholdet og hva innholdet i oppf\u00f8lgingen skal v\u00e6re. Er dette oppf\u00f8lgingen en del av krisesenteret sitt ansvarsomr\u00e5de eller er det den enkelte brukers hjem kommune som er ansvarlig? Presisere hvordan barn skal f\u00e5 psykisk helsehjelp etter opphold p\u00e5 Krisesenter, hvem skal p\u00e5se dette? Hvor ligger ansvaret? Det m\u00e5 beskrives p\u00e5 hvilket niv\u00e5 i byr\u00e5dsavdelingene/etatene ansvaret for gjennomf\u00f8ringen skal ligge. 8 2.6 Forbedre tilbudet til menn p\u00e5 Krisesenteret Det m\u00e5 beskrives hvem som skal ha ansvaret for \u00e5 gj\u00f8re tilbudet bedre og hva som m\u00e5 gj\u00f8res bedre. Det m\u00e5 sikres at menn f\u00e5r samme kvalitet p\u00e5 tilbudet som kvinner s\u00e5 fort som mulig og dette m\u00e5 tidfestes i planen. Sikre at menn f\u00e5r r\u00e5d og veiledning p\u00e5 lik linje som kvinner. Sikre at menn med barn blir ivaretatt. Det m\u00e5 beskrives p\u00e5 hvilket niv\u00e5 i byr\u00e5dsavdelingene/etatene ansvaret for gjennomf\u00f8ringen skal ligge. 2.7 Sikre oppf\u00f8lging av personer med rusutfordringer Det m\u00e5 konkretiseres hvem som skal gj\u00f8re tilbudet/oppf\u00f8lgingen bedre, hva som skal gj\u00f8res bedre og hvordan dette skal gjennomf\u00f8res. Det m\u00e5 beskrives p\u00e5 hvilket niv\u00e5 i byr\u00e5dsavdelingene/etatene ansvaret for gjennomf\u00f8ringen skal ligge. Rusmilj\u00f8ene i Norge og Bergen har endret seg drastisk de siste \u00e5rene. Volden mot kvinnene er blitt grovere, de f\u00e5r mindre st\u00f8tte fra andre i milj\u00f8et og den skjulte volden har \u00f8kt. F\u00f8r ble kvinner i milj\u00f8et beskyttet av menn i langt st\u00f8rre grad enn i dag. N\u00e5 vegrer andre \u00e5 involvere seg n\u00e5r de ser vold mot kvinner. Det er ogs\u00e5 mye seksuell utnyttelse i rusmilj\u00f8et, voldtekter og salg/bytte av seksuelle tjenester for rusmidler. Vi erfarer at milj\u00f8et er lite kjent med tilbudet p\u00e5 krisesenteret. Voldsutsatte f\u00e5r ikke tilbud om opphold n\u00e5r de m\u00f8ter helsevesen etter en alvorlig voldshendelse. Informasjon om tilbudet m\u00e5 bli gitt direkte til den utsatte. Denne gruppen utsatte har liten eller ingen mulighet \u00e5 ha oversikt over hjelpetilbud p\u00e5 egenh\u00e5nd. Vi er veldig glade for at det er opprettet tilbud for voldsutsatte kvinner i aktiv rus, men det er en del svakheter i dagens tilbud. Kvinner som har v\u00e6rt p\u00e5 krisesenteret, rapporterer om manglende kunnskap om vold og rusproblematikk hos de ansatte. De opplever ogs\u00e5 at tilbudet ikke er slik de forventer. Om man lever i aktiv rus m\u00e5 man kunne f\u00e5 innta \u00absin form\u00bb for rus p\u00e5 krisesenteret. Man kan ikke forvente at den utsatte skal slutte med sitt rusmiddelbruk i en akutt krisesituasjon, det vil v\u00e6re inhumant og direkte farlig. Det er flere utfordringer som dukker opp, hvor skal man f\u00e5 tak i sitt n\u00f8dvendige rusmiddel? Kan man f\u00e5 substitutter ved 9 krisesenteret? Hvem har ansvaret for \u00e5 f\u00f8lge opp den utsatte, helsetjenesten, krisesenteret eller begge? Vi \u00f8nsker mer kunnskap og informasjon om dagens tilbud i handlingsplanen. Vi ser ogs\u00e5 at Bergen kommune har s\u00f8kt og f\u00e5tt innvilget 1.mill kr pr \u00e5r fra Bufdir sin drift og tilskudd utlysning for 2022, 2023 og 2024. S\u00f8knaden fra kommunen i 2024 heter \u00abKSRus- utvikling og etablering av et fullverdig krisesentertilbud for personer i aktiv rus\u00bb I prosjektbeskrivelsen st\u00e5r det \u00abBergen kommune har etablert krisesentertilbud til voldsutsatte kvinner og menn med alvorlig problematikk knyttet til rus. To ulike, lokalt tilpassede modeller skal pr\u00f8ves ut for \u00e5 kunne anbefale et permanent krisesentertilbud til m\u00e5lgruppen. M\u00e5let er et styrket krisesentertilbud for Bergen og omegn til en voldsutsatt gruppe som i liten grad benytter krisesenteret. Resultatene fra prosjektet vil kunne bidra til et styrket krisesentertilbud til voldsutsatte med tilleggsproblematikk p\u00e5 landsbasis. Velferdsteknologi er et omr\u00e5de som gir muligheter for \u00e5 realisere dette. Brukerne skal f\u00e5 kunnskapsbaserte og virksomme krisesentertjenester n\u00e5r de trenger det\u00bb Vi tenker dette b\u00f8r nevnes i handlingsplanen og da legge de oms\u00f8kte og bevilgede midlene inn i budsjettet for dette tiltaket. 2.8 Sikre tilbud til personer med funksjonsnedsettelse p\u00e5 krisesenteret Det m\u00e5 konkretiseres om hvem som skal sikre tilbudet og hvordan dette skal gjennomf\u00f8res. Det m\u00e5 beskrives p\u00e5 hvilket niv\u00e5 i byr\u00e5dsavdelingene/etatene ansvaret for gjennomf\u00f8ringen skal ligge. Det m\u00e5 v\u00e6re krav om universell utforming av krisesenteret. Krav om generell kunnskap om utviklingshemming i tjenesten. Modellen TryggEst m\u00e5 implementeres i tjenesten og bli en del av kunnskapen til de tilsatte. 3.1 Kompetanseheving til medarbeidere for \u00e5 forebygge, avdekke og f\u00f8lge opp personer som er utsatt for vold og overgrep. Her brukes ordet m\u00e5 f\u00f8rst og s\u00e5 blir ordlyden endret til et m\u00e5l. Hva skal kommunen helt spesifikt gj\u00f8re, hvor skal dette gj\u00f8res og hvem har ansvaret? Hvem f\u00f8lger opp etatene og p\u00e5ser at den enkelte ansatt i kommunen har den kunnskapen om vold i n\u00e6re som stillingens ansvar har. Det m\u00e5 beskrives p\u00e5 hvilket niv\u00e5 i byr\u00e5dsavdelingene/etatene ansvaret for gjennomf\u00f8ringen skal ligge og hvilke budsjett en slik kompetanseheving vil ligge under. 10 Vi foresl\u00e5r \u00e5 gi alle ansatte i kommunen boken \u00abVeien ut av vold, overgrep og utnyttelse\u00bb h\u00e5ndbok med praktiske r\u00e5d, Universitetsforlaget 2022. Forfattere Gunhild Vehusheia, Ellen Roberg og Wanja J.S\u00e6ther. Dette tiltaket kunne \u00f8kt alle ansattes kunnskap om vold og overgrep. De ansatte kunne f\u00e5tt verdifull kunnskap og oversikt over hvilken hjelp som finnes, hvilke rettigheter utsatte har, hva man b\u00f8r tenke p\u00e5 og hvilke sp\u00f8rsm\u00e5l som b\u00f8r stilles. Vi \u00f8nsker ogs\u00e5 at Bergen kommune vil utvide sitt program for medarbeidere med brukererfaring til \u00e5 inkludere mennesker med brukererfaring om partnervold og vold i n\u00e6re relasjoner. MB er et utdanningsprogram der egne erfaringer fra psykisk sykdom eller rus, utvikles til nyttig kunnskap for \u00e5 hjelpe andre. Bergen kommune har v\u00e6rt ledende for denne utdanningen og ved \u00e5 tilby voldsutsatte muligheten til \u00e5 anvende sine erfaringer til \u00e5 hjelpe andre vil Bergen kommune, igjen, g\u00e5 frem som en innovativ og utviklende kommune. Som menneskerettighets by vil dette ogs\u00e5 v\u00e6re et viktig bidrag i bekjempelse av menneskerettighetsbrudd vold mot kvinner og barn. 3.2 Kompetanseheving til medarbeidere for \u00e5 forebygge, avdekke og f\u00f8lge opp personer som er ut\u00f8ver vold og overgrep. Her mangler vesentlig informasjon. Hvem skal ha ansvaret for dette punktet? Her er b\u00e5de forebygging, avdekking og h\u00e5ndtering av voldsut\u00f8ver beskrevet i en kort setning. Her m\u00e5 kommunen komme med spesifikke tiltak, hvor og hvem er ansvaret. Hvem har behandlingstilbud? Hvordan forebygge, hvordan avdekke og hvordan h\u00e5ndtere? Kommunen m\u00e5 her vise til de ulike etatene de mener er ansvarlige og hvordan de skal samhandle p\u00e5 best m\u00e5te. Det m\u00e5 beskrives p\u00e5 hvilket niv\u00e5 i byr\u00e5dsavdelingene/etatene ansvaret for gjennomf\u00f8ringen skal ligge. 3.3 Jobbe med kompetanseutvikling og informasjonsdeling i samarbeid med frivillige akt\u00f8rer. Ideelle organisasjoner som Aldri Alene kan hjelpe, men det kan ikke v\u00e6re uten midler. P\u00e5 et minimum m\u00e5 vi som jobber direkte med voldsutsatte f\u00e5 nok midler til \u00e5 ha v\u00e5rt eget lokale/m\u00f8tested. Ved \u00e5 ha et lokale i trygge omgivelser vil det \u00f8ke sjansen for at voldsutsatte kvinner i byen v\u00e5r vil opps\u00f8ke oss for st\u00f8tte og hjelp. Vi har en realkompetanse og en erfaring som ingen etat i byen innehar. Vi kan v\u00e6re en ressurs for kommunen, vi kan gi verdifull 11 tilbakemelding fra de utsatte, vi kan gi tilbakemeldinger p\u00e5 hvor hjelpesystemet ikke fungerer og hvor det fungerer. Slik kan Bergen kommune bli enda bedre p\u00e5 \u00e5 ivareta sin voldsutsatte. Vi kan ogs\u00e5 gi verdifull informasjon og kunnskap om hvordan de voldsutsatte barna f\u00f8ler seg ivaretatt av kommunen. En unik mulighet \u00e5 innhente brukererfaringer fra en s\u00e5rbar gruppe som blir lite h\u00f8rt. Vi mener ogs\u00e5 at kommunen burde arrangere en \u00e5rlig konferanse om vold og overgrep. Bergen er landets nest st\u00f8rste by og med en slik konferanse kan kommunen n\u00e5 ut til sine ansatte og sine innbyggere. Troms\u00f8 har arrangert \u00abJanuarkonferanse\u00bb siden 2012, en \u00e5rlig konferanse for instanser som jobber med vold og overgrep i n\u00e6re relasjoner i Troms\u00f8. Bergen kunne hatt denne konferansen som todelt, en for ansatte og en for innbyggere/andre interesserte. Dette vil styrke samarbeid, fremme forebyggende arbeid og v\u00e6re en viktig m\u00f8teplass for kompetanseheving og nettverksbygging innen feltet. En slik konferanse kan med fordel v\u00e6re et samarbeid med oss frivillige organisasjoner. Bergen kommune kunne ogs\u00e5 invitert alle frivillige organisasjoner som jobber innenfor vold i n\u00e6re relasjoner til en samhandlingsgruppe. P\u00e5 den m\u00e5ten vil kommunen f\u00e5 en oversikt over alle organisasjoner som ber\u00f8rer voldsutsatt feltet og hvordan de hjelper i dag. Hva kan vi bli bedre p\u00e5 og hvordan kan man samarbeide til det beste for de utsatte. Ved et slikt samarbeid vil det v\u00e6re mulig \u00e5 \u00f8ke kunnskapen p\u00e5 tvers av organisasjoner. Det vil ogs\u00e5 v\u00e6re muligheter til \u00e5 arrangere felles kurs og kompetansehevende tiltak til alle de frivillige i byen v\u00e5r. Kommunen b\u00f8r bruke perioden fra 25. november (FN sin internasjonale dag for bekjempelse av vold) til 10. desember med \u00e5 sette oransje lys offentlige bygninger og spre informasjon, i samarbeid med Bergen soroptimistklubb som har dette som sitt fokusomr\u00e5de. I denne perioden kan alle lag og organisasjoner i Bergen bidra til \u00e5 sette s\u00f8kelys p\u00e5 vold i n\u00e6re relasjoner. Bergen kommune b\u00f8r invitere alle frivillige organisasjoner som jobber med temaet til et samarbeidsm\u00f8te rundt en slik fokusperiode. Vi vil sv\u00e6rt gjerne hjelpe kommunen i arbeidet med \u00e5 gj\u00f8re Bergen til en bedre menneskerettighets by. Vold mot kvinner og barn er verdens st\u00f8rste menneskerettighetsbrudd og vi akter \u00e5 gj\u00f8re v\u00e5r del i arbeidet med \u00e5 v\u00e5r by tryggere for voldsutsatte. Vennlig hilsen Aldri Alene 12 Veronica Bratseth Styreleder 13 "
}