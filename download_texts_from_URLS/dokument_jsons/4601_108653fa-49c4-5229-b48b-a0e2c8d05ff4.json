{
  "dokument_id": "108653fa-49c4-5229-b48b-a0e2c8d05ff4",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 45 fra Heidi Sund (AP) til byr\u00e5den om flagging p\u00e5 skogfinnenes dag",
  "url": "https://bergen.kommune.no/politikere-utvalg/api/fil/bk360/10432520/Svar-pa-skriftlig-sporsmal-nr-45-fra-Heidi-Sund-AP-til-byraden-om-flagging-pa-skogfinnenes-dag",
  "tekst": " Byr\u00e5dsleder Til Intern korrespondanse Bystyrets kontor v/Frank Wessels V\u00e5r referanse: 2024/73799-3 Saksbehandler: Stine Mari Nytun Leirdal Fra Dato: 14. mai 2024 Byr\u00e5dsleder Svar p\u00e5 skriftlig sp\u00f8rsm\u00e5l nr. 45 fra Heidi Sund (AP) til byr\u00e5den om flagging p\u00e5 skogfinnenes dag Representanten Heidi Sund (AP) har den 30.04.24 sendt inn f\u00f8lgende skriftlige sp\u00f8rsm\u00e5l: Skogfinnene er en av Norges fem nasjonale minoriteter. Siden 2023 har skogfinnene markert 21. juni som sin dag, hvor de feirer seg selv, sin kultur og sin historie. Datoen er ikke tilfeldig valgt, men markerer hvor viktig midtsommer har v\u00e6rt for den skogfinske kulturen. Det var rundt disse tider at svedjerugen ble s\u00e5dd, noe som var vesentlig for \u00f8stfinnenes ekspandering, ny-rydding og livsgrunnlag under den f\u00f8rste bosettingstiden. I 2023 valgte Oslo og en rekke andre kommuner \u00e5 vedta flagging for \u00e5 feire og synliggj\u00f8re skogfinnene. Skogfinnenes flagg er fargerikt og forteller i seg selv om skogfinnenes kultur og historie. Gr\u00f8nt beskriver skogens betydning for skogfinnenes svedjebrukskultur. Gult st\u00e5r for svedjerugen. R\u00f8dt st\u00e5r for ild og det hellige treet rogn. En farge som sammen med svart ogs\u00e5 finnes i flaggene til Savolax og Tavastland. Svart st\u00e5r for sotet etter svedjingen og r\u00f8ykstuenes, r\u00f8ykbadstuenes og rienes* sotete vegger. Det svarte feltets form er et gammelt symbol for fruktbarhet, brukt i den skogfinske kulturen. (*eget hus for \u00e5 t\u00f8rke rug) N\u00e5 er det p\u00e5 tide at Bergen kommune gj\u00f8r det samme. Dessverre har mye av skogfinnenes nyere historier v\u00e6rt preget av et m\u00f8rke. Sammen med samene og kvener ble skogfinner betraktet som \u00abden finske fare\u00bb, og ble skogfinnenes levem\u00e5te ble betraktet som en trussel mot den norske nasjonsbyggingen. Offisielt stanset denne politikken p\u00e5 1950- tallet, men mye av diskrimineringen fortsatte uformelt b\u00e5de sosialt, i arbeid, og i skolen. Undertrykkelsen gjorte at mange begynte \u00e5 skamme seg over spr\u00e5ket og kulturen sin, og \u00abvalgte\u00bb \u00e5 ikke f\u00f8re den videre. Skogfinner har av mange blitt betraktet som en glemt minoritet, men vi ser n\u00e5 en kulturell oppv\u00e5kning, lik den man s\u00e5 blant samer en generasjon tilbake. Flere \u00f8nsker \u00e5 l\u00e6re om hvor de kommer fra, og med utgangspunkt i antallet registrerte \u00abfinder\u00bb og \u00abschoug finder\u00bb i finnemantallet fra 1686, er det grunn til \u00e5 anta at en rekke av Bergens innbyggere har skogfinske aner. Europar\u00e5dets rammekonvensjon om beskyttelse av nasjonale minoriteter, sier at \u00abStaten har (...) forpliktet seg til \u00e5 legge forholdene til rette for at nasjonale minoriteter skal kunne bevare og videreutvikle sin egenart, sine spr\u00e5k og sin kultur. Prinsippene om formell og reell likestilling mellom nasjonale minoriteter og majoritetsbefolkningen st\u00e5r sentralt\u00bb. En av de siste som snakket skogfinsk d\u00f8de i 1980, men det er et m\u00e5l at skogfinsk historie og kulturen skal v\u00e6re kjent i det norske samfunnet. Det betyr ogs\u00e5 at skogfinsk kultur skal v\u00e6re synlig i det offentlige rom og at offentlige myndigheter skal ha kjennskap til og kunnskap om skogfinsk kultur. Selv om det er en selvf\u00f8lge for de fleste skogfinner at de bor over hele landet, finnes det forestillinger om at skogfinner utelukkende bor p\u00e5 Finnskogen i Innlandet. Den skogfinske bosetningen i Norge f\u00f8lger de generelle trekkene i befolkningsutviklingen, hvor stadig flere bosetter seg i byene \u2013 ogs\u00e5 Bergen. N\u00e5r en av v\u00e5re nasjonale minoritetsgrupper n\u00e5 har valgt flagg og dag, er det viktig at Bergen kommune st\u00f8tter arbeidet for \u00e5 \u00f8ke interessen og forst\u00e5elsen for den skogfinske kulturen og identiteten. Sp\u00f8rsm\u00e5l til byr\u00e5dsleder: Vil byr\u00e5den bidra til \u00e5 fremme forst\u00e5elsen av skogfinnenes historie og kultur, og skogfinnenes posisjon som nasjonal minoritet, ved \u00e5 f\u00f8lge eksemplene fra andre byer, og flagge p\u00e5 skogfinnefolkets dag \u2013 slik kommunen ogs\u00e5 gj\u00f8r p\u00e5 samefolkets dag?. Svar fra byr\u00e5dsleder: Bergen kommunes flaggreglement er vedtatt av Bergen bystyre i sak 63/22 den 30.03.2022 med hjemmel i Lov om flagging p\u00e5 kommunenes offentlige bygninger og Forskrift om adgang til i s\u00e6rlige tilfeller \u00e5 benytte fremmed lands flagg ved siden av det norske flagg p\u00e5 kommunale offentlige bygninger. If\u00f8lge flaggreglementet skal kommunen flagge p\u00e5 alle nasjonale flaggdager og flagger derfor \u00e5rlig p\u00e5 Samefolkets dag. Skogfinnenes dag er verken en nasjonal flaggdag eller en lokalt vedtatt flaggdag i Bergen. Byr\u00e5dsleder har fullmakt til \u00e5 beslutte flagging ved arrangement, markering eller merkedag av allmenn interesse. Byr\u00e5dsleder oppfatter at det er en bred og entydig oppslutning om \u00e5 flagge p\u00e5 skogfinnens dag og mener at kriteriet om allmenn interesse er oppfylt. Byr\u00e5dsleder vil derfor s\u00f8rge for at Bergen kommune flagger p\u00e5 skogfinnenes dag 21. juni i tr\u00e5d med kommunens flaggreglement punkt 4. Christine B. Meyer - Byr\u00e5dsleder Dokumentet er godkjent elektronisk. "
}