{
  "dokument_id": "1d6ed4f3-6174-5d42-9d42-76695f99cc66",
  "doc_type": "case_attachment",
  "kommune": 4601,
  "tittel": "Klage datert 20.11.2024",
  "url": "https://bergen.kommune.no/politikere-utvalg/api/fil/bk360/11655771/Klage-datert-20-11-2024",
  "tekst": " V\u00e5r referanse: 50434 - NKI Bergen kommune v/Plan- og bygningsetaten Ansvarlig advokat: Nina Kibsgaard Postboks 7700 Dokumentnummer: D369373 5020 BERGEN E-post: postmottak.planogbygg@bergen.kommune.no Bergen, 20. november 2024 DERES REF. BYGG-2024/15125 \u2013 GNR. 165 BNR. 190 I BERGEN KOMMUNE \u2013 MARKEVEIEN 12 \u2013 KLAGE P\u00c5 AVSLAG 1 INNLEDNING Ryger Advokatfirma AS ved undertegnede bist\u00e5r Anne Lisbeth Gj\u00f8v\u00e5g (heretter klager) i forbindelse med klage p\u00e5 avslag i ovennevnte sak. Det vises til Bergen kommunes vedtak av 4. november 2024 om avslag p\u00e5 s\u00f8knad om bruksendring til en ny boenhet p\u00e5 omtrent 95 m2. Vedtaket p\u00e5klages herved. Avslaget er begrunnet med at kommunen vurderer at vilk\u00e5rene for \u00e5 innvilge dispensasjon fra Kommuneplanens arealdel (KPA) \u00a7 22 St\u00f8y bokstav a) og b) ikke er oppfylt, jf. plan- og bygningsloven (pbl.) \u00a7 19-2. Avslaget er ogs\u00e5 begrunnet med at tiltaket ikke oppfyller tekniske krav, jf. TEK17 \u00a7 12-2 Krav om tilgjengelig boenhet og \u00a7 12-7 Krav til utforming av rom og annet oppholdsrom, jf. plan- og bygningsloven \u00a7 29-5. Klager anf\u00f8rer at oms\u00f8kte tiltak oppfyller TEK17 \u00a7 12-7 nr. 1 og nr. 2 hva gjelder krav til romh\u00f8yde. Videre anf\u00f8rer klager at vilk\u00e5rene for \u00e5 gi tillatelse til \u00e5 fravike TEK17 \u00a7 12-2 tredje ledd, jf. TEK17 \u00a7 8-5, vedr\u00f8rende trinnfri adkomst er oppfylt, jf. plan- og bygningsloven \u00a7 31-4. Avslutningsvis anf\u00f8rer klager at vilk\u00e5rene for \u00e5 innvilge dispensasjon fra KPA \u00a7 22 bokstav a) og b) er oppfylt, jf. plan- og bygningsloven \u00a7 19-2. Som f\u00f8lge av dette ber klager om at kommunen omgj\u00f8r vedtaket og gir tillatelse som oms\u00f8kt. Klager vil nedenfor redegj\u00f8re og begrunne sitt syn samt tilbakevise kommunens begrunnelse. Vedtaket er mottatt 4. november 2024 og klagefristen er dermed 25. november 2024. Denne klagen er innsendt rettidig, jf. forvaltningsloven \u00a7 29. 2 KLAGERS BEGRUNNELSE \u2013 TEKNISKE KRAV 2.1 TEK17 \u00a7 12-7 Krav til utforming av rom og annet oppholdsareal Det f\u00f8lger av TEK17 \u00a7 12-7 f\u00f8rste ledd at rom og annet oppholdsareal skal ha romh\u00f8yde som er tilpasset sin funksjon. Videre f\u00f8lger det av TEK17 \u00a7 12-7 andre ledd at rom for varig opphold skal v\u00e6re minimum 2,4 meter. Kommunen har i avslagsvedtaket vist til at det fremg\u00e5r av innsendt tegningsgrunnlag at takh\u00f8yden i kj\u00f8kken/stue er 2,39 meter. Som f\u00f8lge av dette ble oms\u00f8kte tiltak avsl\u00e5tt med hjemmel i TEK17 \u00a7 12-7 f\u00f8rste og andre ledd. Klager gj\u00f8r oppmerksom p\u00e5 at s\u00f8knad av 20. juli 2024 er en rammes\u00f8knad. Klager var dermed ikke pliktig til \u00e5 sende inn plantegninger i forbindelse med s\u00f8knaden, jf. SAK10 \u00a7 5-4, jf. \u00a7 6-4. Form\u00e5let med dette er \u00e5 begrense kostnadene i et prosjekt frem til det foreligger tillatelse fra kommunen for de ytre rammene av prosjektet, og slik redusere kostnadene. Plantegningen, som kun er en skisse, ble likevel innsendt fordi kommunen etterspurte den \u2013 dette p\u00e5 tross av klagers innvendinger. Skissen av plantegningen var ogs\u00e5 ment for bruk i forbindelse med st\u00f8yrapporten. Med andre ord, plantegningen er en skisse og er ikke ment som den endelige planl\u00f8sning. Den endelige planl\u00f8sningen var planlagt innsendt i forbindelse med s\u00f8knad om igangsettelsestillatelse. Klager har n\u00e5 utarbeidet endelig plantegning, se figur en nedenfor. Som plantegningen viser, er takh\u00f8yden prosjektert p\u00e5 2,41 meter. Oms\u00f8kte tiltak innfrir dermed kravene i TEK17 \u00a7 12-7 f\u00f8rste og andre ledd. Figur 1 \u2013 Plantegning av oms\u00f8kte boenhet 2 2.2 TEK17 \u00a7 12-2 tredje ledd Krav om tilgjengelig boenhet, TEK17 \u00a7 8-5 f\u00f8rste ledd Trinnfri gangadkomst og unntak etter plan- og bygningsloven \u00a7 31-4 Det f\u00f8lger av TEK17 \u00a7 12-2 tredje ledd, jf. \u00a7 8-5 f\u00f8rste ledd, at boenheter i en bygning uten krav om heis som har alle hovedfunksjoner p\u00e5 bygningens inngangsplan, skal ha trinnfri gangatkomst. Kommunen skriver i vedtaket av 4. november 2024 at det stilles sp\u00f8rsm\u00e5l ved prioriteringen av bod og teknisk rom i boenhetens hovedplan samt at badet ikke er prosjektert med trinnfri atkomst. Videre skriver kommunen: \u00abEtter v\u00e5r vurdering vil man kunne klare krav til tilgjengelighet med trinnfri adkomst ved \u00e5 tenke annerledes om planl\u00f8sningen. Det er heller ikke redegjort for at boenheten tilsynelatende har tilkomst via felles trappe- og heishus med tilgang til heis som vil l\u00f8se kravet til tilgjengelighet.\u00bb N\u00e5r det gjelder prioriteringen av bod og teknisk rom i boenhetens hovedplan, s\u00e5 er dette gjort fordi boenheten kun best\u00e5r av hovedplanet. Med andre ord er det ingen andre alternativer for plassering av bod og teknisk rom. Som nevnt ovenfor er tidligere innsendte plantegning kun en skisse og gir derfor ikke et komplett og reelt bilde av oms\u00f8kte tiltak. Som det fremg\u00e5r av figur 1 ovenfor er badet prosjektert trinnfritt og tilkomsten til boenheten skal v\u00e6re via Jon Sm\u00f8rs gate. Fordi tilkomsten m\u00e5 v\u00e6re via Jon Sm\u00f8rs gate, er det ikke mulig \u00e5 tilfredsstille kravet til trinnfri adkomst, uansett hvordan planl\u00f8sningen l\u00f8ses, se figur 2. Figur 2 \u2013 Fasaden og inngangsd\u00f8ren til boenheten er markert med r\u00f8d firkant Som f\u00f8lge av det ovennevnte s\u00e5 klager seg n\u00f8dt til \u00e5 s\u00f8ke om unntak fra tekniske krav, jf. plan- og bygningsloven \u00a7 31-4 f\u00f8rste ledd. 3 Plan- og bygningsloven \u00a7 31-4 f\u00f8rste ledd lyder som f\u00f8lgende: \u00abVed tiltak etter \u00a7 20-1 p\u00e5 eksisterende byggverk kan kommunen gi helt eller delvis unntak fra tekniske krav, dersom det vurderes som forsvarlig ut fra sikkerhet, helse og milj\u00f8. Ved vurderingen skal kommunen legge vekt p\u00e5 f\u00f8lgende: a) byggverkets alder, formell vernestatus, type, form\u00e5l, plassering, varigheten av tiltaket og n\u00e5v\u00e6rende tekniske tilstand b) forhold som kan redusere negative konsekvenser ved at det gis unntak c) fordeler som oppn\u00e5s med tiltaket.\u00bb Klager er av den oppfatning at vilk\u00e5rene for \u00e5 gi unntak er oppfylt. Vi viser til f\u00f8lgende: \u2022 Det aktuelle bygget er oppf\u00f8rt i 1936 og er omfattet av kulturmilj\u00f8 av nasjonal interesse og regulert til spesialomr\u00e5de bevaring \u2013 klager vurderer derfor at det ikke er aktuelt \u00e5 tilrettelegge for trinnfri adkomst ved \u00e5 gj\u00f8re justeringer p\u00e5 trappene utenfor fasaden mot \u00f8st. \u2022 Bygget er regulert til boligform\u00e5l \u2013 Bygget er vist som Byfortettingssone BY1 i KPA samt er den regulert til Boligomr\u00e5der og Bolig i henholdsvis kommunedelplan for KDP Sentrum og i gjeldende reguleringsplan. \u2022 Oms\u00f8kte tiltak gjelder opprettelse av en ny boenhet og tiltaket har dermed en lang varighet. \u2022 Arealet blir per i dag brukt som n\u00e6ringslokale og en endring fra n\u00e6ringslokale uten trinnfri adkomst avviker ikke i betydelig grad fra en boenhet uten trinnfri adkomst. \u2022 \u00c5 etablere en ny stor treroms leilighet i Bergen sentrum, med tilh\u00f8rende liv og aktivitet, er i tr\u00e5d med de politiske f\u00f8ringene om ikke-bilbaserte boliger i sentrum. \u2022 Kalmarhusets verneverdi begrenser mulighetene for bruk og bruksendringer \u2022 Oms\u00f8kte unntak gjelder for etablering av kun \u00e9n ny boenhet og m\u00e5 derfor anses som meget beskjedent. Alle de ovennevnte punktene er forhold kommunen skal tillegge vekt i vurderingen av om unntak skal gis, jf. plan- og bygningsloven \u00a7 31-4 f\u00f8rste ledd. Klager anf\u00f8rer etter dette at vilk\u00e5rene for \u00e5 gi unntak fra TEK17 \u00a7 12-2 tredje ledd, jf. \u00a7 8-5 f\u00f8rste ledd, er oppfylt, jf. plan- og bygningsloven \u00a7 31-4 f\u00f8rste ledd. 3 KLAGERS BEGRUNNELSE - DISPENSASJON 3.1 Kommunens forutsetning, begrunnelse og vedtak Kommune har begrunnet avslaget som f\u00f8lgende: 4 \u00abI denne konkrete saken vil st\u00f8ybelastningen for den nye boenheten p\u00e5virke bokvaliteten p\u00e5 en slik m\u00e5te at hensynet til folks helse og trivsel p\u00e5virkes negativt. Manglende innfrielse av krav til soverom og oppholdsrom mot stille side, samt et st\u00f8yniv\u00e5 opp mot 67 dB p\u00e5 boenhetens eneste frie fasade vurderes \u00e5 medf\u00f8re en stor forringelse av bokvaliteten. Det samme manglende ivaretakelse av krav til takh\u00f8yde, vist trapp i baderom og manglende trinnfri adkomst. Det taler heller ikke for god bokvalitet at boenhetens tilkomst er l\u00f8st direkte via felles parkeringsanlegg uten noen form for sluse. Tiltaket vurderes til \u00e5 vesentlig tilsidesette de hensyn bestemmelsene skal ivareta. Fordelene ved \u00e5 dispensere fra st\u00f8ykravet vurderes til at tiltakshaver kan utnytte lokalet sitt bedre enn i dag og at det kommer ny boenhet i et sentralt omr\u00e5de. Ulempene vil v\u00e6re d\u00e5rlig bokvalitet p\u00e5 grunn av planl\u00f8sning og st\u00f8y. Etter en samlet vurdering vil ikke fordelene v\u00e6re klart st\u00f8rre enn ulempene.\u00bb Som nevnte ovenfor under punkt 2.1 er kravet til takh\u00f8yde ivaretatt, tiltaket er prosjektert uten trapp i baderom, og tilkomsten til boenheten skal v\u00e6re via fasaden mot Jon Sm\u00f8rs gate. Dette inneb\u00e6rer at kommunen, i sin vurdering, har lagt til grunn flere feile forutsetninger. Dette har resultert i et feil vedtak. 3.2 Dispensasjon fra KPA \u00a7 22.2 bokstav a) og b) Klager mener at vilk\u00e5rene for \u00e5 innvilge dispensasjon fra KPA \u00a7 22.2 bokstav a) og b) er oppfylt, jf. plan- og bygningsloven \u00a7 19-2. Vilk\u00e5rene for \u00e5 gi dispensasjon fremg\u00e5r av plan- og bygningsloven \u00a7 19-2. Etter denne bestemmelsen kan kommunen gi dispensasjon dersom hensynene bak bestemmelsen det dispenseres fra, hensynene i lovens form\u00e5lsbestemmelse og nasjonale eller regionale interesser ikke blir \u00abvesentlig tilsidesatt\u00bb. I tillegg skal fordelene med \u00e5 innvilge dispensasjonen v\u00e6re \u00abklart st\u00f8rre\u00bb enn ulempene. Vilk\u00e5rene er kumulative, og begge m\u00e5 derfor v\u00e6re oppfylt for at dispensasjon kan innvilges. 3.3 Hensynene bak st\u00f8ykravet, form\u00e5lsbestemmelsen og nasjonale eller regionale interesser blir ikke \u00abvesentlig tilsidesatt\u00bb Hensynene bak kommuneplanens bestemmelse om st\u00f8y er \u00e5 sikre styring av utbygging i omr\u00e5der med st\u00f8ybelastning. Form\u00e5let med dette er \u00e5 tilrettelegge for en langsiktig arealdisponering og planlegging av det fysiske milj\u00f8et som fremmer trivsel og bokvalitet, forebygge helsekonsekvenser av st\u00f8y samt ivareta og utvikle gode lydmilj\u00f8er og stille omr\u00e5der. 5 Hensynene bak lovens form\u00e5lsbestemmelse er blant annet \u00e5 fremme en b\u00e6rekraftig utvikling samt sikre \u00e5penhet, forutsigbarhet og medvirkning. I tillegg skal form\u00e5lsbestemmelsen ivareta hensynet til barn og unges oppvekstsvilk\u00e5r. Klager viser f\u00f8rst og fremst til at st\u00f8yniv\u00e5et p\u00e5 fasaden er m\u00e5lt til 66 og 67 dB \u2013 dette er helt i den nedre grensen for r\u00f8dt st\u00f8yniv\u00e5, hvor grensen er 65 dB. Med andre ord er overskridelsen helt marginalt. Videre er det gjort tiltak for \u00e5 kompensere for manglende stille side og h\u00f8yere st\u00f8yniv\u00e5 ved fasaden. Dette omfatter blant annet: lydisolerte vinduer og balansert ventilasjonssystem. F\u00f8rstnevnte vil redusere innend\u00f8rs st\u00f8yniv\u00e5, mer om dette nedenfor. Sistnevnte vil s\u00f8rge for rensing av luften som slippes inn, og det vil derfor ikke v\u00e6re behov for lufting gjennom \u00e5 \u00e5pne vinduene. Dette vil ogs\u00e5 s\u00f8rge for h\u00f8y luftkvalitet uten eksos og forurensning. Den originale teglsteinsmuren mellom trappen og veien nedenfor, skjermer fasaden b\u00e5de mot st\u00f8y og innsyn. I forlengelse av det ovennevnte, gj\u00f8r klager oppmerksom p\u00e5 at det f\u00f8lger av T-1442 at innend\u00f8rs lydniv\u00e5 fra utend\u00f8rs st\u00f8y ikke skal overstiger 30 dB. Dette er et krav som oms\u00f8kte tiltak innfrir med god margin, se figur tre nedenfor. Leiligheten vil med andre ord f\u00e5 meget gode innvendige forhold hva gjelder lyd. Figur 3 \u2013 Skjematisk oversikt over innend\u00f8rs lydniv\u00e5. Vi viser i tillegg til at oms\u00f8kte tiltak er plassert midt i Bergen sentrum, beboerne har dermed tilgang til flere offentlige parker i umiddelbar n\u00e6rhet samt en takterrasse i \u00e5ttende etasje av bygget, dvs. uteoppholdsareal med st\u00f8yniv\u00e5 under nedre grenseverdi i T-1442, se figur 4 nedenfor. 6 Figur 4 \u2013 Parker/uteoppholdsareal i n\u00e6rheten av oms\u00f8kte boenhet Som vist ovenfor vil dispensasjonen og tiltaket tilrettelegge for en boenhet med h\u00f8y trivsel og bokvalitet, uten negative helsekonsekvenser som f\u00f8lge av st\u00f8y. Hensynet til et levende trygt bysentrum med lys og tilstedev\u00e6relse ogs\u00e5 utenom kontortid, b\u00f8r veie tungt. P\u00e5 bakgrunn av det nevnte, anf\u00f8rer vi at oms\u00f8kte dispensasjon ikke vil \u00abvesentlig\u00bb tilsidesette hensynene bak bestemmelsen det dispenseres fra. Videre mener klager at hensynene til lovens form\u00e5lsbestemmelse om \u00e5penhet, forutsigbarhet og medvirkning ivaretas gjennom nabovarsling og uttalerett for ber\u00f8rte myndigheter. Oms\u00f8kte dispensasjon har ingen p\u00e5virkning p\u00e5 barn og unges oppvekstsvilk\u00e5r. Likes\u00e5 ber\u00f8rer ikke oms\u00f8kte dispensasjon de nasjonale og regionale interessene. Vi finner ogs\u00e5 grunn til \u00e5 p\u00e5peke at det er f\u00f8rst n\u00e5r hensynene blir \u00abvesentlig\u00bb tilsidesatt at kommunen ikke skal innvilge dispensasjon, dvs. at det er rom for \u00e5 innvilge dispensasjon n\u00e5r hensynene blir noe tilsidesatt. P\u00e5 bakgrunn av det ovennevnte mener vi at en dispensasjon fra st\u00f8ykravet i KPA \u00a7 22.2 bokstav a) og b) ikke vil \u00abvesentlig tilsidesette\u00bb hensynene bak bestemmelsen det dispenseres fra, 7 hensynene i lovens form\u00e5lsbestemmelse eller nasjonale og regionale interesser. Grunnvilk\u00e5ret for \u00e5 gi dispensasjon er derfor oppfylt. 3.4 Fordelene ved en dispensasjon er \u00abklart st\u00f8rre\u00bb enn ulempene Som f\u00f8lge av kompenserende tiltak og fordi beboerne har tilgang til uteoppholdsareal med st\u00f8yniv\u00e5 under nedre grenseverdi i T-1442, mener klager at det ikke er noen nevneverdige ulemper med \u00e5 innvilge dispensasjonen. Det er derimot flere betydelige fordeler med \u00e5 gi dispensasjon. En dispensasjon vil tilrettelegge for etablering av en stor leilighet i Bergen sentrum i tr\u00e5d med plangrunnlaget, byggets form\u00e5l og kommunens boligpolitikk. Dispensasjonen inneb\u00e6rer ogs\u00e5 en mer hensiktsmessig bruk av lokalet enn dagens bruk. Sett hen til at oms\u00f8kte dispensasjon ikke medf\u00f8rer noen nevneverdige ulemper, og det er klare fordeler med dispensasjonen, m\u00e5 fordelene anses som \u00abklart st\u00f8rre\u00bb enn ulempene. Vilk\u00e5rene for \u00e5 innvilge dispensasjon fra plankravet m\u00e5 etter dette anses som oppfylt, jf. plan- og bygningsloven \u00a7 19-2. 4 OPPSUMMERING Med bakgrunn i det ovenst\u00e5ende bes det om at Bergen kommune omgj\u00f8r sitt avslagsvedtak, og gir dispensasjon fra KPA \u00a7 22 St\u00f8y bokstav a) og b) samt gi tillatelse til \u00e5 fravike TEK17 \u00a7 12- 2 tredje ledd, jf. \u00a7 8-5 bokstav a). I forlengelsen av dette, bes det om at Bergen kommune gir tillatelse til oms\u00f8kte tiltak. Dersom det er behov for ytterligere opplysninger, kan undertegnede kontaktes. Deres tilbakemelding im\u00f8teses. Med vennlig hilsen Ryger Advokatfirma AS \u00d8YSTEIN THANH NGUYEN Fast advokat ong@ryger.no 8 "
}