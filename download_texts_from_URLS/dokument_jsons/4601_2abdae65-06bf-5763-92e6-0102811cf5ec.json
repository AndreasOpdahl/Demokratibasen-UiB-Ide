{
  "dokument_id": "2abdae65-06bf-5763-92e6-0102811cf5ec",
  "doc_type": "case_presentation",
  "kommune": 4601,
  "tittel": "Melkeplassen barnehage - totalrehabilitering. Behov for justering av investeringsramme",
  "url": "https://bergen.kommune.no/politikere-utvalg/api/fil/bk360/11369939/Framstilling-Melkeplassen-barnehage-totalrehabilitering-Behov-for-justering-av-investeringsramme",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/95953-2 Melkeplassen barnehage - totalrehabilitering. Behov for justering av investeringsramme Hva saken gjelder: Melkeplassen (tidligere Laksev\u00e5g) barnehage, er en n\u00e6rbarnehage og driftes i dag med 53 barn. Barnehagen best\u00e5r av to hus, hovedhuset i Sverre Hjetlands vei og avdelingen p\u00e5 Solhaug. Det p\u00e5g\u00e5r totalrehabilitering av hovedbygget og uteomr\u00e5det. Etat for utbygging (EFU) varsler i denne sak, i tr\u00e5d med Bergen kommunes \u00f8konomireglement punkt 2.3 c, behov for justering av investeringsramme for prosjektet. Fagetatens vurdering og anbefaling: Bakgrunn Bygget som er en stor trebygning, ble oppf\u00f8rt som kaserne for tyske soldater i 1940, og ble omgjort til barnehage i 1949. Det har formell vernestatus i henhold til plan- og bygningsloven, og er omfattet av hensynsone Bevaring kulturmilj\u00f8 (H570) i gjeldende kommuneplan (KPA2018). I desember 2022, sak 351/22, fattet Bergen bystyre gjennomf\u00f8ringsvedtak for totalrehabilitering av bygget med en total investeringsramme p\u00e5 kr. 70,4 mill., og styringsm\u00e5l p\u00e5 61,1 mill. Det ble samme m\u00e5ned innhentet tilbud p\u00e5 arbeidet. De innkomne tilbudene var alle over den investeringsrammen bystyret hadde innvilget. Etat for utbygging m\u00e5tte med grunnlag i dette avlyse tilbudskonkurransen. Underlaget ble revidert og kostnadene redusert 1 og ble sendt ut p\u00e5 ny runde februar 2023. Tilbudene som kom inn var fremdeles for h\u00f8ye i forhold til budsjett, men to av tilbudene var innenfor P85 og det ble besluttet \u00e5 skrive kontrakt med billigste tilbyder. Det ble samtidig besluttet \u00e5 \u00f8ke prosjektleders styringsm\u00e5l til 68,4 mill., med en gjenst\u00e5ende usikkerhetsavsetning p\u00e5 2 mill. Investeringsrammen p\u00e5 70,4 mill. ble holdt uendret. Etter oppstart av prosjektet har flere usikkerheter sl\u00e5tt inn samtidig som tidligere ikke identifiserte usikkerheter har dukket opp. Dette medf\u00f8rer en samlet prosjektkostnad over investeringsrammen: \u2022 Etter fjerning av gulv og kledning ble det oppdaget fukt- og r\u00e5teskader. \u2022 Hele bygget m\u00e5tte asbestsaneres. \u2022 Dimensjonene p\u00e5 b\u00e6resystemet var mindre enn forutsatt, og det har v\u00e6rt behov for b\u00e5de ekstra brannsikring og forsterkning. \u2022 Unormalt tykk st\u00f8p som medf\u00f8rte ekstra arbeid med \u00e5 fjerne. \u2022 Tillegg for forh\u00f8yning av murer som ikke var medtatt i underlaget. \u2022 Infrastruktur som ikke stemte med plassering i offentlig underlag (kabler, vanntilf\u00f8rsel). \u2022 \u00d8kte renteutgifter. Alle disse forholdene medf\u00f8rte merarbeid og fordyrende forsinkelser. Prosjektet skulle opprinnelig overleveres h\u00f8sten 2024. Grunnet forsinkelsene er overlevering skj\u00f8vet til v\u00e5ren 2025. Vedlagte fagnotat beskriver n\u00e6rmere disse omstendighetene. Tilbudspris fra f\u00f8rste til andre utlysning er redusert med 5,6 mill., grunnet kuttene som da ble gjort. I tillegg har fagetaten underveis funnet ytterligere kutt p\u00e5 til sammen 1,5 mill. Fagetaten klarer ikke \u00e5 identifisere ytterligere kutt utover dette, og ber derfor om at totalrammen for prosjektet oppjusteres i henhold til ny prognose p\u00e5 totalt kr. 80,3 mill. \u00d8konomiske konsekvenser: Gjennomf\u00f8ringsvedtak ble som nevnt vedtatt i desember 2022. Det ble da bevilget 70,4 mill. uten LPS, med en forutsetning p\u00e5 15 mnd. byggetid og en byggel\u00e5nsrente p\u00e5 1,9 %. Forventet ferdigstillelse var stipulert til november 2024, med innflytting av barna januar 2025 I forbindelse med forprosjekt ble det utarbeidet kalkyle som estimerte total prosjektkostnad (P50) til kr. 52,8 mill. Det ble gjennomf\u00f8rt usikkerhetsanalyse av kalkylen h\u00f8sten 2021 og resultatet av denne var at prosjektets totale budsjett burde settes til 67,5 mill. (P85). Dette ble prisjustert i forbindelse med gjennomf\u00f8ringsvedtaket. Prosjektet ble lyst ut p\u00e5 konkurranse 2. halv\u00e5r 2022. Det kom inn i alt \u00e5tte tilbud, der ingen var innenfor prosjektleders styringsm\u00e5l. Kun ett tilbud var innenfor P85, og konkurransen ble da avlyst. Det ble satt i gang arbeid for \u00e5 se p\u00e5 alternative l\u00f8sninger for \u00e5 redusere kostnadene. Tilbudsunderlaget ble justert og ny utlysning kunngjort. I tilbudsrunde nr. 2, 1. halv\u00e5r 2023, var fortsatt ingen tilbud innenfor prosjektleders styringsm\u00e5l, men fire tilbydere var innenfor P85. Beregnet besparelse etter tilbudsrunde nr. 2 var ca. 5,6 mill. Med dette tilbudet var prognosen p\u00e5 totalt kr. 68 380 579 av gjeldende ramme p\u00e5 kr. 70 408 000, og kontrakt ble inng\u00e5tt. I etterkant har endringer, forlengelse, pris\u00f8kning og \u00f8kt sats for byggel\u00e5nsrenter medf\u00f8rt behov for \u00f8kning av kostnadsrammen. Prognose for overskridelse utover vedtatt ramme er kr. 9,9 mill. 2 Byr\u00e5dens vurdering og anbefaling/konklusjon: Totalrehabiliteringen av Melkeplassen barnehage er et prosjekt som har p\u00e5g\u00e5tt siden 2023, og som n\u00e5 er i ferd med \u00e5 ferdigstilles. Det har oppst\u00e5tt en rekke uforutsette forhold underveis i prosjektet, og det er justert ned p\u00e5 de kostnader som har v\u00e6rt mulig. Forutsetningen for en ferdigstillelse n\u00e5r er at kostnadsrammen oppdateres med kr. 9,9 millioner kroner. Byr\u00e5den anbefaler at dette gj\u00f8res. Vedtakskompetanse: Gjennomf\u00f8ringsvedtak ble fattet i bystyret jfr. terskelverdiene i budsjettfullmaktenes pkt. 2.3 bokstav g) om gjennomf\u00f8ringsvedtak. If\u00f8lge samme punkt bokstav c) er denne oppjusteringen p\u00e5 9,9 millioner kroner innenfor byr\u00e5dets fullmakter og terskelverdier for avvik. Saken fremmes derfor til byr\u00e5det. Byr\u00e5d for finans innstiller til byr\u00e5det \u00e5 fatte f\u00f8lgende vedtak: 1. Prosjektet Melkeplassen barnehage \u2013 totalrehabilitering (B0960) gjennomf\u00f8res med en oppdatert kostnadsramme p\u00e5 totalt kr. 80,3 mill. 2. Kostnads\u00f8kningen p\u00e5 9,9 mill. innarbeides i H\u00d8P 2025-28. Dato: 3. desember 2024 Jacob M\u00e6hle Byr\u00e5d for finans Dokumentet er godkjent elektronisk. Vedlegg: Fagnotat av 1. oktober 2024 Kostnadsskjema 3 "
}