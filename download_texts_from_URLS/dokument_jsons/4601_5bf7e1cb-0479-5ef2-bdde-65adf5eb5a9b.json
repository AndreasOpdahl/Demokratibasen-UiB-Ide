{
  "dokument_id": "5bf7e1cb-0479-5ef2-bdde-65adf5eb5a9b",
  "doc_type": "case_attachment",
  "kommune": 4601,
  "tittel": "Vedlegg 8 - Brev fra Samferdselsdepartementet 01.07.2021 - rettssp\u00f8rsm\u00e5l ved planlagt utdeling",
  "url": "https://bergen.kommune.no/politikere-utvalg/api/fil/bk360/12721170/Vedlegg-8-Brev-fra-Samferdselsdepartementet-01-07-2021-rettssporsmal-ved-planlagt-utdeling",
  "tekst": "Bergen kommune Postboks 7700 5020 BERGEN Deres ref V\u00e5r ref Dato 2017/04777-74 15/2068-12 1. juli 2021 Bergen kommunes havnevirksomhet - rettssp\u00f8rsm\u00e5l ved planlagt utdeling Vi viser til brev fra Bergen kommune, datert 20. mai 2021, vedr\u00f8rende kommunens havnevirksomhet og rettssp\u00f8rsm\u00e5l ved planlagt utdeling. Som det fremg\u00e5r av brevet, er form\u00e5let med henvendelsen \u00e5 klarlegge forst\u00e5elsen av reglene knyttet til utdeling fra havnevirksomheten. Samferdselsdepartementet vil i det f\u00f8lgende redegj\u00f8re for hvordan regelverket p\u00e5 dette omr\u00e5det skal forst\u00e5s, uten at vi tar stilling til en eventuell utdeling fra havnevirksomheten i denne konkrete saken. Bakgrunn Bergen kommune viser til at i 2019 ble det regionale havnesamarbeidet i Bergen og Omland Havnevesen videref\u00f8rt i Bergen og Omland Havn AS og Bergen og Omland Farvannsforvaltning IKS. Disse selskapene har senere endret navn til henholdsvis Bergen Havn AS (BH AS) og Bergen Havn Farvannsforvaltning IKS (BHF IKS). BHF IKS ivaretar eierkommunenes lovp\u00e5lagte oppgaver og ut\u00f8ver deres myndighet etter havne- og farvannsloven. BH AS st\u00e5r for den \u00f8vrige kommunale havnevirksomheten i eierkommunene. Bergen kommune eier 50 % av b\u00e5de BH AS og BHF IKS. Bergen kommune har i lengre tid s\u00f8kt \u00e5 avklare fordeling av eiendommer mellom havneselskapet og kommunens \u00f8vrige midler, og har ogs\u00e5 hatt dialog med Kystverket knyttet til regelverksavklaringer. Kommunen presiserer at den foretatte omorganiseringen prim\u00e6rt har hatt et organisatorisk form\u00e5l, og ga ikke avklaring p\u00e5 havnekapitalens samlede verdi. Kommunene viser til at det hittil ikke har v\u00e6rt mulig \u00e5 trekke en konklusjon, og at dette Postadresse Kontoradresse Telefon* Avdeling Saksbehandler Postboks 8010 Dep Akersg. 59 22 24 90 90 Kyst- og Anne Katrine 0030 Oslo Org.nr. milj\u00f8avdelingen Flornes postmottak@sd.dep.no www.sd.dep.no 972 417 904 22 24 64 29 bla. har \u00e5rsak i sammensatte historiske forhold knyttet til erverv og utfylling av strandeiendommer. Bergen kommune \u00f8nsker \u00e5 avslutte prosessen med eiendomsavklaringer. Dette vil kommunen gj\u00f8re ved \u00e5 fastsette den andelen av havnekapitalen som skal holdes utenfor BH AS (residualverdien), gjennom utdeling fra havnevirksomheten. N\u00e6rmere om regler for utdeling i havne- og farvannsloven \u00a7 32 Slik departementet forst\u00e5r saken har det v\u00e6rt en omfattede og ressurskrevende prosess for \u00e5 s\u00f8ke \u00e5 fastsl\u00e5 residualverdien. Slik fastsettelse var avgj\u00f8rende etter den tidligere havne- og farvannsloven av 2009 for \u00e5 kunne dokumentere at det ikke var tatt uttak fra havnekapitalen i strid med \u00a7 47 jf. \u00a7 48 i den tidligere loven. Havne- og farvannsloven som tr\u00e5dte i kraft 1. januar 2020 innf\u00f8rte nye regler for forvaltning av kapital i kommunalt eide havner. For det f\u00f8rste videref\u00f8rer havne- og farvannsloven \u00a7 32 andre ledd kravet om at inntekter og kapital i havnevirksomheten skal holdes regnskapsmessig atskilt fra kommunens \u00f8vrige virksomhet. I forarbeidene fremg\u00e5r det at: \u00abDette er en videref\u00f8ring av krav til regnskapsmessig skille mellom havnevirksomheten og annen kommunal virksomhet og svarer til havne- og farvannsloven (2009) \u00a7 47. Verdiene som tilh\u00f8rer havnekapitalen etter havne- og farvannsloven (2009) \u00a7 47 vil fortsatt tilh\u00f8re havnevirksomheten etter loven her\u00bb, jf. Prop. 86 L (2018-2019) s. 170. Det er dermed klart at verdiene som h\u00f8rte til havnekapitalen etter havne- og farvannsloven av 2009, ogs\u00e5 inng\u00e5r i de midlene som h\u00f8rer til havnevirksomheten etter ny lov. Dette gjelder ogs\u00e5 for eiendom som ikke lenger brukes til havneform\u00e5l, dersom eiendommene h\u00f8rte til havnekapitalen etter den tidligere loven. At verdiene som tilh\u00f8rte havnekapitalen f\u00f8r lovendringen ogs\u00e5 er underlagt reguleringen etter \u00a7 32, inneb\u00e6rer at eventuelle uklare forhold knyttet til hva som h\u00f8rte til havnekapitalen videref\u00f8res. Dette kan s\u00e6rlig komme p\u00e5 spissen for havner der de kommunale eierne har hjemmel til de eiendommer som har v\u00e6rt disponert av havnen til deres virksomhet eller hjemmelen til eiendommene av \u00f8vrige \u00e5rsaker er uklar. De nye utdelingsreglene i havne- og farvannsloven \u00a7 32 tredje ledd inneb\u00e6rer imidlertid at ikke alle eiendomsforhold n\u00f8dvendigvis m\u00e5 avklares for \u00e5 fastsette hvilke verdier som tilh\u00f8rer havnevirksomheten. Dette kan fastsettes ved \u00e5 foreta utdeling fra havnevirksomheten i tr\u00e5d med kravene som f\u00f8lger av havne- og farvannsloven \u00a7 32. De s\u00e6rlige vilk\u00e5rene for uttak av midler etter havne- og farvannsloven \u00a7 32 gjelder uavhengig av organisasjons- og ansvarsform, og har til form\u00e5l \u00e5 sikre havnens funksjoner i tr\u00e5d med lovens form\u00e5l. Videre gjelder vilk\u00e5rene for utdeling i \u00a7 32 tredje ledd i tillegg til de Side 2 generelle selskapsrettslige krav til utdeling fra virksomhet som gjelder for den aktuelle organisasjonsformen for havnevirksomheten. I henhold til aksjeloven \u00a7 3-4 skal selskapet \"til enhver tid ha en egenkapital og en likviditet som er forsvarlig ut fra risikoen ved og omfanget av virksomheten i selskapet\u00bb. Det f\u00f8lger av havne- og farvannsloven \u00a7 32 tredje ledd at f\u00f8r det kan foretas utdeling m\u00e5 det v\u00e6re avsatt \"tilstrekkelige midler til drift og vedlikehold og av havn, samt midler til investeringer som er direkte knyttet til tjenesteyting rettet mot fart\u00f8y, gods- og passasjerh\u00e5ndtering\". En n\u00e6rmere tolkning av bestemmelsen fremg\u00e5r av Iverksettingsrundskriv N-2/2020 \u2013 Ny havne- og farvannslov s. 20. Her fremg\u00e5r det at med \"drift og vedlikehold av havn\" menes \"overholdelse av alminnelige krav til forsvarlig drift, herunder operasjonelle, milj\u00f8messige og sikkerhetsmessige krav. Eksempelvis vil bestemmelser fastsatt i generelt regelverk om krav til bygninger, byggetekniske konstruksjoner, kaier, laste- og losseinnretninger, helse, milj\u00f8 og sikkerhet komme til anvendelse.\" Videre skal \"midler til investeringer som er direkte knyttet til tjenesteyting rettet mot fart\u00f8y, gods- og passasjerh\u00e5ndtering\" forst\u00e5s som \"investeringer som direkte knytter seg til den tradisjonelle havnevirksomheten. Eksempelvis vil investeringer i oppgraderinger og utskifting av utstyr og konstruksjoner som nyttes for \u00e5 tilby havnetjenester, slik som fort\u00f8yningsinnretninger, kaianlegg, laste- og losseutstyr, passasjerrampe, lageranlegg for gods etc., som benyttes for \u00e5 kunne tilby havnetjenester falle innenfor bestemmelsen\". Det fremg\u00e5r videre av Iverksettingsrundskrivet at: \"Lovens form\u00e5lsbestemmelse vil v\u00e6re f\u00f8rende for hva som menes med \"tilstrekkelig\". If\u00f8lge form\u00e5lsbestemmelsen skal loven fremme sj\u00f8transport og legge til rette for effektiv, sikker og milj\u00f8vennlig drift av havn, samtidig som det skal tas hensyn til et konkurransedyktig n\u00e6ringsliv. Havnene spiller en n\u00f8kkelrolle i maritim logistikk, og effektiv drift av havnene vil ha stor betydning for m\u00e5let om \u00e5 fremme sj\u00f8transport. Loven skal derfor bidra til at havnene tilbyr konkurransedyktige tjenester som havnebrukere ettersp\u00f8r. Form\u00e5lsbestemmelsen skal med andre ord virke som en overordnet ramme, og m\u00e5 legges til grunn n\u00e5r en vurderer hva som er \"tilstrekkelige midler\". Loven setter ingen krav til at det m\u00e5 foretas avsetninger til fremtidig utvikling av havnen. Det er eierne selv som bestemmer investeringsniv\u00e5 og omfanget av havnevirksomheten. Hva som skal regnes som \"tilstrekkelige midler\" vil derfor bero p\u00e5 en skj\u00f8nnsmessig vurdering av de konkrete forholdene i hver enkelt havn. Videre m\u00e5 \"tilstrekkelige midler\" forst\u00e5s som et niv\u00e5krav til drift og vedlikehold av havnen, og som et krav til kvalitet p\u00e5 eksempelvis laste- og losseutstyr, kaier og kaidekker samt annen relevant infrastruktur som er direkte knyttet til tjenesteyting rettet mot fart\u00f8y, gods- og passasjerh\u00e5ndtering. Med denne forst\u00e5elsen vil bestemmelsen legge til rette for at havnetjenestene ut\u00f8ves s\u00e5 effektivt som mulig med Side 3 eksisterende utstyr og infrastruktur, samtidig som omfanget av havnevirksomheten vil ligge innenfor rammen av det havnetilbudet eierne har bestemt seg for \u00e5 tilby brukerne\". Dette inneb\u00e6rer at den n\u00e6rmere bed\u00f8mmelsen av hva som anses som \u00abtilstrekkelige midler\u00bb m\u00e5 bestemmes ut fra lovens form\u00e5l, og de konkrete forholdene og planene for den enkelte havn. Det kan ikke legges til grunn at kommunen oppfyller kravet til \u00e5 avsette \"tilstrekkelige midler\" for \u00e5 oppfylle det vedtatte investeringsniv\u00e5et gjennom mulige, frivillige kapitalbidrag eller tilskudd fra kommunen i fremtiden. Paragraf 32 krever imidlertid ikke at slike investeringer fullfinansieres med midler fra havnevirksomheten. Kommunene kan planlegge for at havnevirksomheten tar opp l\u00e5n for \u00e5 finansiere investeringer. Kommunene m\u00e5 da s\u00f8rge for at havnevirksomheten beholder tilstrekkelige midler til \u00e5 ta opp og betjene slike l\u00e5n. Det vises videre til at kommunen m\u00e5 f\u00f8lge saksbehandlingsreglene for utdeling som fremg\u00e5r av fjerde ledd. Utdeling av midler fra den kommunale havnevirksomheten kan bare foretas dersom det er avsatt tilstrekkelige midler i tr\u00e5d med tredje ledd. Styret i havneselskapet vil ikke kunne fremme forslag til uttak av midler som kan tilsi at havnevirksomheten ikke kan drives forsvarlig. Det legges ogs\u00e5 til at det kan f\u00f8res tilsyn med at kommunens plikter etter \u00a7 32 andre til fjerde ledd overholdes, jf. \u00a7 37 andre ledd. Oppsummert kan det legges til grunn at dersom alle krav i \u00a7 32 er oppfylt, kan en utdeling foretas selv om ikke totalverdien til havneverdiene er fastsatt. Det er heller ikke krav i havne- og farvannsloven at kommunene tallfester utdelingen. Det avgj\u00f8rende er om st\u00f8rrelsen p\u00e5 avsatte midler som blir igjen i havnevirksomheten er \"tilstrekkelige\" som anvist i loven, og at de \u00f8vrige kravene for utdeling i \u00a7 32 er oppfylt. Med hilsen Ottar Ostnes ekspedisjonssjef Anita Christoffersen avdelingsdirekt\u00f8r Dokumentet er elektronisk signert og har derfor ikke h\u00e5ndskrevne signaturer Side 4 "
}