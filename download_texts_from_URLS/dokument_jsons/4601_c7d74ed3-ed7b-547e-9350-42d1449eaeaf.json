{
  "dokument_id": "c7d74ed3-ed7b-547e-9350-42d1449eaeaf",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 6 fra Monika N. Yndestad (BL) om langtidsfrav\u00e6r p\u00e5 skolene. Utvalg for barnehage, skole og idrett",
  "url": "https://bergen.kommune.no/politikere-utvalg/api/fil/bk360/9410436/Svar-pa-skriftlig-sporsmal-nr-6-fra-Monika-N-Yndestad-BL-om-langtidsfravaer-pa-skolene-Utvalg-for-barnehage-skole-og-idrett",
  "tekst": " Seksjon for strategi, utvikling og utredning (SUU) Til Intern korrespondanse Bystyrets kontor V\u00e5r referanse: 2023/265410-3 Nadine Viktoria Lunde Saksbehandler: Fra Bratholmen Byr\u00e5d for barnehage og skole Dato: 22. november 2023 Svar p\u00e5 skriftlig sp\u00f8rsm\u00e5l nr. 6 fra Monika N. Yndestad (BL) om langtidsfrav\u00e6r p\u00e5 skolene. Utvalg for barnehage, skole og idrett Kirkens Bymisjons rapport om skolefrav\u00e6r konkluderer med at mellom 20.000 og 60.000 barn p\u00e5 landsbasis sliter med \u00e5 m\u00f8te opp p\u00e5 skolen. Mange av disse utvikler langtidsfrav\u00e6r, og if\u00f8lge rapporten s\u00e5 f\u00f8lges ikke disse barna tilstrekkelig opp. Har Bergen kommune oversikt over hvor mange barn i bergensskolen som har langtidsfrav\u00e6r? Hva er i tilfelle tallene, og hva gj\u00f8res for \u00e5 f\u00e5 barna tilbake p\u00e5 skolen? Er det forskjeller mellom bydeler? Har noen et overordnet ansvar for \u00e5 fange opp disse barna, eller er det opp til den enkelte rektor/skoleledelse \u00e5 h\u00e5ndtere problemet? Kirkens Bymisjons rapport er sterkt bekymringsfull p\u00e5 flere m\u00e5ter. Barn som starter livet med utenforskap i skolen, risikerer \u00e5 m\u00e5tte slite med det livet ut. Det kan v\u00e6re mange \u00e5rsaker til dette. Langtidsfrav\u00e6r begynner med en frav\u00e6rsdag. Det kan v\u00e6re dagen gym st\u00e5r p\u00e5 timeplanen. Noen har ikke gymt\u00f8y, andre har ikke rent gymt\u00f8y. Da er det lettest \u00e5 ha vondt i magen. Andre opplever seg utestengt av \u00e5rsaker de ikke forst\u00e5r. Det v\u00e6re seg b\u00e5de i klasserommet og p\u00e5 fritiden. Barn som ikke blir ikke blir inkludert i klassens Facebook-gruppe, eller invitert hjem til andre i klassen. Problemet er ofte sammensatt, og uh\u00e5ndterlig for en forelder alene. Det er ingen enkel sak \u00e5 til stadighet m\u00e5tte snu i d\u00f8ren p\u00e5 jobb fordi skolen melder at barnet forelderen nettopp har kj\u00f8rt til skolen, har forsvunnet ut bakd\u00f8ren og g\u00e5tt hjem igjen. Sp\u00f8rsm\u00e5l til byr\u00e5den: Hva kan gj\u00f8res for \u00e5 forebygge den aller f\u00f8rste frav\u00e6rsdagen? Svar fra byr\u00e5den: Byr\u00e5den deler bekymringen over det h\u00f8ye antallet elever som har langtidsfrav\u00e6r i skolene p\u00e5 landsbasis. Skolefrav\u00e6r kan b\u00e5de ha faglige og sosiale konsekvenser for elevene, og utenforskap i skolen kan f\u00f8re til utenforskap senere i livet. Elever med bekymringsfullt skolefrav\u00e6r er en sammensatt gruppe, og \u00e5rsaken til skolefrav\u00e6r er kompleks. Frav\u00e6ret kan v\u00e6re knyttet til b\u00e5de forhold i skolen, individuelle faktorer, forhold i familien eller p\u00e5 fritiden. Byr\u00e5det er opptatt av det forebyggende arbeidet for \u00e5 hindre frafall i skolel\u00f8pet i tr\u00e5d med Klosterhagen-erkl\u00e6ringen. Registrering av langtidsfrav\u00e6r Bergen kommune har per i dag ikke et sentralt registreringssystem for \u00e5 registrere skolefrav\u00e6r. Det er heller ingen nasjonal statistikk p\u00e5 frav\u00e6r utover 10. trinn. Hver skole har et lokalt system hvor de registrerer frav\u00e6ret til elevene, og det er rektor som har det overordnede ansvaret for \u00e5 f\u00f8lge opp skolefrav\u00e6r. Kommunens arbeid med bekymringsfullt frav\u00e6r Bystyret vedtok i juni 2023 handlingsplan for inkluderende fellesskap i barnehage, skole og SFO (Sp\u00f8r oss!). Bekymringsfullt skolefrav\u00e6r er et av tre prioriterte omr\u00e5der som trekkes frem i planen. I \u00f8konomiplan for 2023 ble det vedtatt \u00e5 sette av 3,2 millioner kroner \u00e5rlig. Midlene har g\u00e5tt til \u00e5 etablere et nytt Byomfattende skolefrav\u00e6rsteam som best\u00e5r av fire eksisterende stillinger hos Team Skolefrav\u00e6r fra Bergen Kompetansesenter for L\u00e6ringsmilj\u00f8 (BKL) og fire nye stillinger som er lagt til Pedagogisk psykologisk senter (PPS) S\u00f8r. De fire nye stillingene ble besatt 14. september i \u00e5r. Form\u00e5let med det byomfattende skolefrav\u00e6rsteamet er \u00e5 utvikle fagomr\u00e5det, styrke det forebyggende arbeidet med skolefrav\u00e6r p\u00e5 skolene, bist\u00e5 skolene i vanskelige skolefrav\u00e6rssaker med langtidsfrav\u00e6r og konsultere skolene eller PP-r\u00e5dgiver i vanskelige saker. Kommunen har etablerte prosedyrer for hvordan skolene skal f\u00f8lge opp elever med langvarig eller hyppig frav\u00e6r eller elever som ikke dukker opp ved skolestart. Rutinene ble gjennomg\u00e5tt og revidert i 2021. Bergen kommune har ogs\u00e5 en h\u00e5ndbok ved bekymringsfullt skolefrav\u00e6r. Rutinene og h\u00e5ndboken omtaler blant annet hva bekymringsfullt frav\u00e6r er, kartlegging av frav\u00e6r, informasjon/kontakt med foreldre og samarbeid med relevante akt\u00f8rer utenfor skolen. Det byomfattende skolefrav\u00e6rsteamet har startet en kartlegging av alle skolene i Bergen for \u00e5 f\u00e5 en oversikt over rutiner de har i forhold til frav\u00e6r og hva de trenger hjelp til. De tilbyr skolene oppl\u00e6ring i hvordan prosedyrene kan f\u00f8lges p\u00e5 en god m\u00e5te, blant annet f\u00f8ring av frav\u00e6r. Bergen kommune ved BKL har et motivasjonsprosjekt for l\u00e6ring ved langt skolefrav\u00e6r (MOTPOL), hvor elevene f\u00e5r to halve alternative undervisningsdager per uke i gruppe. Hovedm\u00e5let er \u00e5 motivere elevene til \u00e5 komme i posisjon til l\u00e6ring med henblikk p\u00e5 delvis eller full tilbakef\u00f8ring til hjemmeskolen eller annen skole. Det er plass til 8 elever, og i l\u00f8pet av et \u00e5r kan det v\u00e6re inntil 12 elever som er innom. Kommunen har ogs\u00e5 et samarbeid med RKBU Vest og deltar i en utpr\u00f8ving av en ny behandlingsmetode for barn med alvorlig sykefrav\u00e6r. Forebygging av frav\u00e6r If\u00f8lge Utdanningsdirektoratet er det viktigste skolen gj\u00f8r for \u00e5 forebygge bekymringsfullt frav\u00e6r \u00e5 jobbe med et trygt og godt skolemilj\u00f8 som fremmer mestring, inkludering og tilh\u00f8righet for alle elever. Bergen kommunes planer p\u00e5 skolefeltet hviler p\u00e5 et felles verdigrunnlag, der arbeidet med skolemilj\u00f8et st\u00e5r sentralt i planene og der satsingene og tiltakene i de ulike planene st\u00f8tter opp om hverandre. Skyfritt er en temaplan for \u00e5 styrke innsatsen for \u00e5 forebygge, avdekke og h\u00e5ndtere mobbing i barnehage, skole og p\u00e5 fritidsfeltet. Planen inneholder flere generelle tiltak for \u00e5 styrke skolemilj\u00f8et og skape et inkluderende fellesskap i skolen. I kvalitetsutviklingsplanen for bergensskolen, er det en satsing p\u00e5 \u00e5 styrke arbeidet for et raust og st\u00f8ttende l\u00e6ringsmilj\u00f8 der faglig og sosial l\u00e6ring sees i sammenheng. B\u00e5de i denne planen og i Sp\u00f8r oss! er inkludering og medvirkning sentrale tema. I Sp\u00f8r oss! er fokus p\u00e5 \u00e5 styrke en inkluderende praksis i l\u00e6ringsarbeidet slik at flere elever f\u00e5r l\u00e6re og mestre i det ordin\u00e6re l\u00e6ringsfellesskapet. Byr\u00e5det er opptatt av utfordringen med skolefrav\u00e6r og vil fremover vurdere om det er noen av de igangsatte tiltakene som b\u00f8r styrkes, slik at vi i enda st\u00f8rre grad kan bidra til \u00e5 forebygge frav\u00e6r. Daniel C. E. H\u00e4gglund - Byr\u00e5d for barnehage og skole Dokumentet er godkjent elektronisk. "
}