{
  "dokument_id": "fd2faaa7-a32a-5819-8306-fd3898258b2c",
  "doc_type": "case_presentation",
  "kommune": 4601,
  "tittel": "Klage p\u00e5 vedtak om eiendomsskatt for gnr. 143, bnr. 598.",
  "url": "https://bergen.kommune.no/politikere-utvalg/api/fil/bk360/10898639/Framstilling-Klage-pa-vedtak-om-eiendomsskatt-for-gnr-143-bnr-598-",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/30817-10 Klage p\u00e5 vedtak om eiendomsskatt for gnr. 143, bnr. 598 Hva saken gjelder: Bergen kommune v/ Eiendomsskattekontoret har den 26.02.2024 mottatt klage p\u00e5 bystyrets opphevelse av fritak for eiendom med gnr. 143, bnr. 598 Krabbedalen 66 \u2013 Odd Fellowhuset Bergen AS. Opphevelsen ble vedtatt i bystyrem\u00f8te den 31. januar 2024. Klagen er mottatt innen klagefristen. Begrunnelsen for at bystyret vedtok opphevelse av tidligere fritak, var at eiendommens eier Odd Fellowhuset Bergen AS ikke oppfyller vilk\u00e5rene for fritak etter eiendomsskatteloven \u00a7 7 a. Begrunnelsen var ogs\u00e5 relatert til Statsforvalter i Vestland sin sak om lovlighetskontroll om fritak for eiendomsskatt og indirekte selskaper, og videre Departementets tolkning om indirekte eierskap. Se vedlagte fagnotat om n\u00e6rmere beskrivelse av denne tolkningen. Eiendomsskatteloven \u00a7 7 a lyder: Kommunestyret kan fritaka desse eigedomane heilt eller delvis for eigedomsskatt: a. Eigedom \u00e5t stiftingar eller institusjonar som tek sikte p\u00e5 \u00e5 gagna ein kommune, eit fylke eller staten. Bystyrets vedtak om fritak for eiendomsskatt var tydelig p\u00e5 at dersom eiendommen leies ut, s\u00e5 faller fritaksvedtaket bort. Det framkom under bystyrets behandling i 2024 at eiendommen best\u00e5r av flere typer selskapslokaler som leies ut, og at regnskapet for 2023 viste leieinntekter p\u00e5 2,9 millioner kroner. Odd Fellowhuset Bergen AS er registrert som n\u00e6ring med utleievirksomhet. AS\u2019et eies av 7 selvstendige ordener som hver for seg driver med ideell virksomhet. Om disse \u00abtek sikte p\u00e5 \u00e5 gagne ein kommune, eit fylke eller staten\u00bb er en konkret vurdering om selskapet driver en form for virksomhet som det offentlige ellers m\u00e5tte utf\u00f8re. Odd Fellowhuset Bergen AS har p\u00e5klaget bystyrets vedtak om opphevelse av fritak, og anf\u00f8rer at det ikke har v\u00e6rt endringer hos dem siden fritaket ble innvilget i 2014. I tillegg anf\u00f8res saksbehandlingsfeil ved at det ikke ble gitt forh\u00e5ndsvarsel om opphevelsen jfr. forvaltningslovens \u00a7 16. Det vises videre til at leieinntektene hovedsakelig er internleie, og at leieinntektene fra eksterne kun utgj\u00f8r en liten del. Fagetatens vurdering og anbefaling: Vedr\u00f8rende forh\u00e5ndsvarsel: Eiendomsskattekontoret er enig i at det skulle v\u00e6rt gitt et forh\u00e5ndsvarsel f\u00f8r opphevelse av vedtaket. Ved en inkurie ble dette ikke gjort, det ble kun sendt ut skatteseddel med varsel om eiendomsskatt p\u00e5 eiendommen for 2024. Som f\u00f8lge av dette manglende varselet har Eiendomsskattekontoret derfor ikke krevd inn eiendomsskatt for 2024, og saken fremmes med dette for ny vurdering, og eventuell skatt l\u00f8per f\u00f8rst fra og med 2025. 1 Vedr\u00f8rende vilk\u00e5r for fritak for eiendomsskatt: Det har v\u00e6rt besiktigelse p\u00e5 eiendommen og en ny gjennomgang av saken. Eier har gitt mer informasjon med beskrivelse av bruk og oversikt over inntekter fra intern og ekstern utleie. Av leieinntektene (2023) p\u00e5 2,9 millioner kroner, utgj\u00f8r 606 176 kroner leieinntekter fra eksterne (ca. 23% av den totale utleien). Generelt vil mindre utleievirksomhet ikke v\u00e6re avgj\u00f8rende for vurdering av hvorvidt et fritak kan innvilges eller ikke. Ved omlegging av saksbehandlingsreglene for fritaksvedtak vil \u00abmindre leieinntekter\u00bb for frivillige og ideelle organisasjoner eller stiftelser kunne aksepteres. Hovedargumentet for opphevelsen av fritaket for Odd Fellowhuset Bergen AS er imidlertid departementets tydelige tolkning som sier at den juridiske enheten (Odd Fellowhuset Bergen AS) m\u00e5 drive en virksomhet til gagn for samfunnet, og at det ikke er tilstrekkelig at den enkelte aksjeeier har aktivitet til gagn for samfunnet. Eiendomsskattekontoret har derfor etter en samlet vurdering kommet til at det ikke er framkommet nye opplysninger som endrer forslaget til vedtak. Prinsippet om likebehandling har v\u00e6rt avgj\u00f8rende for forslaget, samt at departementets tolkning av eierskap i lignende typer saker er lagt til grunn. \u00d8konomiske konsekvenser: Eiendomsskatten for gnr. 143, bnr. 598 utgj\u00f8r til sammen kr. 99 721 kroner i 2024. Byr\u00e5dets vurdering og anbefaling/konklusjon: Byr\u00e5det deler Eiendomsskattekontorets vurdering av saken, og kan ikke se at det framkommer nye opplysninger i saken som skulle tilsi et fritak for eiendomsskatt. Byr\u00e5det anbefaler at bystyret p\u00e5 nytt vedtar opphevelse av fritaket fra 2014. Begrunnelse for framleggelse til bystyret: Etter eiendomsskatteloven \u00a7 7 ligger det innenfor bystyrets frie skj\u00f8nn hvorvidt fritak skal gis og i tilfelle hvilket omfang fritak skal gis innenfor lovens rammer Byr\u00e5det innstiller til bystyret \u00e5 fatte f\u00f8lgende vedtak: 1. Bystyrets vedtak om opphevelse av fritaket fra 31. januar 2024, oppheves. 2. Innvilget fritak i sak 101/14 for Odd Fellowhuset Bergen AS sin eiendom gnr. 143, bnr. 598, Krabbedalen 66, oppheves med virkning fra 01.01.2025. Dato: 20. august 2024 Christine B. Meyer Jacob M\u00e6hle Byr\u00e5dsleder Byr\u00e5d for finans Dokumentet er godkjent elektronisk. Vedlegg: Fagnotat av 30. juli 2024 Melding om opph\u00f8r av vedtak 19.02.24 Klage mottatt 06.03.24 Klage tillegg 26.03.24 Klage tillegg 21.05.24 Oversikt 2023 regnskapsopplysninger over intern og ekstern leie 2 "
}