{
  "dokument_id": "b8fd3c77-415a-5861-bddb-4200d054a22c",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Ann Kristin Helland Ramstr\u00f8m (SV) om utredning av tilrettelegging p\u00e5 arbeidsplassen for kvinner i overgangsalderen ",
  "url": "https://bergen.kommune.no/politikere-utvalg/api/fil/bk360/12304512/Svar-pa-representantforslag-fra-Ann-Kristin-Helland-Ramstrom-SV-om-utredning-av-tilrettelegging-pa-arbeidsplassen-for-kvinner-i-overgangsalderen-",
  "tekst": " HR konsern Til Intern korrespondanse Bystyrets kontor V\u00e5r referanse: 2024/165704-8 Saksbehandler: Tale Nesmann Berntsen Fra Dato: 25. mars 2025 Byr\u00e5dsleder Svar p\u00e5 representantforslag fra Ann Kristin Helland Ramstr\u00f8m (SV) om utredning av tilrettelegging p\u00e5 arbeidsplassen for kvinner i overgangsalderen Forretningsutvalget har i m\u00f8te 05.11.2024, sak 360/24, fattet f\u00f8lgende vedtak: 1. Representantforslag fra Ann Kristin Helland Ramstr\u00f8m (SV) om utredning av tilrettelegging p\u00e5 arbeidsplassen for kvinner i overgangsalderen, oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 29. april 2024. 3. Utvalg for finans, kultur og n\u00e6ring avgir innstilling i saken. Saken sendes ogs\u00e5 utvalg for helse og sosial til orientering. Representanten Ann Kristin Helland Ramstr\u00f8m har fremmet f\u00f8lgende representantforslag: Det er store kj\u00f8nnsforskjeller i helse. Kvinners helse har gjennom hele livsl\u00f8pet andre utfordringer n\u00e5r det gjelder risiko og forekomst av sykdom, enn hva gjelder for menn. Klimakteriet, eller overgangsalderen, p\u00e5virker i stor grad kvinners helse. Den p\u00e5virker sv\u00e6rt mange kvinner som er midt i livet, kvinner fra midten av 40- \u00e5rene til midten av 50- \u00e5rene. Kvinner i denne aldersgruppen er ofte p\u00e5 toppen av yrkeskarrieren, med lang erfaring og mye kompetanse, og med mange \u00e5r foran seg i arbeidslivet. Oppi alt dette inntreffer det kroppslige endringer. Kvinnekroppen begynner \u00e5 produsere mindre kvinnelige kj\u00f8nnshormoner. Dette f\u00f8rer til at sv\u00e6rt mange kvinner f\u00e5r utfordringer med hetetokter, s\u00f8vnproblemer, nedstemthet, smerter i muskler og skjelett, tretthet, hum\u00f8rsvingninger, hukommelsestap osv. Mange opplever store fysiske utfordringer og det p\u00e5virker ogs\u00e5 den mentale helsen. Kvinner midt i livet utgj\u00f8r en vesentlig andel av den totale arbeidsstyrken, og selv om det er behov for mer forskning p\u00e5 kvinner i overgangsalderen, viser likevel nye studier at overgangsalderen kan f\u00f8re til mer deltid, sykemelding og til og med uf\u00f8rhet blant kvinner. I NOU 2023:5 Den store forskjellen, kan vi lese f\u00f8lgende: \u201cNoen studier viser at stress p\u00e5 arbeidsplassen kan forverre plager i for bindelse med overgangsalderen, og bidra til \u00f8kende sykefrav\u00e6r eller tidligere pensjon. En unders\u00f8kelse blant 4000 kvinner i Storbritannia viste at 44 prosent opplevde at deres arbeidsevne ble negativt p\u00e5virket av overgangsplager. 61 prosent av kvinnene rapporterte om tap av arbeidsmotivasjon p\u00e5 grunn av overgangsalder, og mer enn halvparten opplevde redusert selvf\u00f8lelse knyttet til sin rolle som arbeidstaker. 26 prosent av kvinnene hadde sykefrav\u00e6r p\u00e5 grunn av plager relatert til overgangsalderen\u201d (s. 165). Dette er ikke unikt for Storbritannia. Ogs\u00e5 i Norge opplever kvinner i overgangsalderen dette. Samtidig vet vi at mange opplever at det \u00e5 snakke om og v\u00e6re \u00e5pen om plagene i overgangsalderen, er tabubelagt. Mange kvinner snakker ikke med sin leder eller arbeidsgiver om sine overgangsplager. Det betyr at sv\u00e6rt f\u00e5 arbeidsplasser tilrettelegger for kvinner i overgangsalderen. 2 Ved \u00e5 tilrettelegge det fysiske arbeidsmilj\u00f8 og jobbe for \u00e5 etablere en kultur for \u00e5 snakke \u00e5pent om overgangsalderen i arbeidslivet, kan vi bidra til at kvinner kan fungere bedre i arbeidslivet. Det vil gi store verdier p\u00e5 individniv\u00e5, og p\u00e5 samfunnsniv\u00e5 vil det gi betydelige gevinster. Forslag til vedtak: 1. Bystyret ber byr\u00e5det om \u00e5 utrede behovene for hvordan kunne tilrettelegge p\u00e5 arbeidsplassen for kvinner i overgangsalderen ansatt i Bergen kommune. Aktuelle tiltak p\u00e5 arbeidsplassene som b\u00f8r unders\u00f8kes er behov for hvilerom, tilgang til kaldt vann, tilgang til garderobefasiliteter, ekstra skift av arbeidskl\u00e6r, \u00f8kt bruk av fleksitid osv. Dersom det er behov for \u00e5 tilrettelegge p\u00e5 andre omr\u00e5der, b\u00f8r utredningen gi kvinnene mulighet til \u00e5 fortelle om disse. 2. Bystyret ber byr\u00e5det om \u00e5 sette ned et utvalg som legger frem forslag til hvordan Bergen kommune kan jobbe for \u00e5 skape en \u00e5penhetskultur om overgangsalder. Det m\u00e5 bli et m\u00e5l at det \u00e5 ta opp symptomer og helseplager om overgangsalder med n\u00e6rmeste leder, ikke er et tabubelagt tema. Ved \u00e5 kunne snakke om plager som kan skyldes overgangsalderen, skal arbeidsgiver kunne legge til rette med positive tiltak. P\u00e5 sikt skal dette bidra til at kvinner i mindre grad sykemeldes pga. helseplager som kan skyldes overgangsalder Byr\u00e5dets vurdering av representantforslaget: Representanten Ann Kristin Helland Ramstr\u00f8m tar her opp en problematikk som byr\u00e5det er sv\u00e6rt opptatt av. Overgangsalder, og hvordan den ber\u00f8rer den enkelte kvinne p\u00e5 norske arbeidsplasser, har f\u00e5tt lite oppmerksomhet i forskningen. Dette til tross for at 60 prosent av kvinner f\u00e5r plager i overgangsalderen. Plagene kan for noen v\u00e6re s\u00e5 alvorlige at de medf\u00f8rer redusert evne til \u00e5 arbeide, \u00f8kt sykefrav\u00e6r og at de faller ut av arbeidslivet. Noen opplever at selvtilliten synker og at motivasjonen p\u00e5 jobb reduseres. I Klosterhagenerkl\u00e6ringen trekker byr\u00e5det frem satsing p\u00e5 kvinnehelse som et viktig perspektiv for kommunes tjenester, men ogs\u00e5 for \u00e5 tilrettelegge og redusere sykefrav\u00e6r for kvinnelige ansatte som opplever plager i forbindelse med overgangsalder og sterke menstruasjonssmerter. 75 prosent av Bergen kommunes ansatte er kvinner. Bergen kommune har i mange \u00e5r hatt oppmerksomhet p\u00e5 forebygging av sykefrav\u00e6r i forbindelse med svangerskapsrelaterte plager. Dette har v\u00e6rt et viktig arbeid, men det er samtidig viktig \u00e5 ogs\u00e5 ha et bredere perspektiv p\u00e5 kvinnehelse. Det er ikke alle kvinner som blir gravide, men alle kvinner kommer i overgangsalderen. Overgangsalderens symptomer starter noen \u00e5r f\u00f8r menstruasjonen opph\u00f8rer, vanligvis i 40- \u00e5rene. Bergen kommune har 7517 kvinnelige ansatte i alderen 40-60 \u00e5r, hvor man kan oppleve symptom p\u00e5 overgangsalder. Dette utgj\u00f8r 35,6 prosent av Bergen kommunes ansatte totalt. Likevel er overgangsalderen et tabubelagt tema som det snakkes lite om. Kvinnehelseutvalgets utredning peker p\u00e5 at overgangsalderen innvirker p\u00e5 kvinners arbeidsevne og p\u00e5 sykefrav\u00e6r, men at det er individuelt hvordan symptomene oppleves og i hvilken grad det p\u00e5virker arbeidsevnen og sykefrav\u00e6ret (NOU 2023:5, s. 72). Utredningen trekker frem enkelte studier som viser at tre firedeler av kvinner med symptomer angir at de har problemer med \u00e5 m\u00f8te fysiske og psykiske krav p\u00e5 jobb, noe som har sammenheng med forlenget sykefrav\u00e6r. Flere faktorer, b\u00e5de fysisk arbeidsmilj\u00f8, som ventilasjon og temperaturkontroll, og organisering av arbeidsoppgaver, som nattevakter eller tunge l\u00f8ft, har betydning for hvordan kvinner med ulike symptomer kan st\u00e5 i jobb gjennom overgangsalderen og videre mot pensjonsalderen. Fysisk tilrettelegging kan v\u00e6re nyttig for mange kvinner som g\u00e5r gjennom overgangsalderen. Kvinnehelseutvalgets utredning trekker imidlertid ogs\u00e5 frem at \u00e5penhet med leder og kolleger er viktig for \u00e5 kunne motta n\u00f8dvendig st\u00f8tte. Dette krever at ledere har n\u00f8dvendig kunnskap, og at kulturen tillater \u00e5penhet rundt temaet. Overgangsalderen b\u00f8r ses i sammenheng med arbeidsgiveres livsfasepolitikk og integreres i arbeidet med likestilling, inkludering og mangfold. Kvinnehelseutvalget viser ogs\u00e5 til forskning som avdekker at kvinner f\u00f8ler p\u00e5 stigma og skyldf\u00f8lelse rundt overgangsalderen. Overgangsalder er et tema ansatte sjelden velger \u00e5 ta opp med sin leder, og leder f\u00e5r derfor ikke anledning til \u00e5 forebygge eller tilrettelegge. (NOU 2023:5). \"Studier peker ogs\u00e5 p\u00e5 at \u00e5penhet om overgangsplager reduserer kvinners opplevelse av symptombyrde\" (Verdonk, Bendien og Appelman i NOU 2023:5, s. 165)). \"Kvinner \u00f8nsker at lederne deres skal v\u00e6re informerte og empatiske om overgangsalderen og hvordan symptomene kan forverres av arbeidsmilj\u00f8et. De \u00f8nsket ogs\u00e5 at arbeidsplassen deres skulle tilby \u00e5pen og st\u00f8ttende kommunikasjon og nyttige arbeidsretningslinjer, inkludert fleksibel arbeidstid\" (Hickey M, 2024). The European Menopause and Andropause Society har ogs\u00e5 flere anbefalinger for overgangsalder p\u00e5 arbeidsplassen. Eksempelvis anbefaler de en \u00e5pen, st\u00f8ttende og inkluderende kultur og at ansatte som har utadrettete roller mot kunder eller befolkning, f\u00e5r mulighet til \u00e5 ta pauser for \u00e5 h\u00e5ndtere symptomer. Selv om det er viktig \u00e5 bygge en \u00e5penhetskultur rundt generelle utfordringer med overgangsalder p\u00e5 arbeidsstedene, vil symptomene som oppst\u00e5r i overgangsalderen v\u00e6re individuelle. Det er den ansatte selv som vet best hva hun har behov for. Symptomer p\u00e5 overgangsalder kan i en del tilfeller ogs\u00e5 p\u00e5virkes av \u00f8vrig helsetilstand eller livssituasjon. De gode l\u00f8sningene m\u00e5 derfor leder og ansatt finne sammen. Byr\u00e5det har iverksatt et n\u00e6rv\u00e6rsprosjekt for \u00e5 redusere sykefrav\u00e6ret i Bergen kommune (byr\u00e5dssak 1032/24). Problemstillinger knyttet til b\u00e5de kvinnehelse og livsfase er to av totalt seks fokusomr\u00e5det i prosjektet. I n\u00e6rv\u00e6rsprosjektet er det satt ned egne arbeidsgrupper for de ulike fokusomr\u00e5dene. Arbeidsgruppe kvinnehelse har representanter fra Byr\u00e5dsavdeling for barnehage og skole, Byr\u00e5dsavdeling for eldre, helse og omsorg, Byr\u00e5dsavdeling for bolig, sosial og mangfold, Byr\u00e5dsavdeling for byutvikling og Byr\u00e5dsleders avdeling. Arbeidsgruppen har ogs\u00e5 en representant fra NAV Arbeidslivssenter, Bedriftshelsetjenesten, tillitsvalgte og verneombud. Sammen arbeider arbeidsgruppen for \u00e5 oppn\u00e5 f\u00f8lgende m\u00e5l satt av n\u00e6rv\u00e6rsprosjektet innen kvinnehelse: \u2022 \u00d8ke kunnskap om overgangsalder blant ledere og ansatte. B\u00e5de hvordan det ber\u00f8rer den enkelte kvinne, men ogs\u00e5 hvordan den enkelte arbeidsplass kan tilrettelegge for en god overgangsalder med h\u00f8yt n\u00e6rv\u00e6r. \u2022 Skape \u00e5penhet om overgangsalder p\u00e5 v\u00e5re arbeidsplasser og med dette fjerne stigma. \u2022 \u00d8ke kunnskap om dysmenore blant ledere og legge til rette for at kvinner med dysmenore (sterke menstruasjonssmerter) kan ha et h\u00f8yere n\u00e6rv\u00e6r. Arbeidet i N\u00e6rv\u00e6rsprosjektets arbeidsgruppe kvinnehelse skjer i tett samarbeid med forskningsmilj\u00f8 innen feltet. Det er etablert samarbeid med KLAR prosjektet, et forskningsprosjekt ved Universitetet i Bergen som ser p\u00e5 sammenhengen mellom kvinnehelse, overgangsalder og arbeidsliv. En professor fra KLAR- prosjektet deltar i arbeidsgruppen for kvinnehelse. En ansatt i Bergen kommune som har deltidsstilling i DRIV, Senter for kvinnehelseforskning, sitter ogs\u00e5 i arbeidsgruppen. Bergen kommune har mange ulike arbeidssteder og det er ikke alle tiltak som vil passe alle steder. Kunnskap og \u00e5penhet er sentrale elementer for \u00e5 kunne starte en god dialog mellom ansatt og leder, noe som er utgangspunktet for gode tilretteleggingstiltak for den enkelte. Basert p\u00e5 dette er det iverksatt en rekke tiltak i organisasjonen. Det er utarbeidet en veileder for kvinner i overgangsalder. Veilederen retter seg b\u00e5de mot ansatte og ledere og inneholder forslag til tiltak for hvordan arbeidsplassen kan tilrettelegge for ansatte i denne fasen. Tiltakene handler b\u00e5de om praktiske og konkrete tips til hvordan den enkelte ansatte kan h\u00e5ndtere plager og utfordringer som melder seg i overgangsalderen og hvordan ledere kan legge til rette for god oppf\u00f8lging av ansatte i denne fasen. Arbeidet med veilederen er et pionerarbeid som har f\u00e5tt oppmerksomhet ut over Bergen kommune. Det er et \u00f8nske om \u00e5 pr\u00f8ve ut veilederen som pilot p\u00e5 flere arbeidssteder i Bergen kommune for \u00e5 f\u00e5 mer kunnskap og erfaring, slik at veilederen kan videreutvikles med flere konkrete tiltak. Et sentralt tema for n\u00e6rv\u00e6rsprosjektet er \u00e5 sette overgangsalderen p\u00e5 agendaen p\u00e5 ulike m\u00e5ter og oppfordre arbeidsstedene til \u00e5 gj\u00f8re det samme. Veilederen ble lansert 8. januar 2025. I forbindelse med lanseringen ble det arrangert et webinar med Silje M\u00e6land i KLAR prosjektet og prosjektleder Ida Saxevik. Det var 175 deltakere p\u00e5 webinaret og enda flere har sett webinaret i opptak i N\u00e6rv\u00e6rsprosjektets webinarbank. Videre tiltak vil v\u00e6re en film med ansatte i Bergen kommune som deler av sine overgangsaldererfaringer. Denne filmen vil deles med arbeidssteder i Bergen kommune og form\u00e5let er \u00e5 bidra til \u00e5 spre \u00e5penhet og at den kan brukes som en samtalestarter n\u00e5r leder skal snakke om temaet med ansatte. N\u00e6rv\u00e6rsprosjektet har ogs\u00e5 utarbeidet en plakat til arbeidsstedene som kan lastes ned fra Allmenningen. Det er viktig \u00e5 bygge kunnskap. N\u00e6rv\u00e6rsprosjektet har derfor publisert en liste over podcaster for ansatte og ledere som vil h\u00f8re mer om overgangsalderen. Det er ogs\u00e5 planlagt et kveldsarrangement for ansatte i Bergen kommune i april 2025, med tittel Overgangsalder- fra tabu til trygghet. Silje M\u00e6land, professor ved Universitetet i Bergen og Anita Prante, h\u00f8gskolelektor fra Universitetet i Bergen, vil bidra med foredrag om temaet p\u00e5 arrangementet. Som et pilotprosjekt sammen med KLAR- prosjektet, \u00f8nsker N\u00e6rv\u00e6rsprosjektet \u00e5 etablere et nettverk for ansatte i overgangsalder. N\u00e6rv\u00e6rsprosjektet og arbeidsgruppen for kvinnehelse vil ogs\u00e5 sette s\u00f8kelys p\u00e5 hvordan ansatte p\u00e5virkes av dysmenore (sterke menstruasjonssmerter). Det er utarbeidet en veileder for dette og det vil ogs\u00e5 gjennomf\u00f8res et webinar for ledere om denne problemstillingen. Oppsummering og byr\u00e5dets vurdering av representantforslaget Byr\u00e5det vil fortsette det systematiske arbeidet som er startet. N\u00e6rv\u00e6rsprosjektets m\u00e5l knyttet til kvinnehelse bygger p\u00e5 forskningen og legger vekt p\u00e5 kunnskap, \u00e5penhet og anerkjennelse av overgangsalder og de konsekvenser denne fasen kan ha for den enkelte ansatte. Informasjon og oppmerksomhet om tema er en viktig del av dette. Med utgangspunkt i arbeidsgruppens arbeid jobber N\u00e6rv\u00e6rsprosjektet systematisk for \u00e5 spre kunnskap i hele organisasjonen. Dette gj\u00f8res ved \u00e5 gj\u00f8re tilgjengelig eksisterende kunnskap i webinar- og podkastbanker, ved jevnlige nyhetssaker p\u00e5 kommunens intranett Allmenningen og gjennom nyhetsbrev til ledere. Byr\u00e5det forventer at dette arbeidet vil bidra til \u00f8kt \u00e5penhet for den enkelte, men ogs\u00e5 at vi bidrar til \u00e5 bygge \u00f8kt kunnskap om overgangsalder og tilrettelegging for arbeidslivet generelt. Christine Meyer - Byr\u00e5dsleder Dokumentet er godkjent elektronisk. "
}