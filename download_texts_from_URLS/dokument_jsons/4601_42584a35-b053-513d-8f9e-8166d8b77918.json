{
  "dokument_id": "42584a35-b053-513d-8f9e-8166d8b77918",
  "doc_type": "case_attachment",
  "kommune": 4601,
  "tittel": "Faglig innspill til representantforslag om kartlegging av gr\u00e5 arealer",
  "url": "https://bergen.kommune.no/politikere-utvalg/api/fil/bk360/12075565/Faglig-innspill-til-representantforslag-om-kartlegging-av-gra-arealer",
  "tekst": " Plan- og bygningsetaten Til Intern korrespondanse BBU - Planseksjonen (Arbeidssted) V\u00e5r referanse: HENV-2024/18421-2 Saksbehandler: Mette Iversen Fra Dato: 07.02.2025 PBE Byplanavdelingen Faglig innspill til representantforslag om kartlegging av gr\u00e5 arealer Vi viser til bestilling datert 10.12.24 hvor PBE blir bedt om \u00e5 gj\u00f8re en kort innledende vurdering av representantforslaget. BBU ber ogs\u00e5 om opplysninger om hvilken informasjon etaten besitter innenfor tematikken og en tilbakemelding om hvilken nytte PBE kan ha av en slik kartlegging. Representantforslaget lyder som f\u00f8lger: Det er feil \u00e5 tro at plasskrevende n\u00e6ringsutvikling og ny energiproduksjon kun kan komme p\u00e5 plass ved \u00e5 bygge ned natur. Vi trenger en oversikt og plan for gjenbruk av gr\u00e5 arealer. Det er viktig at samfunnet fremover raskt evner \u00e5 bremse tapet av viktig natur og landbruksomr\u00e5der. Fremtidige utbygginger b\u00f8r derfor i st\u00f8rst mulig grad skje i allerede forringet natur eller utbygde omr\u00e5der, ogs\u00e5 kjent som gr\u00e5 arealer. Det eksisterer i dag ingen helhetlig kartlegging av gr\u00e5 arealer, noe som betyr at det er uklart hvilket potensiale det er for gjenbruk av arealer til ulike form\u00e5l. En del gr\u00e5 arealer kan v\u00e6re egnet til naturrestaurering eller til \u00e5 etablere nye parker, gr\u00f8ntanlegg og friluftsomr\u00e5der. Men for \u00e5 utnytte potensialet som finnes i gr\u00e5 arealer trenger vi et godt kart som viser hvilke arealer dette gjelder. Et slikt kart b\u00f8r b\u00e5de inneholde informasjon om sentrale egenskaper ved arealene, og hvilken ny arealbruk de er egnet til. En slik oversikt over gr\u00e5 arealer vil kunne bli et sv\u00e6rt nyttig kunnskapsgrunnlag for b\u00e5de for n\u00e6ringsliv, myndigheter, eiendomsutviklere, arealplanleggere og naturforvaltere. Norsk institutt for naturforskning (NINA) har dokumentert at norske kommuner har arealplaner som \u00e5pner for storstilt nedbygging av skog, myr og jordbruksarealer. Tap av produksjonsarealer for skogsdrift og matproduksjon er alvorlig for prim\u00e6rn\u00e6ringene. Skal vi klare \u00e5 snu utviklingen, m\u00e5 vi stramme inn arealforbruket. Det kan ikke lenger v\u00e6re en naturlov at n\u00e6ringsutvikling bare kan skje i naturen. Det b\u00f8r heller tilrettelegges for \u00e5 gjenbruke gr\u00e5 arealer \u2013 omr\u00e5der som allerede er sterkt p\u00e5virket av oss mennesker. Gr\u00e5 arealer kan v\u00e6re s\u00e5 mangt. Det vi mangler, er en oversikt over hvor store omr\u00e5der det er snakk om, hvor de ligger og ikke minst hva en definisjon av gr\u00e5 arealer skal inkludere og ikke. En oversikt over gr\u00e5 arealer i kommunen vil gj\u00f8re det lettere \u00e5 unng\u00e5 \u00e5 bygge ned natur un\u00f8dig. N\u00e5r Bystyret vet hvilke ubrukte gr\u00e5 arealer vi sitter p\u00e5, kan vi lettere peke p\u00e5 alternativene og stille krav om arealgjenbruk. Forslag til vedtak: 1. Bergen bystyre ber byr\u00e5det om at gr\u00e5 areal kartlegges i hele kommunen. 2. Bergen bystyre ber om status reguleringsform\u00e5l som de gr\u00e5 arealene har i dag. 3. Bergen bystyre ber om m\u00e5l for hva disse gr\u00e5 arealene kan gjenbrukes som. Fagetatens vurdering \u00c5 unng\u00e5 un\u00f8dvendig nedbygging av natur vil \u00e5penbart v\u00e6re positivt for naturrisiko, naturmangfold og klima. Arealplanlegging er et godt verkt\u00f8y for \u00e5 avveie hensyn og interessemotsetninger. \u00d8kt kunnskap om v\u00e5re totale arealressurser er et aktivum i arbeidet med en sosial, \u00f8konomisk og \u00f8kologisk b\u00e6rekraftig arealforvaltning. Det finnes ingen nasjonal og entydig definisjon av hva som menes med \u00abgr\u00e5 arealer\u00bb. \u00c5 unng\u00e5 \u00e5 bygge ned det gr\u00f8nne arealet, er det samme som \u00e5 bygge p\u00e5 gr\u00e5 arealer. Det p\u00e5g\u00e5r et arbeid med arealregnskap i Bergen kommune som vil gi \u00f8kt innsikt om areal som er tatt i bruk/ gr\u00e5 areal. Arealregnskapet vil ogs\u00e5 inneholde et sektorregnskap for bl\u00e5gr\u00f8nne omr\u00e5der. NIBIO har utviklet metode og produsert gr\u00f8nnstrukturkart. I 2024 ble en forel\u00f8pig versjon tilgjengelig, i p\u00e5vente av at et nasjonalt standardiseringsarbeid skal fullf\u00f8res. Den bygger p\u00e5 satellittdata fra 2021. FKB-Gr\u00f8nnstruktur deler alt areal i bebygde omgivelser inn i f\u00f8lgende arealtyper: Feltsjikt, busksjikt, tresjikt, utnyttet, bygning, vei, vann og jordbruk. Kartet kan sees i denne lenken, der de tre ulike gr\u00f8nt-sjiktene er samlet til ett gr\u00f8nt-lag for raskere opptegning: https://kart.bergen.kommune.no/portal/apps/webappviewer/index.html?id=0b13b8b15 ea24c108a9bc8acfef57d5a# Dersom man ser n\u00e6rmere p\u00e5 de \u00abgr\u00e5 arealene\u00bb i kartet ser man at disse inneholder ulike arealform\u00e5l, b\u00e5de godsterminal, havneomr\u00e5der, parkeringsplasser, men ogs\u00e5 skoleplasser og idrettsanlegg. De \u00abgr\u00e5 omr\u00e5dene\u00bb har ogs\u00e5 ulik reguleringsstatus i dag. Reguleringsform\u00e5l styres av b\u00e5de kommuneplanens arealdel (KPA), kommunedelplaner (KDP), reguleringsplan og godkjente byggetillatelser. Vi er en eldre by med flere \u00ablag\u00bb med planer og byggetillatelser opp\u00e5 hverandre. De ulike lagene er ikke n\u00f8dvendigvis i samsvar med hverandre. Eldre planer f\u00f8r 1985, som ikke er digitalisert m\u00e5 tolkes manuelt, og oppgitt reguleringsform\u00e5l f\u00f8lger ikke dagens standard. Selv om et areal har et regulert form\u00e5l, kan det v\u00e6re gitt byggetillatelse til noe helt annet. Et bygg eller omr\u00e5de kan ogs\u00e5 ha flere regulerte form\u00e5l. Det finnes ikke en enkel kartteknisk l\u00f8sning som vil fange opp alle disse nyansene, og en slik kartlegging vil derfor v\u00e6re sv\u00e6rt tid- og ressurskrevende. Plan- og bygningsetaten har satt i gang et planvaskprosjekt som g\u00e5r gjennom regulerte omr\u00e5der som ikke er bebygget, for \u00e5 kartlegge om disse har verdifull natur. Dette vil gi et grunnlag for \u00e5 jobbe videre med slike omr\u00e5der i senere rullering av KPA. Slik at vi vi st\u00f8rre grad kan styre \u00f8nsket byutvikling og vern av arealer. Saksnummer Saksnummer Side 2 av 4 Bergenskart viser gjeldende reguleringsform\u00e5l og kartet kan, sammen med areal- og gr\u00f8ntregnskap, brukes som verkt\u00f8y av tiltakshavere enten de \u00f8nsker \u00e5 utvikle n\u00e6ring, energiproduksjon eller restaurere natur. \u00c5 kartlegge de gr\u00e5 arealene utover det som er i prosess i eksisterende arbeid vil etter fagetatens vurdering v\u00e6re sv\u00e6rt ressurskrevende. \u00c5 sette nye m\u00e5l for alle de gr\u00e5 omr\u00e5dene vil i praksis inneb\u00e6re \u00e5 utarbeide en detaljert arealdel for hele kommunen. Dette vil v\u00e6re sv\u00e6rt ressurskrevende, inngripende og involvere et stort antall private akt\u00f8rer som eier og bruker omr\u00e5dene. Uten at nye interessenter st\u00e5r klar, er det heller ikke sikkert at nye planer treffer de behov som n\u00e6ringslivet ettersp\u00f8r. De gr\u00e5 arealene er i stor grad private. Markedet, tilbud og ettersp\u00f8rsel, kapasitet p\u00e5 infrastruktur og f\u00f8ringer for arealplanlegging vil i stor grad styre hva disse gr\u00e5 arealene kan brukes til. Dette blir i stor grad initiert av private akt\u00f8rer og begrenset av kravene fra myndigheter og bestemmelsene i kommuneplanens arealdel. I kommuneplanens arealdel KPA2018 er en del av de st\u00f8rre gr\u00e5 arealene vist med gjennomf\u00f8ringssone Omforming. Det gjelder Indre Arna, Dokken, Indre Laksev\u00e5g, Slettebakken, Sandsli og Storaneset. Dette er omr\u00e5der kommunen \u00f8nsket \u00e5 transformere og i bestemmelsene til KPA2018 stiltes det derfor krav til helhetlig planlegging i disse omr\u00e5dene. Det p\u00e5g\u00e5r allerede offentlig planarbeid for en rekke av disse omr\u00e5dene. Tilbake i 2017 utarbeidet Bergen kommune en reguleringsendring av Kokstad \u00f8st i samarbeid med Bergen tomteselskap. Hensikten var \u00e5 legge til rette for \u00f8kt utnyttelse av eksisterende n\u00e6ringsarealer, som enten brukes til parkering, lagring eller lavt utnyttet bebyggelse. Reguleringsplanen (planID 61130000) \u00e5pner for h\u00f8yere utnyttelse av n\u00e6ringseiendommene, men det meste er fremdeles ikke realisert. Det kan v\u00e6re mange grunner til dette, men det illustrerer at det i stor grad er opp til grunneier n\u00e5r og hvordan de \u00f8nsker \u00e5 utnytte sin eiendom, i tr\u00e5d med reguleringsplan. Egenskapen \u00abgr\u00e5 areal\u00bb er bare et av mange hensyn. Dersom det gr\u00e5 arealet ligger p\u00e5 et sted som ikke er egnet til \u00f8nsket virksomhet eller har stor rasfare, er det ikke gitt at omr\u00e5det b\u00f8r prioriteres utviklet selv om det er \u00abgr\u00e5tt\u00bb. Det er h\u00f8yst usikkert om man oppn\u00e5r raskere og bedre prosesser enn det man gj\u00f8r med dagens vedtatte planer som m\u00e5 hensynta b\u00e5de nasjonale, regionale og kommunale f\u00f8ringer som vektlegger klima og natur sterkt. Det er varslet oppstart av ny kommuneplanens arealdel - KPA 2027. Det legges ikke opp til endringer i kartet ved denne rulleringen. Det betyr at nye, ur\u00f8rte omr\u00e5der ikke skal taes i bruk. Saksnummer Saksnummer Side 3 av 4 Etter PBE sin vurdering er det n\u00f8dvendig \u00e5 ha en klar definisjon/ nasjonal standardisering f\u00f8r man eventuelt gjennomf\u00f8rer en kartlegging av gr\u00e5 areal og tar i bruk \u00abgr\u00e5 areal\u00bb som et fagbegrep. I mellomtiden, bruker vi de verkt\u00f8yene vi har for \u00e5 sikre at det gj\u00f8res gode avveininger mellom alle n\u00f8dvendige hensyn som arealplanleggingen skal ivareta. Bergenskart og planregisteret er offentlig tilgjengelig, gr\u00f8ntregnskap og arealregnskap vil snart v\u00e6re tilgjengelig og alle har mulighet til \u00e5 finne areal som svarer best mulig p\u00e5 deres behov og samtidig ikke beslaglegger ur\u00f8rt natur. Det hviler p\u00e5 utvikler \u00e5 ta initiativ til en utvikling. Alle grunneiere av n\u00e6ringseiendommer har mulighet til \u00e5 starte en prosess for sine arealer for mer effektiv bruk. Det offentlige setter rammer for planarbeidet. Etter fagetatens vurdering vil en arealplan for alle gr\u00e5 arealer i Bergen kommune v\u00e6re sv\u00e6rt ressurskrevende \u00e5 utarbeide, uten at det vil gi et egnet verkt\u00f8y for \u00e5 hindre nedbygging av natur. Plan- og bygningsetaten viser ogs\u00e5 til uttalelse til representantforslag om endret bruk av n\u00e6ringsarealer for \u00e5 l\u00f8se klima- og naturkrisen, HENV-2024/18556-2 (PB360). Plan- og bygningsetaten Tarje Iversen Wanvik Etatsdirekt\u00f8r Aslaug Aalen Avdelingsleder Dette dokumentet er godkjent elektronisk. Saksnummer Saksnummer Side 4 av 4 "
}