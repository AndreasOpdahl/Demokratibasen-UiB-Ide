{
  "dokument_id": "dc30b051-9f29-57ac-b2cf-c55bec745ca3",
  "doc_type": "case_attachment",
  "kommune": 4601,
  "tittel": "Statsforvaltaren i Vestland - avgjerd--lovlighetskontroll-Bergen-vedtak-i-sak-57-24-ny-lokal-forskrift-om-politivedtekt i Bergen kommune",
  "url": "https://bergen.kommune.no/politikere-utvalg/api/fil/bk360/12228992/Statsforvaltaren-i-Vestland-avgjerd-lovlighetskontroll-Bergen-vedtak-i-sak-57-24-ny-lokal-forskrift-om-politivedtekt-i-Bergen-kommune",
  "tekst": "6 V\u00e5r dato: V\u00e5r ref: 11.02.20255 2024/8023 Dykkar dato: Dykkar ref: 24.05.2024 2019/60659-104 Bergen kommune Saksbehandlar, innvalstelefon v/Bystyrets kontor Jorunn Fosse Fidjest\u00f8l, 5764 3156 Postboks 7700 Ida Victoria Ler\u00f8y Jobarteh 5020 BERGEN Avgjerd - lovlegkontroll \u2013 Bergen kommune - ny lokal forskrift om politivedtekt Vi viser til oversending fr\u00e5 Bergen kommune 24.05.2024. Vi seier oss leie for at saka har teke lang tid hj\u00e5 Statsforvaltaren. Vedtak Forbodet mot overnatting i f\u00f8resegn \u00a7 2-2 i ny lokal forskrift om politivedtekt for Bergen kommune av 06.03.2024, sak 57/24, er ulovleg. Overnattingsforbodet i f\u00f8resegn \u00a7 2-2 vert oppheva, og kan dermed ikkje handhevast. Resten av f\u00f8resegn \u00a7 2-2 og vedtaket om politivedtekter elles, er lovleg. Saka vert sendt attende til kommunen for eventuell vidare handsaming. Bakgrunn for saka Bergen bystyre handsama sak om \u00abNy lokal forskrift om politivedtekt for Bergen kommune\u00bb i m\u00f8te 06.03.2024, sak 57/24. Statsforvaltaren viser til handsaminga og vedtaket i sak 57/24, slik det er attgjeve i m\u00f8teprotokollen fr\u00e5 bystyrem\u00f8tet,1 med f\u00f8lgjande protokolltilf\u00f8rsel: \u00ab... Mikkel Gr\u00fcner (SV) fremsatte p\u00e5 vegne av A, SV, MDG, V, R og KrF f\u00f8lgende protokolltilf\u00f8rsel: Disse partiene vil poengtere at bystyret ikke har f\u00e5tt framlagt en vurdering fra byr\u00e5det i etterkant av Norges institusjon for menneskerettigheter (NIM) brev om behandlingen av forslag til ny lokal forskrift om politivedtekt for Bergen kommune. I brevet anbefaler NIM at kommunen vurderer et overnattingsforbud i politivedtektene opp mot retten til privatliv etter Grunnloven \u00a7 102 og EMK artikkel 8, og forbudet mot nedverdigende og umenneskelig behandling i Grunnloven \u00a7 93 og EMK artikkel 3. Videre skiver NIM at \u00abDet er etter v\u00e5rt syn n\u00f8dvendig for \u00e5 sikre en betryggende oppfyllelse av menneskerettighetene.\u00bb 1 https://www.bergen.kommune.no/politikere-utvalg/api/fil/bk360/9999797/Protokoll-Bergen-bystyre-06-03-2024 E-postadresse: Postadresse: Bes\u00f8ksadresse: Telefon: 57 64 30 00 sfvlpost@statsforvalteren.no Nj\u00f8savegen 2 Nj\u00f8savegen 2, Leikanger www.statsforvaltaren.no/vl Sikker melding: 6863 Leikanger Solheimsgaten 13, Bergen www.statsforvaltaren.no/melding Fjellvegen 11, F\u00f8rde Org.nr. 974 760 665 Side: 2/10 Da det ikke foreligger en slik vurdering mener disse partiene at saken ikke er tilstrekkelig opplyst og det hefter store usikkerheter ved lovligheten av vedtaket i bystyret. Det varsles derfor lovlighetskontroll av saken. ...\u00bb Bystyrerepresentantane Rune Bakervik (Ap), Mikkel Gr\u00fcner (SV), Thor Haakon Bakke (MDG), Per Arne Larsen (V), Mailiss Solheim-\u00c5kerblom (R) og Joel Ysteb\u00f8 (KrF) har deretter kravd lovlegkontroll av vedtaket i sak 57/24. Kravet 13.03.2024 er grunngjeve med at saka ikkje var godt nok opplyst, og at vedtaket kan vere i strid med Grunnlova (Grl.) \u00a7 102 og den europeiske menneskerettskonvensjonen (EMK) art. 8 om retten til privatliv, og med forbodet mot nedverdigande og umenneskeleg behandling i Grl. \u00a7 93 og EMK art. 3. Kravsstillarane viser vidare til tilr\u00e5dinga fr\u00e5 Norges Institusjon for Menneskerettigheter (NIM), som bystyret mottok i forkant av sak 57/24. Det er opplyst at brevet vart teke opp i forretningsutvalet dagen f\u00f8r bystyrem\u00f8tet, der fleire representantar skal ha etterspurt ei konkret vurdering av innhaldet og problemstillingane i brevet. Det same vart etterspurt under debatten i bystyret, jf. tilf\u00f8rsel til protokollen. Det vart ikkje gjort nokon supplerande vurderingar av forholdet til Grunnlova eller EMK f\u00f8r vedtak i saka, som etter representantane sitt syn dermed ikkje kan seiast \u00e5 ha vore forsvarleg opplyst. I tillegg til innvendingane mot sakshandsaminga og saksopplysinga, stiller kravsstillarane ogs\u00e5 sp\u00f8rsm\u00e5l om forskrifta kan ha f\u00e5tt eit ulovleg innhald, ut fr\u00e5 skrankane, prinsippa og dei kommunale pliktene som f\u00f8lgjer av Grunnlova og EMK. Kravsstillarane bad ogs\u00e5 om den nye forskrifta ikkje m\u00e5tte setjast i verk f\u00f8r det var avklara om innhaldet var lovleg, jf. koml. \u00a7 27-3 femte ledd. Statsforvaltaren viser elles til kravet 13.03.2023. Bergen bystyre handsama kravet i m\u00f8te 08.05.2024, sak 143/24. Bystyret vedtok, med 35 mot 32 stemmer, \u00e5 halde fast ved vedtaket i sak 57/24. Ved handsaminga av kravet vart det ogs\u00e5 framsett ein merknad fr\u00e5 representanten Thor Haakon Bakke (MDG), om bruksomr\u00e5det for overnattingsforbodet overfor fattige, tilreisande E\u00d8S-borgarar. Merknaden fekk 32 stemmer og fall. Statsforvaltaren viser til m\u00f8teprotokollen og til oversendinga fr\u00e5 kommunen. Det g\u00e5r elles fram av saksdokumenta at kommunen si oversending av ny forskrift til Politidirektoratet for godkjenning er sett p\u00e5 vent, til kravet om lovlegkontroll er avgjort. Regelverk Lovlegkontroll med kommunale vedtak er regulert i kommunelova kapittel 27. Etter kommunelova \u00a7 27-1 kan tre eller fleire medlemmer av kommunestyret saman bringe avgjerder inn for departementet til kontroll av om avgjerda er lovleg. Kravet m\u00e5 vere sett fram innan tre veker fr\u00e5 avgjerda vart teken. For kommunale vedtak er Statsforvaltaren delegert avgjerdsmakt, jf. FOR-2019-08-30-1096 kap. IX fr\u00e5 Kommunal- og distriktsdepartementet. N\u00e6rare retningslinjer for lovlegkontroll er gitt i rundskriv H-2299 av 21.10.2013. Dersom eit kommunalt vedtak vert teke opp til kontroll, skal Statsforvaltaren etter \u00a7 27-3 bokstav a til c ta stilling til om: Side: 3/10 \u2022 innhaldet i vedtaket er lovleg \u2022 vedtaket er gjort av nokon som har myndigheit til \u00e5 ta slik avgjerd \u2022 vedtaket har kome til p\u00e5 lovleg m\u00e5te Statsforvaltaren skal oppheve vedtaket dersom det er gjort feil som gjer vedtaket ugyldig. Statsforvaltaren si vurdering Vi fastsl\u00e5r f\u00f8rst at kravet er sett fram av nokon som har rett til \u00e5 krevje lovlegkontroll, og at kravet er framsett innanfor fristen p\u00e5 tre veker. Vedtaket i sak 57/24 er ogs\u00e5 ei avgjerd som kan takast opp til kontroll, jf. \u00a7 27-1 f\u00f8rste ledd. Vedtaksmyndigheit If\u00f8lgje politilova \u00a7 14 ligg vedtaksmyndigheiten for politivedtekter hj\u00e5 kommunen, s\u00e5 skal dei godkjennast av politidirektoratet, jf. rundskriv 2018/002 av 13. februar 2018. Det er Bergen bystyre som har vedteke den lokale forskrifta. Bystyret er kommunen sitt \u00f8vste organ, og dei har dermed myndigheit til \u00e5 gjere vedtaket i denne saka. Bystyret har valt \u00e5 f\u00e5 lovlegkontrollen handsama f\u00f8r vedtektene vert sende til godkjenning til Politidirektoratet. Vedtaket er difor gjort av rett myndigheit. Innhaldet i vedtaket og om det er kome til p\u00e5 lovleg m\u00e5te Dei sentrale sp\u00f8rsm\u00e5la i lovlegkontrollen er om innhaldet i f\u00f8resegn \u00a7 2-2 i politivedtekta er lovleg og om f\u00f8resegna har kome til p\u00e5 lovleg m\u00e5te, jf. kommunelova \u00a7 27-3 bokstav a og c. F\u00f8resegna i politivedtekta \u00a7 2-2 lyder: I offentlige parker, gr\u00f8ntarealer, friomr\u00e5der, p\u00e5, ved eller under veier eller plasser i tettbygd str\u00f8k er overnatting, camping, telting eller lignende forbudt, med mindre annet fremg\u00e5r av skiltingen p\u00e5 stedet. Samanlikna med normalpolitivedtekta \u00a7 2-2, har Bergen kommune lagt til ordet \u00abovernatting\u00bb til oppramsinga. Brot p\u00e5 overnattingsforbodet kan straffast med bot eller fengsel i inntil tre m\u00e5nader, jf. politilova \u00a7 30 nr. 4. Politiet kan ogs\u00e5 gje p\u00e5legg om bortvising eller fjerning, jf. politilova \u00a7 7. Kravsstillarane hevdar at saka ikkje er godt nok opplyst, sidan det ikkje vart gjort noko vurdering av kommunens plikter etter Grunnlova og EMK f\u00f8r saka vart ferdig handsama. S\u00e6rskilt viser kravsstillarane til at overnattingsforbodet ikkje vart vurdert opp mot moment i brev fr\u00e5 NIM. Slik vi forst\u00e5r kravet, meiner kravsstillarane at saka skulle hatt ei slik vurdering f\u00f8r ho vart lagt fram for bystyret, og at ho i mangel av ei slik vurdering var for d\u00e5rleg opplyst. Krav til opplysning av sak som gjeld forskrift, finn vi i forvaltningslova \u00a7 37. I tillegg set kommunelova \u00a7 13-1 tredje ledd, jf. \u00a7 10-2 krav til at byr\u00e5det syter for at ei sak er forsvarleg utgreidd n\u00e5r ho vert lagt fram for bystyret. Side: 4/10 Forvaltningslova \u00a7 37 seier at ei sak skal vere \u00abs\u00e5 godt opplyst som mulig\u00bb, og kommunelova seier at saka skal vere \u00abforsvarlig utredet\u00bb. Det er ikkje klare krav til kva som ligg i opplysing og utgreiing av saker som gjeld kommunale forskrifter. Rettleiinga \u00abforskriftsarbeid for kommuner\u00bb2 seier mellom anna f\u00f8lgjande om utgreiing: \u00abUtredningen i saksframlegget m\u00e5 gj\u00f8re rede for bakgrunnen for forslaget. De eksisterende reglene b\u00f8r omtales, og det b\u00f8r p\u00e5pekes hvorfor kommunen mener det er behov for nye forskrifter. Innholdet i de nye forskriftsbestemmelsene m\u00e5 beskrives. Videre m\u00e5 utredningen gi en vurdering av hvilke vesentlige \u00f8konomiske og administrative konsekvenser forskriftene kan f\u00e5 for n\u00e6ringsliv, organisasjoner, privatpersoner og offentlige instanser. Utredningen m\u00e5 omtale b\u00e5de utgifter, inntekter, innsparinger og praktiske konsekvenser som kan oppst\u00e5.\u00bb Det g\u00e5r fram av juridisk litteratur at utgreiingsplikta \u00abm\u00e5 antas \u00e5 gjelde s\u00e5 vel vurderingspregede forhold som rettslige og faktiske forhold av betydning\u00bb3. Kva konsekvensar ein regel kan f\u00e5, m\u00e5 opplagt liggje innanfor utgreiingsplikta. Vi m\u00e5 difor leggje til grunn at b\u00e5de kartlegging av slike konsekvensar, og kommunens vurderingar av desse, vert rekna som \u00e5 vere omfatta av omgrepa opplysning og utgreiing av saka. Det vil i stor grad vere dei konkrete omstenda i saka som m\u00e5 vurderast for \u00e5 avgjere om saka er tilstrekkeleg opplyst. Det kan til d\u00f8mes vere tida ein har til r\u00e5dvelde, kva moglegheiter ein har for utgreiing av saka, kor inngripande og omfattande vedtaket er, med vidare. Sp\u00f8rsm\u00e5let er om det generelle overnattingsforbodet i tettbygd str\u00f8k er i strid med Grunnlova \u00a7 102 og \u00a7 93 og EMK artikkel 8 og artikkel 3, og dernest om den lokale forskrifta er s\u00e5 godt opplyst som mogleg f\u00f8r ho er vedteken, jf. forvaltningslova \u00a7 37. Retten til privatliv Vi ser f\u00f8rst p\u00e5 kva som ligg i retten til privatliv. Retten til privatliv er heimla i Grunnlova \u00a7 102: \u00abAlle har rett til respekt for privatlivet og familielivet sitt, for heimen sin og kommunikasjonen sin.... Dei statlege styresmaktene skal sikre eit vern om den personlege integriteten.\u00bb H\u00f8gsterett har lagt til grunn at Grunnlova \u00a7 102 skal tolkast i lys av EMK art 8. 4 Den vidare vurderinga vil derfor bli gjort etter EMK artikkel 8. F\u00f8resegna lyder slik: 1. Enhver har rett til respekt for sitt privatliv og familieliv, sitt hjem og sin korrespondanse. 2. Det skal ikke skje noe inngrep av offentlig myndighet i ut\u00f8velsen av denne rettighet unntatt n\u00e5r dette er i samsvar med loven og er n\u00f8dvendig i et demokratisk samfunn av hensyn til den 2 Forskriftsarbeid for kommuner - regjeringen.no 3 Frihagen, Forvaltningsrett (1992) bind II, kap 12.2. 4 Sj\u00e5 eksempelvis Rt. 2014 s. 1105 og Rt. 2015 s. 93 Side: 5/10 nasjonale sikkerhet, offentlige trygghet eller landets \u00f8konomiske velferd, for \u00e5 forebygge uorden eller kriminalitet, for \u00e5 beskytte helse eller moral, eller for \u00e5 beskytte andres rettigheter og friheter. I kjernen av retten til privatliv er den fysiske og psykiske integriteten og personlege autonomien til individet.5 Straff i seg sj\u00f8lv vil som utgangspunkt ikkje utgjere eit inngrep i retten til privatliv. Det kan likevel vere eit inngrep dersom ein person blir tvinga til \u00e5 velje mellom \u00e5 bli straffa eller \u00e5 avst\u00e5 fr\u00e5 djupt personlege val eller handlingar som dekkjer grunnleggjande behov. I Lacatus mot Sveits (2021) kom den europeiske menneskerettsdomstolen (EMD) til at eit generelt tiggeforbod var eit inngrep i retten til privatliv, ettersom tigging var ein av f\u00e5 tilgjengelege m\u00e5tar som klagaren kunne sikre sine behov og sitt menneskeverd p\u00e5. Etter v\u00e5rt syn vil det same gjere seg gjeldande ved ei kriminalisering av \u00e5 sove ute eller p\u00e5 gata. \u00c5 sove er eit grunnleggjande behov som alle menneske har. Dersom ein person ikkje har ein reell alternativ overnattingsstad og dermed m\u00e5 velje mellom \u00e5 sove ute eller \u00e5 bli straffa, s\u00e5 vil overnattingsforbodet utgjere eit inngrep i retten til privatliv etter art. 8. Inngrep i retten til privatliv vil likevel vere lovleg dersom det er i samsvar med lova, forf\u00f8lgjer eit lovleg form\u00e5l og er naudsynt og ikkje for strengt opp mot samfunnsinteressa, jf. art. 8 andre avsnitt. Vi er einige med Bergen kommune at lovkravet er oppfylt. Vidare er vi einige i at inngrepet er grunngjeve med eit lovleg form\u00e5l, jf. omsynet til den \u00aboffentlege tryggleik\u00bb og \u00e5 \u00abf\u00f8rebyggje uorden\u00bb. Det avgjerande er derfor om inngrepet er \u00abnaudsynt i eit demokratisk samfunn\u00bb. I EMD-praksis er uttrykket \u00abnaudsynt i eit demokratisk samfunn\u00bb forst\u00e5tt slik at det m\u00e5 f\u00f8religge \u00aba pressing social need\u00bb og at inngrepet m\u00e5 v\u00e6re \u00abproportionate to the legitimate aim pursued\u00bb.6 Ordlyden \u00abnaudsynt i eit demokratisk samfunn\u00bb tilseier at inngrepet m\u00e5 kunne forsvarast ut fr\u00e5 demokratiske verdiar, slik som respekt for menneskeverdet og vern mot vilk\u00e5rlege avgjerder og un\u00f8dvendig maktbruk.7 Retten til privatliv er ein grunnleggjande menneskerett som trygger personleg autonomi og verdigheit. Retten til privatliv st\u00e5r derfor sterkt, og inngrep m\u00e5 ikkje g\u00e5 lengre enn det som er naudsynt for \u00e5 kunne oppn\u00e5 form\u00e5let. EMD har ikkje etter v\u00e5r kjennskap avsagt dommar som gjeld overnattingsforbod, men EMD har avsagt ei rekkje dommar som gjeld vedtak om utkasting fr\u00e5 kommunale bustadar eller bortvising fr\u00e5 ulovlege rom-busetnadar.8 Dommane sl\u00e5r fast at EMK artikkel 8 ikkje gir personar eit krav p\u00e5 \u00e5 f\u00e5 tilbod om bustad fr\u00e5 staten, men syner at f\u00f8resegna gir eit sterkt vern mot \u00e5 bli gjort bustadlaus. EMD legg stor vekt p\u00e5 om nasjonale myndigheiter har gjort ei grundig vurdering av om inngrepet eller forbodet er for strengt opp mot samfunnsbehova, og om dei har tatt omsyn til enkeltpersonane 5 Sj\u00e5 Rt. 2015 s 93 avsnitt 58 6 Jf. eksempelvis Sunday Times mot Storbritannia og Olsson mot Sverige 7 Sj\u00e5 N.H. m.fl. v. Frankrike (2020) avsnitt 156 der EMD sl\u00e5r fast at respekt for menneskeverd er ei grunnleggjande demokratisk verdi 8 Sj\u00e5 eksempelvis Yordanova mot Bulgaria (2012), McCann mot Storbritannia (2008) og Chapman mot Storbritannia (2001) Side: 6/10 sine interesser og rettar.9 Dersom myndigheitene ikkje har gjort ei grundig vurdering av dette, f\u00e5r dei p\u00e5st\u00e5tte samfunnsbehova mindre vekt.10 EMD har ogs\u00e5 lagt vekt p\u00e5 om det er tilstrekkelege prosessuelle rettstryggleiksgarantiar p\u00e5 plass, slik som moglegheit for rettsleg overpr\u00f8ving av veginga mellom inngrep eller forbod og samfunnsinteressene.11 Det same m\u00e5 gjelde for tiltak som rammar dei som allereie er bustadlause, ved \u00e5 kriminalisere det \u00e5 sove utand\u00f8rs. Vi viser her til at menneskerettsr\u00e5det til FN har r\u00e5dd statar fr\u00e5 \u00e5 kriminalisere heiml\u00f8yse, inkludert det \u00e5 sove ute.12 Dette st\u00f8ttar eit streng vurdering av om forbodet er naudsynt. Saka Yordanova mot Bulgaria gjaldt eit p\u00e5legg om at romar som hadde busett seg ulovleg p\u00e5 kommunal eigedom i fleire ti\u00e5r, m\u00e5tte fjerne seg fr\u00e5 omr\u00e5det.13 EMD la til grunn at romar var ei utst\u00f8ytt og sosialt vanskelegstilt samfunnsgruppe i Bulgaria, og at slike marginaliserte grupper kan trenge hjelp fr\u00e5 myndigheitene for \u00e5 kunne nyte dei same rettane som majoritetsbefolkninga. At det var snakk om ei s\u00e5rbar samfunnsgruppe, var ein relevant faktor som m\u00e5tte inng\u00e5 i vurderinga av om inngrepet var for strengt ut fr\u00e5 samfunnsbehovet. Vidare var det relevant om myndigheitene hadde gjort tilstrekkelege tiltak for \u00e5 sikre respekten til privatlivet ved gjennomf\u00f8ringa av fjerningsp\u00e5legget, til d\u00f8mes ved \u00e5 tilby hjelp til \u00e5 finne alternativ teltplass eller kommunale bustadar til dei r\u00e5ka.14 F\u00f8resegna forbyr \u00abovernatting, camping, telting eller lignende\u00bb p\u00e5 offentleg stad. Ordlyden er etter ei naturlig forst\u00e5ing s\u00e5 vid at han omfattar alle former for utand\u00f8rs overnatting. Overnattingsforbodet vil ramme alle former for utand\u00f8rs overnatting uavhengig av grunnen personen har for \u00e5 overnatte. Sj\u00f8lv om overnattingsforbodet ikkje er retta mot ei spesifikk etnisk eller sosial gruppe, er det p\u00e5 det reine at forbodet vil kunne ramme s\u00e5rbare og lite ressurssterke personar i samfunnet, som kan trenge hjelp for \u00e5 kunne nyte sine rettar. Det vil seie at politiet vil f\u00e5 heimel til \u00e5 vise bort, b\u00f8teleggje eller fengsle alle som overnattar p\u00e5 offentleg stad, uavhengig av dei konkrete omstenda og kva som er rimeleg. Avgrensinga \u00abi tettbygde str\u00f8k\u00bb har i realiteten liten avdempande verknad for dei s\u00e5rbare gruppene, sidan desse gruppene i hovudsak oppheld seg i sentrumsomr\u00e5da. Store delar av kommunen best\u00e5r av tettbygde str\u00f8k i form av sentrumsomr\u00e5de, bustadomr\u00e5de eller n\u00e6ringsomr\u00e5de. Forbodet vil difor i praksis medf\u00f8re eit vidt forbod mot utand\u00f8rs overnatting for s\u00e5rbare grupper p\u00e5 offentleg stad i dei delane av kommunen dei oppheld seg. F\u00f8resegna inneheld ikkje avgrensingar for bustadlause eller s\u00e5rbare personar som ikkje har reelle alternativ til \u00e5 sove utand\u00f8rs. Vidare ligg det heller ikkje f\u00f8re nokon prosessuelle rettstryggleiksgarantiar for \u00e5 sikre rettane til individet f\u00f8r ei eventuell bortvising finn stad. 9 Sj\u00e5 Chapman mot Storbritannia (2001) avsnitt 114 10 Sj\u00e5 Yordanova mot Bulgaria (2012) avsnitt 127 11 Sj\u00e5 Yordanova mot Bulgaria (2012) avsnitt 144 12 Sj\u00e5 Menneskerettsr\u00e5dets resolusjon 43/14, 19. juni 2020, UN. Doc. A/HRC/RES/43/14, punkt 1(j) og resolusjon 21/11, 27. september 2012, UN. Doc. A/HRC/RES/21/11, som vedtok Guiding Principles on Extreme Poverty and Human Rights (UN. Doc. A/HRC/21/39), sj\u00e5 s\u00e6rleg avsnitt 66(c) i nemnde prinsipp 13 Sj\u00f8lve p\u00e5legget ble ikkje kjent ulovleg, sidan det var ein ulovleg busetnad, men gjennomf\u00f8ringa av bortvisinga utgjorde eit uforholdsmessig inngrep i romane sin rett til privatliv etter artikkel 8. 14 Sj\u00e5 Yordanova mot Bulgaria (2012) avsnitt 129-137 Side: 7/10 Sidan det er snakk om ein straffeheimel, er vi i kjernen av legalitetsprinsippet, jf. Grunnlova \u00a7 113. Omsynet til at f\u00f8resegna skal vere klar og f\u00f8reseieleg m\u00e5 derfor f\u00e5 avgjerande vekt i tolkinga. Ein kan derfor ikkje gjere ei innskrenkande tolking basert p\u00e5 at form\u00e5let er \u00e5 regulere campingturisme. Det er etter v\u00e5rt syn alts\u00e5 ikkje relevant at kommunen legg til grunn at politiet ikkje kjem til \u00e5 handheve forbodet med b\u00f8ter eller fengselsstraff, all den tid f\u00f8resegna gir heimel til slike sanksjonar. Vidare kan bortvising og fysisk fjerning i seg sj\u00f8lv vere eit inngrep i retten til privatliv. I nokre tilfelle kan kommunen ha plikt til \u00e5 tilby overnattingsalternativ til s\u00e5rbare personar. 15 Om slike tilbod ikkje finst eller er utilstrekkelege, slik at det ikkje finst realistiske alternativ til \u00e5 sove ute, er etter v\u00e5rt syn relevant i vurderinga av overnattingsforbodet. Det f\u00f8lgjer av EMD-praksis at det er relevant om det legitime form\u00e5let kan oppn\u00e5ast med mindre inngripande tiltak.16 Kommunen meiner regelen er naudsynt for at politiet skal kunne handheve overnattingsforbodet effektivt, ved at ein unng\u00e5r \u00e5 m\u00e5tte trekke ei nedre grense for camping. Kommunen har ikkje dokumentert faktiske vanskar ved handhevinga, sidan det er eit nytt forbod. Politidirektoratet, som er det \u00f8vste forvaltningsniv\u00e5et i politiet, har sj\u00f8lv valt formuleringa \u00abtelting, camping e.l.\u00bb i normalvedtektene. Politidirektoratet har uttalt at \u00abDet er \u00f8nskelig at kommunene bruker normalpolitivedtektens system og ordlyd for de bestemmelser kommunen \u00f8nsker \u00e5 vedta.\u00bb 17 Statsforvaltaren kan ikkje sj\u00e5 at kommunen har vurdert konsekvensane av eit generelt overnattingsforbod for bustadlause eller andre som s\u00f8v p\u00e5 gata. Det g\u00e5r difor ikkje fram av saka kva konsekvensar dette kan ha for s\u00e5rbare grupper, og heller ikkje korleis kommunen har vektlagt uheldige verknader forbodet kunne f\u00e5 for s\u00e5rbare grupper, opp mot omstenda som talar for eit slikt forbod. Mangelen p\u00e5 ei vurdering av overnattingsforbodet opp mot tilgjengelege overnattingstilbod og moglege avdempande vilk\u00e5r og rettstryggleiksgarantiar, gjer det ogs\u00e5 vanskeleg \u00e5 vurdere om det ligg f\u00f8re presserande samfunnsbehov for det generelle overnattingsforbodet. Det g\u00e5r ikkje fram av utgreiinga av saka kvifor det ligg f\u00f8re eit presserande behov for eit generelt overnattingsforbod i tillegg til campingforbodet, n\u00e5r form\u00e5let ein vil til livs er camping. Dette gjer det uvisst om kommunen kunne ha oppn\u00e5dd form\u00e5let om \u00e5 styre og regulere campingturisme og f\u00f8rebyggje uorden med ein mindre inngripande regel, utan \u00e5 vedta eit generelt overnattingsforbod. Vi nemner ogs\u00e5 at NIM publiserte ein temarapport etter at Oslo kommune innf\u00f8rte eit tilsvarande overnattingsforbod i 2013. NIM konkluderte med at den generelle utforminga av overnattingsforbodet i seg sj\u00f8lv ikkje oppfyller kravet om at inngrepet st\u00e5r i h\u00f8ve til samfunnsinteressa, og dermed krenkjer retten til privatliv etter artikkel 8.18 Dette underbyggjer v\u00e5rt syn om at konsekvensane for s\u00e5rbare grupper m\u00e5 utgreiast tilstrekkeleg. 15 Sj\u00e5 M.S.S mot Belgia og Hellas (2011) avsnitt 249\u2013264, N.H. m.fl. v. Frankrike (2020) avsnitt 155\u2013188 og Moldovan m.fl. mot Romania (2005) avsnitt 102\u2013114 16 Sj\u00e5 eksempelvis Lacarus mot Sveits (2021) avsnitt 114 17 Sj\u00e5 rundskriv 2018/002 av 13. februar 2018 18 Norges institusjon for menneskerettigheter, \u00abTemarapport \u2013 Kriminalisering av hjeml\u00f8shet i Oslo: en unders\u00f8kelse\u00bb (2015) <https://www.nhri.no/wp-content/uploads/2017/11/Temarapport_Kriminalisering-av-hjeml\u00f8shet-i-Oslo.pdf> Side: 8/10 Krav til opplysning av saka skal vurderast konkret i den enkelte saka. Saka gjeld ein inngripande regel, og i slike saker st\u00e5r legalitetsprinsippet sterkt, og det er dermed praksis for strengare krav til vurderingar fr\u00e5 myndigheitene av relevante interesser og omsyn. Vi kan ikkje sj\u00e5 at omsynet til \u00e5 spare tid i dette tilfellet kan g\u00e5 f\u00f8re omsynet til ei tilstrekkeleg vurdering av ein inngripande regel. Det er v\u00e5r vurdering at det ikkje l\u00e5g f\u00f8re s\u00e6rlege omsyn i denne saka som tilsa at sj\u00f8lve overnattingsforbodet m\u00e5tte vedtakast raskt. Vidare var det heller ikkje omstende som hindra kommunen i \u00e5 vurdere konsekvensane for s\u00e5rbare grupper, og det var dermed ikkje vanskeleg for kommunen \u00e5 faktisk kunne gjennomf\u00f8re ei slik vurdering. Vi har etter dette kome til at kommunen ikkje har gjort ei god nok utgreiing av konsekvensane av overnattingsforbodet. Det er difor gjort feil ved sakshandsaminga. Vi har etter det som er nemnt over, konkludert med at saka ikkje er tilstrekkeleg utgreidd, jf. forvaltningslova \u00a7 37 f\u00f8rste ledd. Vi kan ikkje utelukke at sakshandsamingsfeilen har verka inn p\u00e5 innhaldet i vedtaket, jf. forvaltningslova \u00a7 41. Overnattingsforbodet er derfor ugyldig, som f\u00f8lgje av sakshandsamingsfeil, og vedtaket er dermed ulovleg. N\u00e5r vedtaket ikkje er tilstrekkeleg utgreidd, er det vanskeleg \u00e5 ta stilling til innhaldet i vedtaket, om overnattingsforbodet er i strid med Grunnlova \u00a7 102, jf. EMK artikkel 8. Vi kan ikkje, slik saka er opplyst, ta endeleg stilling til om inngrepet er \u00abn\u00f8dvendig i eit demokratisk samfunn\u00bb, det vil seie om det er for strengt, sett opp mot det legitime form\u00e5let om \u00e5 f\u00f8rebyggje uorden, sikre offentleg tryggleik og regulere campingturisme. For resultatet av lovlegkontrollen er det heller ikkje n\u00f8dvendig, sidan det er gjort feil ved sakshandsaminga som gjer vedtaket ugyldig. Forbod mot tortur, umenneskeleg eller nedverdigande behandling eller straff Det er ogs\u00e5 gjort gjeldande at overnattingsforbodet kan vere i strid med Grunnlova \u00a7 93 andre ledd, jf. EMK artikkel 3. Sj\u00f8lv om det ikkje er n\u00f8dvendig for resultatet av lovlegkontrollen, har vi difor ogs\u00e5 vurdert overnattingsforbodet opp mot Grunnlova \u00a7 93 andre ledd, jf. EMK artikkel 3. F\u00f8lgjande g\u00e5r fram av Grunnlova \u00a7 93 andre ledd: \u00abIngen m\u00e5 utsetjast for tortur eller anna umenneskeleg eller nedverdigande behandling eller straff.\u00bb Vi ser at ordlyden i Grunnlova er likelydande med EMK artikkel 3: \u00abIngen m\u00e5 bli utsatt for tortur eller for umenneskelig eller nedverdigende behandling eller straff.\u00bb Sp\u00f8rsm\u00e5let i v\u00e5r sak er om overnattingsforbodet i \u00a7 2-2 utgjer ei \u00abumenneskeleg eller nedverdigande behandling eller straff\u00bb. EMD-praksis viser at terskelen for \u00e5 bruke artikkel 3 er relativ og krev ei konkret vurdering av omstenda.19 Forholdet m\u00e5 likevel vere alvorleg for \u00e5 kunne bli rekna som ei krenking av f\u00f8resegna. 19 Jf. eksempelvis Opuz mot Tyrkia (2009) avsnitt 158, Dordevic mot Kroatia (2012) avsnitt 94 og E. M mot Romania (2012) avsnitt 57 Side: 9/10 Torturforbodet skal sikre grunnleggjande demokratiske verdiar og er eit uttrykk for respekten for menneskeverdet.20 Det er derfor relevant om omstenda er eigna til \u00e5 audmjuke eller fornedre eit individ, vise ein mangel p\u00e5 respekt for hans/hennar verdigheit eller \u00e5 skape frykt, engste eller kjensle av \u00e5 vere underlegen p\u00e5 ein m\u00e5te som kan bryte ned fysisk eller psykisk motstandskraft. Form\u00e5let eller motivet bak handlinga/forholdet er relevant, men ikkje n\u00f8dvendigvis avgjerande. 21 Vi erkjenner at det vil kunne opplevast som audmjukande og nedverdigande \u00e5 bli vekt fr\u00e5 s\u00f8vnen og tvinga til \u00e5 fjerne seg fr\u00e5 staden om ein ikkje har andre reelle overnattingsalternativ. Vi kan likevel ikkje sj\u00e5 at innf\u00f8ringa av overnattingsforbodet i seg sj\u00f8lv overstig minimumsterskelen av alvorsgrad til \u00e5 utgjere ei krenking av artikkel 3, sett i lys av at form\u00e5let bak f\u00f8resegna er \u00e5 regulere campingturisme. Vi konkluderer etter dette med at politivedtekta \u00a7 2-2 ikkje utgjer ei krenking av EMK artikkel 3 eller Grunnlova \u00a7 93. F\u00f8lgjer av at overnattingsforbodet i f\u00f8resegn \u00a7 2-2 er ulovleg Vi har konkludert med at overnattingsforbodet er ulovleg og ugyldig. If\u00f8lgje kommunelova \u00a7 27-3 fjerde ledd skal vedtak, som i lovlegkontroll vert funne ugyldige, opphevast. Dette reiser sp\u00f8rsm\u00e5let om: 1. heile vedtaket om politivedtekt er ugyldig, eller om 2. berre den enkelte f\u00f8resegn \u00a7 2-2 er ugyldig, eller om 3. berre overnattingsforbodet innanfor \u00a7 2-2 er ugyldig, slik at resten av f\u00f8resegn \u00a7 2-2 og resten av forskrifta er gyldig. Hovudregelen i norsk forvaltningsrett er at eit vedtak ikkje vert ugyldig lenger enn det ugyldigheitsgrunnen tilseier. Ved forskrifter som er samansette av fleire f\u00f8resegner, kan det bli sp\u00f8rsm\u00e5l om det er slik samanheng mellom f\u00f8resegnene at fleire m\u00e5 setjast til side n\u00e5r berre den eine f\u00f8resegna er ugyldig.22 Statsforvaltaren kan ikkje sj\u00e5 at overnattingsforbodet i \u00a7 2-2 har slik samanheng med dei andre f\u00f8resegnene i politivedtektene at det talar for at resten av politivedtektene er ugyldige. Vidare har sj\u00f8lve overnattingsforbodet innanfor f\u00f8resegn \u00a7 2-2 ei heilt sj\u00f8lvstendig betydning, og er del av ei oppramsing av fleire handlingar som er forbodne. Dersom ein tek bort overnattingsforbodet fr\u00e5 f\u00f8resegna, ser vi at f\u00f8resegna likevel vil ha eit sj\u00f8lvstendig innhald og ein sj\u00f8lvstendig verknad uavhengig av overnattingsforbodet, sj\u00f8lv om det totale innhaldet i f\u00f8resegna vert noko endra. 20 Sj\u00e5 N.H. m.fl. v. Frankrike (2020) avsnitt 156. 21 Sj\u00e5 N.H. m.fl. v. Frankrike (2020) avsnitt 159, M.S.S mot Belgia og Hellas (2011) avsnitt 220 og Khlaifia mfl. mot Italia (2016) avsnitt 159-160. 22 Sj\u00e5 Eckhoff/Smith forvaltningsrett 11. utg. kap. 30, s 480. Side: 10/10 Vi har etter dette kome til at det berre er forbodet mot \u00abovernatting\u00bb som er ugyldig, og at resten av f\u00f8resegn \u00a7 2-2 og resten av den vedtekne politivedtekta er gyldig. Overnattingsforbodet vert oppheva, og kan ikkje lovleg handhevast. Resten av f\u00f8resegn \u00a7 2-2, sett bort fr\u00e5 overnattingsforbodet, og resten av politivedtektene er gyldige og lovleg vedtekne. Om Bergen kommune \u00f8nskjer \u00e5 innf\u00f8re overnattingsforbod, m\u00e5 dette handsamast som ei ny sak om endring av politivedtektene. Innretninga av og grunngjevinga for denne type f\u00f8resegn b\u00f8r i s\u00e5 fall vurderast i lys av det som er vektlagt i v\u00e5r vurdering over. Oppsummering Kravet om lovlegkontroll er sett fram av nokon som har rett til \u00e5 krevje lovlegkontroll, og kravet er framsett innanfor fristen p\u00e5 tre veker. Vedtaket i sak 57/24 er ogs\u00e5 ei avgjerd som kan takast opp til kontroll, jf. \u00a7 27-1 f\u00f8rste ledd. Bystyret er rett myndigheit til \u00e5 gjere vedtak om nye politivedtekter, jf. Politilova \u00a7 14. Vi har kome til at det er gjort feil i sakshandsaminga, ved at regelen ikkje er godt nok utgreidd om konsekvensar overnattingsforbodet kan f\u00e5 for s\u00e5rbare grupper. Dette kan ha p\u00e5verka innhaldet i vedtaket. N\u00e5r vedtaket ikkje er tilstrekkeleg utgreidd, er det vanskeleg \u00e5 ta stilling til innhaldet i vedtaket, om overnattingsforbodet er i strid med Grunnlova \u00a7 102, jf. EMK artikkel 8. For resultatet av lovlegkontrollen er det heller ikkje n\u00f8dvendig, sidan det er gjort feil ved sakshandsaminga som gjer vedtaket ugyldig. Overnattingsforbodet er ugyldig, som f\u00f8lgje av sakshandsamingsfeil, og vedtaket er ulovleg. Statsforvaltaren har konkludert med at det berre er forbodet mot overnatting som er ugyldig, slik at resten av f\u00f8resegn \u00a7 2-2 og resten av den vedtekne politivedtekta er gyldige. Dersom Bergen kommune \u00f8nskjer \u00e5 innf\u00f8re overnattingsforbod, m\u00e5 dette eventuelt handsamast som ei ny sak om endring av politivedtektene. Vi ber om at kommunen orienterer kravsstillarane om resultatet i saka. Med helsing Liv Signe Navarsete Gunnar O. H\u00e6reid statsforvaltar ass. Statsforvaltar Dokumentet er elektronisk godkjent Kopi til: FOLK ER FOLK Thorvald Meyers gate 83B 0552 OSLO "
}