{
  "dokument_id": "b8bf687c-5eff-5ad0-bd73-47258daaaffa",
  "doc_type": "case_presentation",
  "kommune": 5501,
  "tittel": "H\u00f8ring - forslag til endring i lov og forskrift om brukerrom for inntak av narkotika",
  "url": "https://innsyn.tromso.kommune.no/application/getMoteDokument?dokid=2002048862",
  "tekst": "Arkivsaksnr. 25/04992-2 Saksbehandler Inger Hilde Trandem Saksgang M\u00f8tedato Helse- og velferdsutvalget 07.05.2025 H\u00f8ring - forslag til endring i lov og forskrift om brukerrom for inntak av narkotika Kommunedirekt\u00f8rens innstilling til vedtak: H\u00f8ringssvar til forslag til endring i lov og forskrift om brukerrom og endring i helse- og omsorgstjenesteloven vedtas slik det framkommer av saksframlegget Stig Tore Johnsen Magne Nicolaisen Kommunedirekt\u00f8r Avdelingsdirekt\u00f8r helse og omsorg 1 Hva saken gjelder Det er foresl\u00e5tt endringer i brukerromsloven, helse og omsorgstjenesteloven og brukerromsforskriften. H\u00f8ringsfrist er 5.mai og 16.juni. Form\u00e5lene med endringene er at det skal bli enklere for kommunene \u00e5 etablere brukerromsordninger og at flere personer med alvorlige rusproblemer skal f\u00e5 tilgang til brukerrom. Saksutredning Bakgrunn I 2004 ble midlertidig lov om pr\u00f8veordning med lokale for injeksjon vedtatt (spr\u00f8yteromsloven). Loven ble gjort permanent i 2009 og navnet ble i 2019 endret til lov om brukerrom for inntak av narkotika. Dette for \u00e5 kunne ha andre muligheter for inntak enn injisering. Tilsvarende har en ogs\u00e5 en forskrift (brukerromsforskriften). Form\u00e5let med brukerromsloven er \u00e5 legge til rette for etablering av ordningen med brukerrom for inntak av narkotika og at ordningen skal bidra til \u00f8kt verdighet for mennesker med langvarig narkotikaavhengighet med hygieniske rammer for injisering og motivere for mer sk\u00e5nsomme inntaksm\u00e5ter. Ordningen skal ogs\u00e5 bidra til \u00f8kt helsemessig trygghet og bidra til mulighet for kontakt med hjelpeapparatet. Brukerrom er del av helse- og omsorgstjenesten i kommunen og skal v\u00e6re et supplement til andre helse- og omsorgstjenester som tilbys m\u00e5lgruppen. Brukerromsordningen er et s\u00e5kalt skadereduserende tiltak. Det er gitt straffefrihet for bruk av en brukerdose i brukerrommet. For \u00e5 bruke tilbudet m\u00e5 en v\u00e6re registrert som bruker. Tilbudet er ikke definert som n\u00f8dvendig helsehjelp og det vil v\u00e6re opp til den enkelte kommune \u00e5 etablere et slik tilbud. Loven og forskriften beskriver kravene til hvilke typer rom som skal v\u00e6re tilgjengelig, hva en brukerromsordning skal inneholde, type personale osv. Helsedirektoratet godkjenner etableringen av brukerrom p\u00e5 delegasjon fra Helse- og omsorgsdepartementet. Det er etablert to brukerrom i Norge, i Oslo og Bergen. Forslag til endring i lover og forskrift med kort begrunnelse F\u00f8lgende er forslagene til endring i brukerromsloven, helse og omsorgstjenesteloven og brukerromsforskriften (endringer i kursiv). Endringer i Brukerromsloven \u00a71 andre ledd skal lyde: Brukerromsordningen skal bidra til \u00f8kt verdighet for mennesker med helseskadelig og risikofylt bruk av narkotika ved \u00e5 tilby hygieniske rammer for inntak av narkotika og motivere for mest mulig sk\u00e5nsomt inntak. I dagens lov er brukerrommene reservert for personer som har fylt 18 \u00e5r og har \u00ablangvarig narkotikaavhengighet og en helseskadelig injeksjonspraksis\u00bb. Begrunnelsen for forslaget til endring er at begrep som langvarig narkotikaavhengighet vurderes som lite form\u00e5lstjenlig da avhengighet er et diagnosebegrep og det er ikke et klart skille mellom avhengighet, skadelig og risikofylt bruk. Tidlig kontakt og hjelp vil ogs\u00e5 v\u00e6re viktig slik at varighet ikke vurderes som et hensiktsmessig krav. Det vil v\u00e6re en skj\u00f8nnsmessig vurdering etter samtale som gir grunnlag for om personen skal gis tilgang til brukerrommet. I brukerrommene er det ogs\u00e5 et m\u00e5l \u00e5 motivere til mindre skadelig bruk og dersom injeksjonspraksis er krav for \u00e5 bruke rommet vil personer som g\u00e5r over til annen brukerpraksis ikke lenger fylle vilk\u00e5rene for \u00e5 bruke rommet. \u00a72 andre og tredje ledd En brukerromsordning skal inneholde et inhaleringsrom, et injiseringsrom, fremm\u00f8terom og samtalerom. I tillegg skal brukerromsordningen ha tilgang til et behandlingsrom. 2 Departementet kan gj\u00f8re unntak for kravene i andre ledd i forbindelse med s\u00f8knad om godkjenning etter \u00a73 eller ved s\u00f8knad om endring. Krav om inhaleringsrom vil videref\u00f8res for stimulering til mindre skadelige inntaksm\u00e5te. Det \u00e5pnes opp for unntak for kravene til innhold i brukerromsordningen der det for eksempel kan dokumenteres at en har disse tilbudene andre steder. Endring i helse- og omsorgstjenesteloven: \u00a75-6 tredje punktum: Kommunen kan inng\u00e5 avtale med private om drift av brukerromsordning. Per n\u00e5 er det bare kommuner som kan drifte brukerrom. Noen kommuner har samarbeid med ideelle organisasjoner for drift av lavterskeltilbud. Denne endringen i loven vil \u00e5pne opp for samarbeid med andre for drift av brukerrom. Endringer i brukerromsforskriften: \u00a71 nytt andre ledd: For \u00e5 bli registrert som bruker av ordningen, m\u00e5 en person ha a. Helseskadelig og risikofylt bruk av narkotika, og b. Fylt 18 \u00e5r Denne endringen vil v\u00e6re en f\u00f8lge av endring i brukerromsloven Ny \u00a74: \u00a74 Straffrihet m.v Straffriheten i brukerromsordningen omfatter en mengde narkotiske stoffer beregnet til ett enkelt inntak. Narkotiske stoffer til bruk i brukerromsordningen skal fremvises for personalet. I dagens forskrifter er det angitt at straffefriheten er for en dose som injiseres. Dette endres for \u00e5 ha mulighet for andre inntaksm\u00e5ter. \u00a75 nytt andre ledd: Departementet kan gj\u00f8re unntak fra kravene i f\u00f8rste ledd bokstav f og g i forbindelse med godkjenning etter brukerromsloven \u00a73 eller ved s\u00f8knad om endring. Et vilk\u00e5r for unntak er at kommunen har tilsvarende tilbud rettet inn mot m\u00e5lgruppen et annet sted. Det \u00e5pnes opp for unntak av innhold i brukerrommet for \u00e5 kunne gj\u00f8re det noe enklere \u00e5 etablere et brukerrom. \u00a75 nytt tredje ledd: Brukerromsordningen kan ogs\u00e5 omfatte tilbud om rusmiddelanalyse av de stoffene som skal inntas Det \u00e5pnes her opp for \u00e5 kunne tilby rusmiddelanalyse i brukerrommet noe som ikke er tilgjengelig i dagens ordning. \u00a75 n\u00e5v\u00e6rende andre til fjerde ledd blir fjerde til sjette ledd i nytt forslag. \u00a76 nytt femte ledd: 3 Departementet kan gj\u00f8re unntak fra kravene i f\u00f8rste og fjerde led n\u00e5r dette kan begrunnes i unntak etter \u00a75 andre ledd. Dette vil ogs\u00e5 v\u00e6re en bestemmelse knyttet til unntak om innhold i forbindelse med s\u00f8knad om etablering eller endring av brukerrom. Konsekvenser for Troms\u00f8 kommune Troms\u00f8 kommune har ikke etablert brukerromsordning og det er heller ikke gjort en utredning av \u00e5 etablere dette. Begrunnelsen for dette er at en kan anta at dette vil v\u00e6re et omfattende og kostbart tiltak for relativt sett f\u00e5 brukere. For \u00e5 fylle kravene til et slikt tilbud vil det v\u00e6re n\u00f8dvendig med egnede lokaler, utvidede \u00e5pningstider og forholdsvis mange ansatte for \u00e5 kunne gi et forsvarlig tilbud. Troms\u00f8 kommune har ikke store \u00e5pne russcener der inntak av rusmidler foreg\u00e5r i det offentlige rom. Det meste av inntak foreg\u00e5r i egen bolig og p\u00e5 private adresser. En del av form\u00e5let med brukerrommet er \u00f8kt verdighet for brukerne. Dette vil v\u00e6re s\u00e6rlig viktig der rusinntak foreg\u00e5r i det offentlige rom. Troms\u00f8 kommune har et lavterskelhelsetiltak som tilbyr flere av de tjenestene som ogs\u00e5 tilbys i et brukerrom blant annet tilgjengelig brukerutstyr og overdoseforebyggende arbeid med utdeling av naloxon nesespray (motgift til opioider) og forebyggende samtaler. Dette er tilgjengelig p\u00e5 dagtid i ukedager. Vi vil ogs\u00e5 i Troms\u00f8 ha brukere som vil \u00f8nske et brukerroms tilbud og kunne nyttiggj\u00f8re seg et slikt tiltak. I f\u00f8rste omgang ville en eventuell utvidelse av lavterskelhelsetiltaket v\u00e6re mest aktuelt dersom en skulle utvide tilbudet da det vil v\u00e6re et tilbud som n\u00e5r flere. Helsedirektoratet har kommet med nasjonale faglige r\u00e5d om overdoseforebyggende arbeid i kommunen. Disse vil v\u00e6re utgangspunktet for lavterskelarbeidet ogs\u00e5 i Troms\u00f8 kommune. Konklusjon Forslag til H\u00f8ringsuttalelse Troms\u00f8 kommune st\u00f8tter forslagene til endring i brukerromsloven, helse- og omsorgstjenesteloven og brukerromsforskriften. Vi st\u00f8tter forslaget om \u00e5 g\u00e5 bort fra krav om langvarig narkotikaavhengighet og helseskadelig injeksjonspraksis for \u00e5 v\u00e6re registrert bruker. Det \u00e5 kunne komme i kontakt med brukere i en tidligere fase med r\u00e5d og veiledning vil kunne bidra til st\u00f8rre mulighet for endring. I h\u00f8ringsnotatet er det angitt at brukerrom bidrar til at brukere raskere kommer i behandling. Om en legger dette til grunn, er det ogs\u00e5 hensiktsmessig at man kommer tidlig i kontakt med brukergruppa som har en risikofylt bruk av rusmidler. Det er hensiktsmessig at kravet om injeksjonspraksis endres. Dette er i tr\u00e5d med r\u00e5d om endring av inntaksm\u00e5ter for \u00e5 redusere overdoser. Inhalasjonsrom kan bidra til at flere g\u00e5r over fra injisering til r\u00f8yking av rusmidler, en endring som ellers kan v\u00e6re vanskelig \u00e5 f\u00e5 til da man ofte ellers ikke vil kunne komme i posisjon til \u00e5 gi direkte r\u00e5d og veiledning. Da inhalering er en \u00f8kende trend, og alle kjente overdoser i brukerrom har skjedd etter injisering, er dette en \u00abkulturendring\u00bb som er \u00f8nsket og som b\u00f8r stimuleres De foresl\u00e5tte endringene \u00e5pner ogs\u00e5 opp for mulighet for rusmiddelanalyse i brukerrommet. Vi st\u00f8tter at dette skal kunne v\u00e6re en mulighet. Vi ser fram til en nasjonal avklaring av rusmiddelanalyse som et eget tema utover brukerromsordningen da det fortsatt er mange 4 uavklarte sp\u00f8rsm\u00e5l knyttet til dette og dette dukker opp som foresp\u00f8rsel og tema med jevne mellomrom. Form\u00e5let med de foresl\u00e5tte endringene er \u00e5 gj\u00f8re det enklere for kommunene \u00e5 etablere brukerromsordninger og at flere personer med alvorlige rusproblemer skal f\u00e5 tilgang til brukerrom. Vi ser at de foresl\u00e5tte endringene med mulighet for unntak vil gj\u00f8re det lettere \u00e5 etablere nye brukerrom spesielt i kommuner der det allerede er etablerte brukerromsordninger. Selv om det n\u00e5 gis mulighet for noe unntak av krav til rom og det gj\u00f8res noe endring i kriteriene for \u00e5 bli registrert som bruker vil en etablering av et brukerrom v\u00e6re et relativt omfattende tiltak. For at et slikt rom skal fungere etter intensjonen forutsetter det tilgjengelige tjenester, et relativt h\u00f8yt antall ansatte og brukerrommet b\u00f8r ha utvidet \u00e5pningstid. Vi st\u00f8tter forslaget om at det fortsatt stilles krav til i innhold i tilbudet for \u00e5 oppn\u00e5 form\u00e5let med tiltaket. For at kommunene skal prioritere et slikt tilbud vil det v\u00e6re n\u00f8dvendig \u00e5 ha et visst antall brukere som vil kunne nyttiggj\u00f8re seg et slik tiltak. Dette vil ofte ogs\u00e5 v\u00e6re kommuner med relativt mange overdoser. Mye av det skadeforebyggende arbeidet som nevnes i h\u00f8ringsnotatet gj\u00f8res allerede ved mange lavterskeltilbud i forbindelse med brukerutstyrutdeling. For mange kommuner kan det v\u00e6re mer hensiktsmessig \u00e5 ruste opp lavterskeltilbud og jobbe mer forebyggende med overdoseforebygging/skadereduksjon med utgangspunkt i Helsedirektoratets nasjonale r\u00e5d for forebygging av overdoser enn \u00e5 etablere en brukerromsordning. Vedtakskompetanse Helse- og velferdsutvalget Vedlegg H\u00f8yringsnotat - endringar i lov og forskrift om brukarrom 2025 5 "
}