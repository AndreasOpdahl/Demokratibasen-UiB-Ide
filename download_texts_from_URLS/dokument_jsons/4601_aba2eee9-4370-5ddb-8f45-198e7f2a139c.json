{
  "dokument_id": "aba2eee9-4370-5ddb-8f45-198e7f2a139c",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 63 fra Mailiss Solheim-\u00c5kerblom (R) om kultur p\u00e5 tegnspr\u00e5k - Utvalg for finans, kultur og n\u00e6ring",
  "url": "https://bergen.kommune.no/politikere-utvalg/api/fil/bk360/11194849/Svar-pa-skriftlig-sporsmal-nr-63-fra-Mailiss-Solheim-Akerblom-R-om-kultur-pa-tegnsprak-Utvalg-for-finans-kultur-og-naering",
  "tekst": " BNKI - stab Til Intern korrespondanse Bystyrets kontor V\u00e5r referanse: 2024/145388-3 Saksbehandler: Gerd Nilsen Dato: 10. oktober 2024 Fra Byr\u00e5d for n\u00e6ring, kultur og idrett Svar p\u00e5 skriftlig sp\u00f8rsm\u00e5l nr. 63 fra Mailiss Solheim-\u00c5kerblom (R) om kultur p\u00e5 tegnspr\u00e5k - Utvalg for finans, kultur og n\u00e6ring Mailiss Solheim-\u00c5kerblom har den 23. september sendt inn f\u00f8lgende sp\u00f8rsm\u00e5l: 25.januar 2023 behandlet bystyret sak 21/23 \u00abKulturtilbud p\u00e5 tegnspr\u00e5k\u00bb, og fattet f\u00f8lgende vedtak: \u00abBystyret tar redegj\u00f8relsen vedr\u00f8rende kulturtilbud p\u00e5 tegnspr\u00e5k, til orientering.\u00bb I saksfremstillingen skriver byr\u00e5det bl.a. f\u00f8lgende: 1) \u00abBergen D\u00f8vesenter jobber for \u00e5 etablere en frivilligsentral for d\u00f8ve, h\u00f8rselshemmede, d\u00f8vblinde og andre som bruker tegnspr\u00e5k. De planlegger \u00e5pning i 2024 og den vil v\u00e6re etter modell fra d\u00f8ves frivilligsentral i Oslo og Tegnspr\u00e5klig frivilligsentral i Trondheim.\u00bb 2) \u00abBlant andre kulturorganisasjoner som mottar tilskudd fra kommunen og som tilbyr tjenester til h\u00f8rselshemmede i sin ordin\u00e6re aktivitet kan ogs\u00e5 Bergen Nasjonale Opera nevnes.\u00bb 3) \u00abByr\u00e5det anbefaler en satsing som pr\u00f8ver ut ulike tilbud til brukere med h\u00f8rselshemminger ved Bergen offentlige bibliotek. Et utvalgt programtilbud b\u00e5de p\u00e5 hovedbiblioteket og bydelsbibliotekene b\u00f8r tilgjengeliggj\u00f8res ved at biblioteket har tegnspr\u00e5ktolk. Erfaringene fra bibliotekene vil kunne benyttes i det videre arbeidet for \u00e5 ogs\u00e5 tilgjengeliggj\u00f8re andre kommunale tilbud i st\u00f8rre grad, som ved kulturhusene og Bergen Kulturskole.\u00bb Sp\u00f8rsm\u00e5l til byr\u00e5den: 1) Vet byr\u00e5den om Bergen D\u00f8vesenter har f\u00e5tt etablert en frivilligsentral? 2) Vet byr\u00e5den om Bergen Nasjonale Opera fremdeles tilbyr universell utforming p\u00e5 sine arrangementer for h\u00f8rselshemmede? 3) Dav\u00e6rende byr\u00e5d anbefalte at det ble satset p\u00e5 \u00e5 pr\u00f8ve ut ulike tilbud til brukere med h\u00f8rselshemminger p\u00e5 Bergen offentlige bibliotek. Kan byr\u00e5den redegj\u00f8re om dette er fulgt opp? Om ja, hva har blitt gjort? Om nei, hvorfor har dette ikke blitt fulgt opp? Svar fra byr\u00e5den: 1) Vet byr\u00e5den om Bergen D\u00f8vesenter har f\u00e5tt etablert en frivilligsentral? I 2022 opplyste Bergen D\u00f8vesenter Bergen kommune om at de ville satse p\u00e5 \u00e5 starte etableringen av en frivilligsentral i 2023, med offisiell \u00e5pning i 2024. P\u00e5 bakgrunn av informasjonen som ble gitt, mente Bergen kommune at det var grunnlag for dem for \u00e5 s\u00f8ke om godkjenning for statlig driftstilskudd. Kommunens lokale s\u00f8knadsfrist p\u00e5 dette er 1. mai, men det ble ikke levert inn s\u00f8knad fra dem verken i 2023 eller i 2024. Neste s\u00f8knadsfrist er 1. april 2025 for tilskudd i 2026. 2) Vet byr\u00e5den om Bergen Nasjonale Opera fremdeles tilbyr universell utforming p\u00e5 sine arrangementer for h\u00f8rselshemmede? I \u00e5rene f\u00f8r pandemien gjennomf\u00f8rte BNO et pilotprosjekt med spesialtilpassede tilbud til syns- og h\u00f8rselshemmede. Prosjektet var et samarbeidsprosjekt mellom BNO, Bergen D\u00f8vesenter, HLF Bergen og Norges Blindeforbund Hordaland. Prosjektet fikk gode tilbakemeldinger fra publikum som benyttet seg av tilbudet, men BNO opplyser at de dessverre forel\u00f8pig ikke har tilstrekkelig finansiering for at tilbudet har blitt opprettholdt. Det er et \u00f8nske om \u00e5 kunne innf\u00f8re dette som et fast tilbud i fremtiden om den \u00f8konomiske situasjonen forbedrer seg. BNO tekster fremdeles forestillingene sine. 3) Dav\u00e6rende byr\u00e5d anbefalte at det ble satset p\u00e5 \u00e5 pr\u00f8ve ut ulike tilbud til brukere med h\u00f8rselshemminger p\u00e5 Bergen offentlige bibliotek. Kan byr\u00e5den redegj\u00f8re om dette er fulgt opp? Om ja, hva har blitt gjort? Om nei, hvorfor har dette ikke blitt fulgt opp? Det ble anbefalt \u00e5 pr\u00f8ve ut ulike tilbud til brukere med h\u00f8rselshemminger p\u00e5 Bergen offentlige bibliotek. Det ble ikke avsatt midler til dette, og det ble ikke mulig for biblioteket \u00e5 videreutvikle sitt tilbud til denne gruppen. Bergen offentlige bibliotek tilbyr aktiviteter og arrangementer for alle, og har i \u00e5r hatt flere arrangementer rettet spesielt mot mennesker med h\u00f8rselshemminger. Eksempelvis har de gjennom Teater Manu i h\u00f8st vist to forestillinger for barnehager som er beregnet for d\u00f8ve/h\u00f8rselshemmede og h\u00f8rende barn (Fana og hovedbiblioteket). Tegnspr\u00e5ktolk blir bestilt av den som trenger det, eller st\u00f8tteapparatet rundt, ikke av dem som har arrangementet. Biblioteket er ikke kjent med at det er noen som har etterlyst tolk. Det er montert teleslynger i de fleste arrangementsrommene p\u00e5 hovedbiblioteket (Amalies hage, Auditoriet, Storsalen og Urom). Teleslyngeutstyr p\u00e5 V\u00e5rt Vestland er blitt stj\u00e5let og enn\u00e5 ikke erstattet. \u00c5sane og Land\u00e5s bibliotek har ogs\u00e5 teleslynger. Reidar Digranes - Byr\u00e5d for n\u00e6ring, kultur og idrett Dokumentet er godkjent elektronisk. "
}