{
  "dokument_id": "2f846860-7cd5-52fe-95e5-16bb06c74b99",
  "doc_type": "case_attachment",
  "kommune": 4601,
  "tittel": "Innspill til ny organisasjon for kommunale kulturtilbud fra Samfunnsviterne ",
  "url": "https://bergen.kommune.no/politikere-utvalg/api/fil/bk360/11996116/Innspill-til-ny-organisasjon-for-kommunale-kulturtilbud-fra-Samfunnsviterne-",
  "tekst": "Innspill til Byr\u00e5dssak 2025/00907 Ny organisasjon for kommunale kulturtilbud fra Samfunnsviterne Innspillet er et tillegg til Fagnotatene fra Bergen Offentlige Bibliotek og Kulturetaten som ligger til \u2018Byr\u00e5dssak 2025/00907 Ny organisasjon for kommunale kulturtilbud\u2019. Styrende lovverk for Folkebibliotek og kommunale kulturtilbud Kulturlova og Folkebibliotekloven tegner opp Kommunens handlingsrom og rammeverk for tilbudene til Folkebibliotekene og kulturtilbud. Bergen Offentlige Bibliotek og Kulturetaten forholder seg i sin praksis og organisering til nevnte lovverk. I Ny organisasjon for kommunale kulturtilbud m\u00e5 lovverket brukes som det gode arbeidsredskapet det er ment \u00e5 v\u00e6re for \u00e5 sikre relevans og kvalitet. Kulturlova \u00a7 1.F\u00f8rem\u00e5l Lova har til f\u00f8rem\u00e5l \u00e5 fastleggja offentlege styresmakters ansvar for \u00e5 fremja og leggja til rette for eit breitt spekter av kulturverksemd, slik at alle kan f\u00e5 h\u00f8ve til \u00e5 delta i kulturaktivitetar og oppleva eit mangfald av kulturuttrykk. Lov om offentlege styresmakters ansvar for kulturverksemd (kulturlova) - Lovdata Folkebibliotekloven \u00a7 1.M\u00e5lsetting Folkebibliotekene skal ha til oppgave \u00e5 fremme opplysning, utdanning og annen kulturell virksomhet, gjennom aktiv formidling og ved \u00e5 stille b\u00f8ker og andre medier gratis til disposisjon for alle som bor i landet. Folkebibliotekene skal v\u00e6re en uavhengig m\u00f8teplass og arena for offentlig samtale og debatt. Det enkelte bibliotek skal i sine tilbud til barn og voksne legge vekt p\u00e5 kvalitet, allsidighet og aktualitet. Bibliotekenes innhold og tjenester skal gj\u00f8res kjent. Folkebibliotekene er ledd i et nasjonalt biblioteksystem. Lov om folkebibliotek (folkebibliotekloven) - Kapittel I. Folkebibliotekenes form\u00e5l og virksomhet. - Lovdata Om kompetanse i personalledelsen for \u00e5 lage Ny organisasjon for kommunale tilbud Samfunnsviterne vil understreke betydningen av en trygg og god personaloppf\u00f8lging som sikrer alle ansattes rettigheter og et godt arbeidsmilj\u00f8 i Ny organisasjon for kommunale kulturtilbud. Det finnes erfarne og kompetente personalledere som forvalter denne oppgaven i dag i Biblioteket og Kulturetaten, og det er sv\u00e6rt uheldig \u00e5 ikke benytte ressursene vi allerede har i omstillingsprosessen og i Ny organisasjon for kommunale kulturtilbud. 1 Om medvirkning til Ny organisasjon for kommunale tilbud Samfunnsviterne ber om at Ny organisasjon for kommunale kulturtilbud utvikles med medvirkning fra de fagpersonene som i dag utvikler og drifter kommunens kulturtilbud. Det vil v\u00e6re lite hensiktsmessig og b\u00e6rekraftig om tilbudene som er utviklet over \u00e5r for \u00e5 n\u00e5 et mangfold av m\u00e5lgrupper, organiseres uten biblioteks- og kulturfaglig kompetanse. Den investeringen av tid og ressurser som har utviklet tilbudene vil g\u00e5 tapt. Nytt organisasjonskart b\u00f8r etableres i samarbeid med fagkompetanse fra begge enhetene for \u00e5 sikre en \u00f8konomisk forsvarlig drift med rom for utvikling og endring. Biblioteks- og kulturtilbud endrer seg i takt med samfunnsutviklingen. Ny organisasjon og tjenestetilbudet m\u00e5 v\u00e6re rustet til \u00e5 m\u00f8te nye behov og forventninger fra byens innbyggere. Ved \u00e5 inkludere biblioteks- og kulturfaglig kompetanse inn i prosessen, vil forbedrings- og endringskultur forbli i en ny organisasjonsmodell. Om kommunikasjon av kommunale kulturtilbud For \u00e5 n\u00e5 ut med kulturtilbudene til alle i Bergen kommune, m\u00e5 vi med ulike former og tilpasset klart spr\u00e5k og informasjon, formidle hva som tilbys. 'Alle' er en mangfoldig gruppe med ulik alder, etnisitet, interesser og behov. I Ny organisasjon for kommunale kulturtilbud m\u00e5 det arbeides systematisk med m\u00e5lrettet kommunikasjon og tilrettelegging for \u00e5 oppfylle samfunnsoppdraget som formulert i lovverket. Informasjon og kommunikasjon er ikke det samme, og kommunikasjon er et fag. Kommunikasjon av biblioteks- og kulturtilbud er en spisskompetanse som ansatte i Bergen Offentlig Bibliotek og Kulturetaten besitter. Det er behov for \u00e5 utvikle gode digitale l\u00f8sninger for \u00e5 kunne h\u00e5ndtere mengden informasjon fra bibliotek og kultur p\u00e5 en hensiktsmessig og korrekt m\u00e5te. B\u00e5de for ansatte som skal jobbe med l\u00f8sningene og for publikum som er mottakere av informasjonen. Innbyggerne forholder seg til kommunen forskjellig som mottakere av kulturtilbud og mottakere av tjenester som vann, renovasjon og skole. Dette krever riktig kompetanse og riktige l\u00f8sninger. Samfunnsviterne oppfordrer derfor arbeidsgiver til \u00e5 gjennomf\u00f8re en kartlegging av eksisterende digitale l\u00f8sninger og systemer, for \u00e5 f\u00e5 en oversikt over hvilke behov som finnes og hvordan disse l\u00f8sningene skal administreres. Bare da vil man oppn\u00e5 det velfungerende felles grensesnitt som er nevnt som et av m\u00e5lene for Ny organisasjon for kommunale kulturtilbud. Om frivillighet i kommunale kulturtilbud Det er foresl\u00e5tt at det vil vurderes n\u00e6rmere en organisering \u2018der lokalt kulturliv skal utf\u00f8rere noen av dagens oppgaver hos Kulturetaten\u2019. Hvis s\u00e5 skjer vil Samfunnsviterne understreke at avtaler om arbeid og frivillighet overholdes, og gode vurderinger og ansvarsfordeling legges til grunn. Det er Bergen kommune som er avsender for kommunens kulturtilbud, og v\u00e5rt omd\u00f8mme st\u00e5r og faller p\u00e5 kvalitet og brukeropplevelser. Kommunens ansvar som gjelder HMS gjelder brukere av tilbudene, ansatte og eventuelle frivillige. Der brukere av kulturtilbudene er barn, unge eller s\u00e5rbare grupper er det spesielt viktig at Bergen kommune er sitt ansvar bekjent som arrang\u00f8r og tilrettelegger. I etableringen av Ny organisasjon for kommunale kulturtilbud b\u00f8r det kartlegges hvem som skal sikre at kommunens ansvar overholdes og arbeidsmengden det vil gi. Ved Samfunnsviterne Bergen kommune, januar 2025. "
}