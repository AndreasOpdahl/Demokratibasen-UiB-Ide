{
  "dokument_id": "8678114b-913b-5603-84fb-40344a8851a0",
  "doc_type": "case_presentation",
  "kommune": 4601,
  "tittel": "Representantforslag fra Richard Storevik om s\u00f8ndags\u00e5pne butikker",
  "url": "https://bergen.kommune.no/politikere-utvalg/api/fil/bk360/10076449/Framstilling-Representantforslag-fra-Richard-Storevik-om-sondagsapne-butikker",
  "tekst": " Forretningsutvalget Saksframstilling V\u00e5r referanse: 2024/42949-2 Saksbehandler: Frank Wessels Representantforslag fra Richard Storevik om s\u00f8ndags\u00e5pne butikker Hva saken gjelder: Bystyrerepresentanten Richard Storevik (A) har overlevert et representantforslag iht. punkt 3.2. i Reglement for Bergen bystyre og utvalgene 2023-2027. Forslaget ble overlevert ordf\u00f8reren i bystyrets m\u00f8te 06.03.24. Forslaget lyder som f\u00f8lger: Annerledesdagen s\u00f8ndag gir rom for familieliv og fellesskap, frivillig engasjement, idrett og kulturliv. I dag er det mange som m\u00e5 jobbe p\u00e5 s\u00f8ndager, blant annet ansatte innen helse, politi, brann, vakthold og transport. Likevel har de aller fleste av oss fri p\u00e5 s\u00f8ndager. Mer alminnelig s\u00f8ndagshandel vil f\u00f8re til at flere m\u00e5 jobbe p\u00e5 s\u00f8ndager. Det vil ha konsekvenser for deres familieliv, deres mulighet for engasjement i idrett og frivillighet og legge ytterligere press p\u00e5 velferdstilbud som barnehager. I sum utfordrer det v\u00e5r felles fridag. Flere s\u00f8ndags\u00e5pne butikker har ogs\u00e5 klare negative klimaeffekter. Flere m\u00e5 reise p\u00e5 jobb p\u00e5 s\u00f8ndager, det vil bli mer varetransport og energiforbruket til blant annet oppvarming vil \u00f8ke. S\u00f8ndags\u00e5pne butikker kan i tillegg gi dyrere varer for norske forbrukere og kostnadene i bransjen vil \u00f8ke. Det utgj\u00f8r en trussel mot sm\u00e5, selvstendige butikker i byene og for n\u00e6rbutikker i distriktene. Forslag til vedtak 1. Bystyret ber byr\u00e5det utforske handlingsrommet til Bergen kommune, for \u00e5 finne ut om vi gjennom egne politiske vedtak kan redusere omfanget av s\u00f8ndags\u00e5pne butikker. 2. Bystyret ber byr\u00e5det jobbe for endringer i lovverket som reduserer butikkenes mulighet til \u00e5 holde \u00e5pent p\u00e5 s\u00f8ndager. 3. Bystyret ber byr\u00e5det g\u00e5 i dialog med politi og andre relevante myndigheter for \u00e5 sikre at det sl\u00e5s ned p\u00e5 butikker som ulovlig holder \u00e5pent p\u00e5 s\u00f8ndager. 1 I kommuneloven er representantenes forslagsrett regulert i \u00a710-9: \u00a7 10-9. Forslagsrett Medlemmer av kommunestyret og fylkestinget kan fremme forslag som gjelder kommunens eller fylkeskommunens virksomhet, for kommunestyret eller fylkestinget. I samme valgperiode kan det ikke fremmes forslag med samme innhold som et tidligere forslag som er fremmet etter bestemmelsen her, eller med samme innhold som en sak som tidligere er behandlet av kommunestyret, fylkestinget eller et av deres organer. Kommunestyret og fylkestinget avgj\u00f8r selv hvordan forslaget skal behandles. I henhold til punkt 3.2 Reglement for Bergen bystyre og utvalgene 2023-2027 skal forretningsutvalget ta stilling om et forslag skal oversendes byr\u00e5det, bystyrets kontor eller kontrollutvalget for uttalelse/vurdering f\u00f8r det utarbeides sak for bystyret. Forretningsutvalget gir innstilling til bystyret for forslag som forretningsutvalget anbefaler \u00e5 avvise. Bystyredirekt\u00f8ren mener at forslaget er i overensstemmelse med de formelle kravene i kommuneloven \u00a7 10-9 og anbefaler at forslaget sendes byr\u00e5det for videre utredning. Vurdering fra byr\u00e5det vil f\u00f8lge saken som vedlegg i notats form. For at saken kan behandles senest 6 m\u00e5neder etter at forslaget er overlevert ordf\u00f8reren i et bystyrem\u00f8te, m\u00e5 den behandles i bystyret senest i m\u00f8te 04.09.24. Det foresl\u00e5s at utvalg for finans, kultur og n\u00e6ring avgir innstilling i saken. Forslag til vedtak: 1. Representantforslag fra Richard Storevik om s\u00f8ndags\u00e5pne butikker oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 04.09.24. 3. Utvalg for finans, kultur og n\u00e6ring avgir innstilling i saken. Dato: 14. mars 2024 \u00d8ivind Hauge St\u00f8le - fagleder Frank Wessels - seniorr\u00e5dgiver Dokumentet er godkjent elektronisk. 2 "
}