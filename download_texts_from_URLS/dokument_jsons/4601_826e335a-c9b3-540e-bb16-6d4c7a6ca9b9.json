{
  "dokument_id": "826e335a-c9b3-540e-bb16-6d4c7a6ca9b9",
  "doc_type": "case_attachment",
  "kommune": 4601,
  "tittel": "Knyttet til av Bystyrets kontor - Innspill fra Norsk Ergoterapeutforbund og Norsk Fysioterapeutforbund",
  "url": "https://bergen.kommune.no/politikere-utvalg/api/fil/bk360/11477433/Knyttet-til-av-Bystyrets-kontor-Innspill-fra-Norsk-Ergoterapeutforbund-og-Norsk-Fysioterapeutforbund",
  "tekst": "Innspill fra Norsk Ergoterapeutforbund og Norsk Fysioterapeutforbund vedr. forslag om \u00e5 avvikle Ergo- fysioterapitjenesten som egen tjeneste Fakta Ergo-fysioterapitjenesten i dag Ergo-fysioterapitjenesten er pr. i dag en tjeneste som best\u00e5r av 63 \u00e5rsverk, fordelt p\u00e5 to enheter og fire geografiske avdelinger. I snitt utgj\u00f8r det 15-16 \u00e5rsverk pr. avdeling, fordelt mellom ergoterapeuter og fysioterapeuter. Det er ikke store avdelinger, men det er allikevel tilstrekkelig til at man har tilh\u00f8righet til et fagmilj\u00f8 av en viss st\u00f8rrelse i hverdagen \u2013 det er flere kollegaer med ulik erfaringsbakgrunn og fagkompetanse, og man kan henvende seg til forskjellige kollegaer for \u00e5 s\u00f8ke faglig r\u00e5d og st\u00f8tte, eller om man har behov for en faglig diskusjon rundt en brukersak. Fagmilj\u00f8 og fagutvikling har gjennom mange \u00e5r v\u00e6rt tilbakemeldt av ansatte i Ergo-fysioterapitjenesten som sv\u00e6rt viktige faktorer for trivsel, engasjement, mestring og arbeidsglede. Ansatte i Ergo-fysioterapitjenesten har over mange \u00e5r gjennomg\u00e5ende scoret h\u00f8yt p\u00e5 medarbeidertilfredshet. Splittet og svekket fagmilj\u00f8 kan gi redusert tjenestekvalitet og produksjon Vi ser med bekymring p\u00e5 den utviklingen som n\u00e5 er i ferd med \u00e5 skje, knyttet til foreliggende forslag om \u00e5 avvikle Ergo-fysioterapitjenesten som egen tjeneste. Det foresl\u00e5s \u00e5 overf\u00f8re ca. 30 \u00e5rsverk ergo- og fysioterapi til etat for sykehjem og behandlingssentre, og ca. 33 \u00e5rsverk til helsetjenesteteam i etat for hjemmebaserte tjenester. Det inneb\u00e6rer f.eks. at det stort sett vil v\u00e6re 4 terapeuter, to fysioterapeuter og to ergoterapeuter, pr. helsetjenesteteam. Det daglige fagmilj\u00f8et er plutselig blitt mye mindre og mer begrenset. Vi er bekymret for at dette over tid vil gi flere uheldige konsekvenser, b\u00e5de i forhold til arbeidsmilj\u00f8 og kvalitet p\u00e5 tjenestene, og ikke minst s\u00e5rbarhet ved frav\u00e6r. Risikoene er helt reelle. Problemstillinger knyttet til dette, viste seg ogs\u00e5 tydelig i \u00abFana-modellen\u00bb, som stadig trekkes frem som det \u00abgode\u00bb eksempelet. Terapeutgruppen her hadde f.eks. begrenset erfaring og kompetanse med palliativt behandlingsfelt. Det viste seg ved flere komplekse og omfattende saker hos pasienter med alvorlige sykdommer, at terapeutene i Fana hadde behov for hjelp og st\u00f8tte fra terapeuter i Ergo-fysioterapitjenesten. Her hadde man da fagmilj\u00f8et i Ergo- fysioterapitjenesten i bakh\u00e5nd for hjelp og st\u00f8tte. S\u00e5rbarheten ble ogs\u00e5 sv\u00e6rt tydelig da tilfeldighetene gjorde at begge de to fysioterapeutene i teamet her hadde langtidsfrav\u00e6r samtidig pga. permisjon og sykefrav\u00e6r. Konsekvensen ble en periode uten fysioterapitilbud og opphopning av saker, som Ergo-fysioterapitjenesten senere kunne hjelpe til med \u00e5 f\u00e5 tatt unna. Denne fleksibiliteten vil man miste ved \u00e5 dele opp tjenesten i mange mindre team. \u00d8kt krav til spesialisert kompetanse Etter samhandlingsreformen ser man at flere av pasientene og problemstillingene som overf\u00f8res til kommunene, har blitt mer komplekse, og det kreves mer spesialisert kompetanse og faglig trygghet for \u00e5 h\u00e5ndtere det. Dette gjelder ikke bare for sykepleiere, men ogs\u00e5 for ergo- og fysioterapeuter. God h\u00e5ndtering av pasientene i tverrfaglig samarbeid forutsetter ogs\u00e5 1 at den enkelte fagperson st\u00e5r st\u00f8tt og trygt med sitt faglige bidrag! Alle kan ikke v\u00e6re like gode p\u00e5 alt, men er vi et st\u00f8rre kollegafellesskap, s\u00e5 kan vi til sammen v\u00e6re gode p\u00e5 ganske mye, og vi kan st\u00f8tte og hjelpe hverandre n\u00e5r vi trenger det. Med s\u00e5 sm\u00e5 fagmilj\u00f8 p\u00e5 den enkelte arbeidsplass som det legges opp til her, s\u00e5 vil det v\u00e6re et d\u00e5rligere utgangspunkt og ramme for god faglig kompetanse, trygghet og st\u00f8tte. Fastl\u00f8nnstilskudd for fysioterapeuter ansatt p\u00e5 institusjon \u2013 er det realistisk? Mulig \u00f8konomisk konsekvens I foreliggende forslag legges det til grunn at kommunen fortsatt skal hente inn fastl\u00f8nnstilskudd for de fysioterapeutene som er ansatt i institusjon. Fastl\u00f8nnstilskuddet forutsetter at den enkelte fysioterapeut jobber minimum 1/3 av full stilling med kurative oppgaver til hjemmeboende utenfor institusjon. Fastl\u00f8nnstilskudd ved deltid fastsettes etter stillingens omfang https://lovdata.no/dokument/SF/forskrift/2001-05-25-542 Vi lurer p\u00e5 hvordan dette skal gjennomf\u00f8res p\u00e5 en realistisk og hensiktsmessig m\u00e5te. Slik det tenkes l\u00f8st i saksfremstillingen, er etter v\u00e5r oppfatning lite realistisk med tanke p\u00e5 tilstrekkelig timeantall, og det vil evt. ogs\u00e5 medf\u00f8re en rigid ramme for styrt ressursbruk som ikke n\u00f8dvendigvis vil v\u00e6re verken m\u00e5lrettet eller hensiktsmessig. Vi setter et stort sp\u00f8rsm\u00e5lstegn ved kommunens tanke om \u00e5 b\u00e5de ansette fysioterapeutene p\u00e5 institusjon og samtidig forvente mulighet for \u00e5 kreve inn fastl\u00f8nnstilskudd. Vi mener Byr\u00e5det m\u00e5 v\u00e6re oppmerksomme p\u00e5 at dette organiseringsforslaget ogs\u00e5 kan inneb\u00e6re bortfall av fastl\u00f8nnstilskudd, og den \u00f8konomiske konsekvens det vil medf\u00f8re. Fastl\u00f8nnstilskudd for \u00e8n full fysioterapeut-stilling utgj\u00f8r vel 250 000 Innbyggere som faller mellom tjenester \u2013 TTU, BPA, BRKS, rus- og psykiatritjenester, samt HSY+ I forslaget nevnes det heller ingenting om brukere som faller utenfor institusjon eller hjemmebaserte tjenester, og som heller ikke betjenes av Vurderingsteam. Slik det er i dag, betjener Ergo-fysioterapitjenesten ogs\u00e5 brukere fra TTU, brukere med BPA, rus og psykiatri som ikke har tjenester fra HBT, samt brukere med HSY+tjeneste. Det har ogs\u00e5 v\u00e6rt en av de store fordelene med \u00e5 ha en samlet Ergo-fysioterapitjeneste \u2013 der har man kunnet bruke ressursene fleksibelt i forhold til ulike brukergrupper etter behov. Hvem skal gi tjenester til disse brukerne videre fremover? Slik situasjonen i TTU fremst\u00e5r i dag, er ikke tjenesten rigget for \u00e5 overta hele hjelpemiddelportef\u00f8ljen selv. Hjelpemiddelsaker til denne brukergruppen kan i flere tilfeller v\u00e6re ganske omfattende og komplekse med behov for ulike spesialtilpasninger. Ergo og fysioterapitjenesten har brukt lang tid p\u00e5 \u00e5 opparbeide seg erfaring og kompetanse med slike saker. Vi har i dag et godt fagmilj\u00f8 der erfarne terapeuter gir r\u00e5d og veiledning til mindre erfarne terapeuter. Det vil bli utfordrende \u00e5 bygge tilsvarende fagmilj\u00f8 i TTU med tilsvarende erfaringskompetanse og hensiktsmessig ressursbruk innenfor egen etat. Vi kjenner ikke til at det er s\u00e6rlig grad av interne fysioterapeut-ressurser i denne etaten, som kan ivareta behovet for denne tjenesten. 2 Bergen kommune har ogs\u00e5 avtale med Bergen R\u00f8de Kors sykehjem om at Ergo- fysioterapitjenesten skal levere fysioterapitjenester til sykehjemmet. Fysioterapi er et viktig tjenestetilbud til mange av de palliative pasientene som er p\u00e5 dette sykehjemmet. Hvem skal gi tjenester her videre fremover? Videre bist\u00e5r Ergo- og fysioterapitjenesten ogs\u00e5 Vestlandsheimen mottakssenter med tjenester, i stor grad n\u00e5r det gjelder behov for hjelpemidler og tilrettelegging, samt vurdering/oppf\u00f8lging av fysioterapeut. Det er usikkert for oss om dette er et vedvarende flykningssenter, status i dag er at ergo-fysioterapitjenester trengs for b\u00e5de nye og eksisterende brukere. Vi sp\u00f8r oss om hvem som skal f\u00f8lge opp disse brukerne?\" Avsluttende ord Til slutt m\u00e5 vi bare f\u00e5 komme med et lite hjertesukk. Et av argumentene som fortsatt trekkes frem for \u00e5 overf\u00f8re ergo-fysio til bl.a. hjemmebaserte tjenester, er at man ikke helt har f\u00e5tt HeltOm-samarbeidet til \u00e5 fungere. P\u00e5 vegne av de terapeutene ute i tjenestene, som har lagt ned mye innsats for \u00e5 f\u00e5 til et godt samarbeid med hjemmetjenesten, synes vi det er fryktelig leit \u00e5 h\u00f8re dette stadig gjentatt. Hvis man sp\u00f8r de ansatte som jobber ute i tjenestene, er det mange som har gitt uttrykk for at de har v\u00e6rt forn\u00f8yd med samarbeidet. Ta gjerne kontakt hvis du \u00f8nsker mer utdyping av noen av punktene! Vennlig hilsen Lill Kolloen, Norsk Ergoterapeutforbund og \u00c5se Tillier, Norsk Fysioterapeutforbund 3 "
}