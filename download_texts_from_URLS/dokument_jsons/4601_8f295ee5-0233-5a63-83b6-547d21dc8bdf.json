{
  "dokument_id": "8f295ee5-0233-5a63-83b6-547d21dc8bdf",
  "doc_type": "case_presentation",
  "kommune": 4601,
  "tittel": "Bellevuebakken 9, gnr. 166, bnr. 1550 - Tilr\u00e5ding om midlertidig forbod mot tiltak",
  "url": "https://bergen.kommune.no/politikere-utvalg/api/fil/bk360/12064911/Framstilling-Bellevuebakken-9-gnr-166-bnr-1550-Tilrading-om-midlertidig-forbod-mot-tiltak",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2024/191650-10 Bellevuebakken 9, gnr. 166, bnr. 1550 - Tilr\u00e5ding om midlertidig forbod mot tiltak Kva saka gjeld: Saka gjeld sp\u00f8rsm\u00e5l om \u00e5 legge ned midlertidig forbod mot tiltak etter plan- og bygningslova (pbl.) \u00a7 13-1. innafor planomr\u00e5det til detaljregulering for Bergenhus. Gnr. 166 bnr. 1550, Bellevuebakken, boliger (arealplan-ID 70310000). Detaljreguleringa blei vedtatt av bystyret 08.05.2024 (bystyresak 139/24). Figur 1 og 2: Utsnitt av plankart og skr\u00e5foto av Bellevue-bygget fr\u00e5 2022. I detaljreguleringa er det eksisterande Bellevue-bygget (tidlegare Lyststedet Bellevue) regulert til \u00abBoligbebyggelse \u2013 blokkbebyggelse\u00bb. I Kommuneplanens arealdel (KPA) 2018 og i detaljreguleringa ligg eigedomen innafor omsynssone H570 \u00abbevaring kulturmilj\u00f8\u00bb. Eigedomen ligg innafor byfortettingssona (BY2) i KPA 2018. I s\u00f8knad datert 17.12.2024 har Bellevuebakken 9 AS (heretter tiltakshavar) s\u00f8kt om \u00e5 rive Bellevue-bygget og f\u00f8re opp eit nytt bygg p\u00e5 eigedomen i same stil. I s\u00f8knaden blir det vist til at rapport datert 30.08.2024 (revidert 22.11.2024) som konkluderer med at bygget m\u00e5 rivast for \u00e5 utbetre kritiske skader p\u00e5 bygget, og at det er i for d\u00e5rleg stand til \u00e5 bli bygd om til eit leilegheitsbygg etter dagens krav. Det er ikkje eit direkte forbod mot \u00e5 rive bygget i detaljreguleringa som blei vedtatt i 2024. Ut fr\u00e5 planskildringa, planf\u00f8resegnene og andre dokument som ligg til grunn for detaljreguleringa g\u00e5r det likevel klart fram som ein f\u00f8resetnad at bygget skal bevarast. P\u00e5 grunn av dette blir saka fremja til bystyret for \u00e5 avklare intensjonen med detaljreguleringa. Det er sendt ut varsel til aktuelle partar om at det blir vurdert midlertidig forbod mot tiltak etter pbl. \u00a7 13-1. Grunneigar/tiltakshavar JVC Invest AS v/Erik Berstad har gitt merknader til saka i e-post datert 10.02.2025. CMS Kluge Advokatfirma AS v/senioradvokat Camilla Hegg\u00f8 Olsen har \u00f2g gitt merknader til saka p\u00e5 vegner av tiltakshavar i brev datert 12.02.2025. 1 Vestland fylkeskommune har gitt merknader til saka i brev datert 12.02.2025. Det er gjort greie for innhaldet i desse merknadene under. P\u00e5 grunn av tidsfristar i pbl. \u00a7 13-1 andre ledd m\u00e5 bystyret seinast fatte vedtak i m\u00f8tet 29.04.2025. Merknader fr\u00e5 grunneigar: Tiltakshavar JVC Invest AS v/Erik Berstad har gitt merknader til saka i e-post datert 10.02.2025. Det blir vist til at dei i heile planprosessen har levert etter krav og f\u00f8ringar fr\u00e5 PBE, og hatt eit godt samarbeid med Byantikvaren. Det blir vist til at det i samband med f\u00f8rebuing til rammes\u00f8knad blei utf\u00f8rt geotekniske unders\u00f8kingar og at det blei utarbeidd ein rapport fr\u00e5 Head Energy som konkluderte med at det er ustabilitet i st\u00f8ttekonstruksjonen og reell fare for utrasing. PBE har ikkje gjort seg tilstrekkeleg kjend med avgjerande moment og dokumentasjon i rammes\u00f8knaden. Det er ikkje riktig at tiltakshavar baserer sine vurderingar p\u00e5 ein rapport og at tilstanden p\u00e5 bygget er \u00e5rsaka til at bygget blir s\u00f8kt demontert. Det er ustabilitet i st\u00f8ttekonstruksjonen med reell fare for utrasing og geoteknisk rapport som er premissgivande i saka. Tiltakshavar ser det som provoserande og beviseleg feil at dei skal ha hatt ein skjult agenda og halde tilbake informasjon. CMS Kluge Advokatfirma AS v/senioradvokat Camilla Hegg\u00f8 Olsen har \u00f2g gitt merknader til saka p\u00e5 vegner av tiltakshavar i brev datert 12.02.2025. Det blir vist til at kommunen ikkje har eit reelt behov for ny planlegging av eigedomen, som er eit absolutt vilk\u00e5r for \u00e5 legge ned midlertidig forbod mot tiltak, jf. Prop. 149 L (2015\u20132016) s. 63. Det blir vist til at det ikkje har vore ein berande f\u00f8resetnad for reguleringsplanen at bygningsmassen skal bevarast, og det skulle ha vore stilt krav i planf\u00f8resegnene dersom f\u00f8rem\u00e5let var \u00e5 bevare bygget fullt ut. Reguleringsplanen sikrar at Bellevue sin kulturminnehistoriske verdi blir vidaref\u00f8rt gjennom sv\u00e6rt detaljerte f\u00f8resegner og juridisk bindande illustrasjonar, som \u00f2g vil gjelde ved demontering av bygningsmassen. Det er n\u00f8dvendig \u00e5 demontere bygget p\u00e5 grunn av sikringstiltaka, og det gjeld uavhengig av om kommunen legg ned midlertidig forbod mot tiltak og vurderer saka p\u00e5 nytt. Dette er det einaste reelle alternativet for \u00e5 kunne sikre vidaref\u00f8ring av Bellevue. Forholda knytt til st\u00f8ttemuren rundt Bellevue ville ikkje ha blitt avdekka ved \u00e5 hente inn ekstern kompetanse p\u00e5 fundamentering og konstruksjonstryggleik og det derfor ikkje blei oppdaga f\u00f8r prosjektering ved utarbeiding av rammes\u00f8knad. Det blir \u00f2g vist til at PBE har utarbeidd fagnotat og konkludert f\u00f8r fristen for \u00e5 gi merknader er g\u00e5tt ut og at det er i strid med utgreiingsplikta til kommunen. CMS Kluge Advokatfirma AS v/senioradvokat Camilla Hegg\u00f8 Olsen har i brev datert 20.02.2025 gitt supplerande merknader der uttale fr\u00e5 Vestland fylkeskommune datert 12.02.2025 (sj\u00e5 nedanfor) blir kommentert. Det er ogs\u00e5 mottatt merknader i e-post 24.02.2025. Det kommenterast at demontering av bygg ikkje er i strid med reguleringsplanen. Bygget blir demontert for gjenoppf\u00f8ring i tr\u00e5d med reguleringsplanen og sikrar vidaref\u00f8ring av Bellevue sitt arkitektoniske og kulturminnehistoriske uttrykk. Sp\u00f8rsm\u00e5let om uavhengig kontroll er uansett eit sp\u00f8rsm\u00e5l til byggesaka, og er ikkje relevant for vurderinga av eit eventuelt bygge- og deleforbod. Advokatfirma vist til at behovet for demontering er grundig dokumentert, jf. rapport fr\u00e5 Head Energy Geo AS og fr\u00e5 H2 Byggeteknikk AS. Det er etter deira vurdering ikkje reelt behov for legge ned eit midlertidig forbod mot tiltak. Det blir vist til ein planprosess p\u00e5 4 \u00e5r og meiner det er urimeleg at tiltakshavar skal b\u00e6re kostnadar for at kommunen ikkje har sikra eit forbod mot riving i reguleringsplanen. 2 For meir detaljerte opplysningar blir det vist til merknadene i sin heilskap. Merknad fr\u00e5 Vestland fylkeskommune: Vestland fylkeskommune har i merknad datert 12.02.2025 uttalt at riving/demontering av heile bygningsmassen ikkje er i tr\u00e5d med nyleg vedteken reguleringsplan ID 70310000, Bergenhus, gnr. 166 bnr 1550, Bellevuebakken, boliger. Fylkeskommunen stiller seg bak forslaget om midlertidig forbod mot tiltak. Fagetaten si vurdering og tilr\u00e5ding: Plan- og bygningsetaten (PBE) har som fagetat vurdert at det m\u00e5 leggast ned midlertidig forbod mot tiltak i omr\u00e5det, jf. pbl. \u00a7 13-1. PBE viser til at midlertidig forbod mot tiltak kan vere inngripande og tyngande for grunneigar, men at m\u00e5let i denne saka er \u00e5 avklare om tiltakshavar skal kunne f\u00e5 rive bygget eller om det m\u00e5 bevarast og byggast om. PBE viser til at bystyret b\u00f8r ta denne avgjerda etter \u00e5 ha f\u00e5tt lagt fram riktig informasjonsgrunnlag. PBE vurderer at riving av Bellevue-bygget ikkje er i tr\u00e5d med f\u00f8resetnadene i detaljreguleringa som bystyret har vedtatt, men at detaljreguleringa manglar tilstrekkeleg klar heimel for \u00e5 avsl\u00e5 s\u00f8knaden om riving. Det er ikkje tatt inn eit direkte forbod mot \u00e5 rive bygget i detaljreguleringa. Det blir derfor tilr\u00e5dd \u00e5 legge ned midlertidig forbod mot tiltak for gi kommunen tid til \u00e5 avklare kva som er \u00f8nskjeleg for bygget, og eventuelt endre detaljreguleringa for \u00e5 sikre bevaring av bygget. PBE viser til at det ikkje finst spor i dokumenta til detaljreguleringa fr\u00e5 planprosessen starta opp i 2020 til vedtaket i 2024 om at det blei vurdert eller lagt opp til at bygget skulle rivast. Tvert i mot er det gjennomg\u00e5ande i b\u00e5de planskildring, h\u00f8yring og offentleg ettersyn og andre dokument at intensjonen er \u00e5 omregulere eksisterande bygg og bevare det. PBE viser til at tilstanden p\u00e5 bygget ikkje b\u00f8r kome overraskande p\u00e5 tiltakshavar i samband med s\u00f8knad om tiltak. PBE vurderer at det er seint \u00e5 kome med denne informasjonen no, d\u00e5 det endrar f\u00f8resetnadane og premissa som vedtaket av detaljreguleringa baserer seg p\u00e5. PBE viser til at det g\u00e5r fram av plandokumenta at forslagsstillar strippa bygget innvendig lenge f\u00f8r h\u00f8yring og offentleg ettersyn av planforslaget og at bygget sin tilstand dermed m\u00e5 vere kjend. PBE viser vidare at eit forslag om \u00e5 rive bygget burde ha vore til h\u00f8yring og offentleg ettersyn p\u00e5 grunn av bygget sin kulturhistoriske verdi og raud SEFRAK-registrering. PBE utelukkar ikkje at det kunne ha blitt opna for \u00e5 rive bygget, men understrekar at det er noko som skulle ha blitt avklart som del av planprosessen. Det kan ikkje utelukkast at planprosessen har f\u00e5tt ein lettare veg til vedtak ved \u00e5 unnlate \u00e5 ta opp at bygget skal rivast. PBE vurderer derfor at prosessen og merknader til h\u00f8yring og offentleg ettersyn ville ha vore annleis dersom det var kjend at bygget kunne rivast. PBE viser til utdrag fr\u00e5 relevant informasjonsgrunnlag til detaljreguleringa som st\u00f8ttar opp om at det var ein f\u00f8resetnad for planen at bygget skulle bevarast. For meir detaljerte opplysningar om dette blir det vist til fagnotatet i sin heilskap. PBE viser til at ei liknande problemstilling var tema i sak 202004126, Bergenhus gnr 167 bnr 899 Bontelabo 2. Riving og nybygg. Der blei det gitt avslag p\u00e5 ein s\u00f8knad om riving som blei stadfesta av Statsforvaltaren. PBE vurderer at det er usikkert om det ligg f\u00f8re ein tilstrekkeleg klar heimel til \u00e5 kome til same resultatet i denne saka. PBE tilr\u00e5r f\u00f8lgjande vedtak: 3 1. Med hjemmel i plan- og bygningsloven \u00a7 13-1 vedtas det et midlertidig forbud mot tiltak innenfor omr\u00e5det markert som Boligbebyggelse \u2013 blokkbebyggelse (BBB) i reguleringsplan id. 70310000. 2. PBE Byplan instrueres til \u00e5 starte opp prosessen med \u00e5 foreta en planendring for \u00e5 sikre bygningsmassen. For meir detaljerte opplysningar blir det vist til fagnotatet i sin heilskap. \u00d8konomiske konsekvensar: Saka har ingen direkte \u00f8konomiske konsekvensar for Bergen kommune. Byr\u00e5det si vurdering og tilr\u00e5ding/konklusjon: Det g\u00e5r fram av pbl. \u00a7 13-1 at kommunen kan nedlegge midlertidig forbod mot tiltak dersom den finn at \u00abet omr\u00e5de b\u00f8r undergis ny planlegging\u00bb. Forbodet vil d\u00e5 gjelde \u00aboppretting og endring av eiendom eller tiltak etter \u00a7 1-6 og andre tiltak som kan vanskeliggj\u00f8re planarbeidet\u00bb. Midlertidig forbod mot tiltak er inngripande ovanfor grunneigar, og byr\u00e5det vil som utgangspunkt ha sv\u00e6rt h\u00f8g terskel for \u00e5 legge ned eit slikt forbod. I denne saka vurderer byr\u00e5det at det er behov for \u00e5 avklare om tiltakshavar skal kunne f\u00e5 rive bygget eller om det m\u00e5 bevarast og byggast om. Byr\u00e5det viser til at det ikkje var eit tema i samband med planprosessen for den vedtatte detaljreguleringa at det skulle opnast for at bygget kunne rivast, men at det var ein sentral f\u00f8resetnad at bygget skulle bevarast og vidareutviklast til eit leilegheitsbygg. Bygget ligg i omsynssone for kulturmilj\u00f8 i KPA 2018 og bygget har stor kulturhistorisk verdi og raud SEFRAK-registrering. Byr\u00e5det utelukkar ikkje at det kan opnast for \u00e5 rive bygget p\u00e5 n\u00e6rare fastsette vilk\u00e5r, men meiner at det st\u00e5r fram som usikkert kva som har vore bystyret sin vilje i saka. Byr\u00e5det vurderer derfor at bystyret m\u00e5 avklare sp\u00f8rsm\u00e5let, og eventuelt at detaljreguleringa blir endra slik at heimelen til \u00e5 avsl\u00e5 s\u00f8knad om riving blir klar nok. Byr\u00e5det viser til fagnotatet der PBE viser utdrag fr\u00e5 relevant informasjonsgrunnlag til detaljreguleringa som st\u00f8ttar opp om at det var ein f\u00f8resetnad for planen at bygget skulle bevarast. Byr\u00e5det vil legge til at detaljreguleringa opnar for riving av nokre mindre, nyare tilbygg. Det er markert i plankartet med kryss over desse (\u00abBebyggelse som forutsettes fjernet\u00bb). N\u00e5r det gjeld hovudbygget er det ikkje kryss over det i plankartet, det er derimot markert med svart strek for \u00abBebyggelse som inng\u00e5r i planen\u00bb, sj\u00e5 figur 1 og vedlagte plankart. Vidare g\u00e5r det fram av Vestland fylkeskommune sine merknader til saka datert 12.02.2025 at riving/demontering av heile bygningsmassen ikkje er i tr\u00e5d med nyleg vedteken reguleringsplan, og at dei stiller seg bak forslaget om midlertidig forbod mot tiltak. Det g\u00e5r tydeleg fram av innsendt dokumentasjon at tiltakshavar ikkje er einig med eit midlertidig forbod mot tiltak og dei meiner at behovet for demontering er grundig dokumentert. Byr\u00e5det ser derfor det som n\u00f8dvendig at sp\u00f8rsm\u00e5let om bygget skal bevarast, i form av eit midlertidig forbod mot tiltak med etterf\u00f8lgande planendring, m\u00e5 avklarast av bystyret. Med bakgrunn i det som er nemnd over vurderer byr\u00e5det det som hensiktsmessig at det \u00f2g blir starta opp arbeid med \u00e5 endre detaljreguleringa for \u00e5 sikre Bellevuebygget, jf. innstilling til vedtak punkt 2. Grunngjeving for \u00e5 legge saka fram for bystyret: Det g\u00e5r fram av Reglement for bystyret og utvalgene 2023-2027, punkt 5.7 \u00abOppgaver som bystyret ikke kan delegere\u00bb at bystyret sj\u00f8lv m\u00e5 fatte vedtak i saker om \u00abmidlertidig forbud mot tiltak iht. \u00a7 13-1 i pbl.\u00bb, jf. punkt 5.7.3 bokstav h. 4 Byr\u00e5det innstiller til bystyret \u00e5 fatte f\u00f8lgjande vedtak: 1. Med heimel i plan- og bygningslova \u00a7 13-1 blir det vedtatt midlertidig forbod mot tiltak innafor omr\u00e5det markert som Boligbebyggelse \u2013 blokkbebyggelse (BBB) i detaljregulering for Bergenhus. Gnr. 166 bnr. 1550, Bellevuebakken, boliger (arealplan-ID 70310000). 2. Bystyret ber byr\u00e5det om \u00e5 starte opp prosessen med \u00e5 endre detaljreguleringa for \u00e5 sikre bygningsmassen. Dato: 25. februar 2025 Christine B. Meyer Christine Kahrs Byr\u00e5dsleiar Byr\u00e5d for byutvikling Dokumentet er godkjent elektronisk. Vedlegg: Fagnotat datert 31.01.2025, med f\u00f8lgjande vedlegg: 1. Varsel om at pbl \u00a7 13-1 vurderes, datert 29.01.2025 2. Plankart 3. Reguleringsbestemmelser 4. Planbeskrivelse datert 05.02.2024 5. Rivningsplan, demonteringsplan 6. Oversiktsfoto av planomr\u00e5det 7. Tegninger av oms\u00f8kt tiltak som bygges opp igjen 8. Rammes\u00f8knad Merknader fr\u00e5 JVC Invest AS v/Erik Berstad post datert 10.02.2025, med f\u00f8lgjande vedlegg: 1. Redegj\u00f8relse grunnforhold 2. Tilstandsrapport Merknader fr\u00e5 CMS Kluge Advokatfirma AS datert 12.02.2025. Merknader fr\u00e5 Vestland fylkeskommune datert 12.02.2025. Supplerande merknader fr\u00e5 CMS Kluge Advokatfirma AS datert 20.02.2025. VS: Bellevuebakken 9- Supplerande merknader CMS Kluge 5 "
}