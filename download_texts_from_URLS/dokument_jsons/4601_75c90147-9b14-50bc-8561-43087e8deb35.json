{
  "dokument_id": "75c90147-9b14-50bc-8561-43087e8deb35",
  "doc_type": "case_attachment",
  "kommune": 4601,
  "tittel": "Kommunalt r\u00e5d for personer med funksjonsnedsettelses innspill til revidert budsjett 2024. ",
  "url": "https://bergen.kommune.no/politikere-utvalg/api/fil/bk360/10605808/Kommunalt-rad-for-personer-med-funksjonsnedsettelses-innspill-til-revidert-budsjett-2024-",
  "tekst": " Kommunalt r\u00e5d for personer med funksjonsnedsettelse Til Intern korrespondanse Utvalg for finans, kultur og n\u00e6ring/Bystyret V\u00e5r referanse: 2024/05173-87 Saksbehandler: Ragnhild Hvoslef Kr\u00fcger Fra Dato: 11. juni 2024 Kommunalt r\u00e5d for personer med funksjonsnedsettelse Kommunalt r\u00e5d for personer med funksjonsnedsettelses innspill til revidert budsjett 2024. KRPF vil gjerne komme med sine innspill til behandlingen av revidert budsjett for 2024. R\u00e5det har ikke hatt mulighet til \u00e5 behandle saken i ett m\u00f8te, men alle representantene har hatt anledning til \u00e5 komme med innspill til dette brevet. Forslag til vedtak 1. Tildelingen til PPT m\u00e5 \u00f8kes 2. Reversere kuttet i tjenester for eldre 3. Reversere kuttet i tjenester til funksjonshemmede 4. Reversere kuttet i tjenester til utviklingshemmede 5. Reversere kuttet i psykisk helse 6. Reversere kuttet i forebyggende helsearbeid 7. Reversere kuttet i habilitering og rehabilitering Begrunnelse for forslag: 1. PPT er n\u00f8dt til \u00e5 bruke for mye av sin tid for \u00e5 fatte og levere vedtak som er grunnlag for ressurstildelingen for spesialpedagogiske tiltak i skolen. R\u00e5det sitter -dessverre- med eksempler i Bergenskolen, der spesialpedagogiske ressurstildelinger g\u00e5r til personal p\u00e5 skolen uten spesialpedagogisk kompetanse. Forvaltningsrevisjonsrapporten som det ble bedt om, b\u00f8r gi detaljert informasjon om dette. Byr\u00e5den nevnte p\u00e5 m\u00f8te det finske eksemplet der ikke bare timeressursen kommer til skolen, men ogs\u00e5 PPT-personalet som har et sterkere kompetansemessig grunnlag for \u00e5 hjelpe eleven umiddelbart. R\u00e5det ser ogs\u00e5 et behov p\u00e5 kartlegging av ventetider p\u00e5 PPT-tjenester p\u00e5 skolen. Ogs\u00e5 her antyder enkelte eksempler uforholdsmessig lange frister f\u00f8r elevenes behov kan bli vurdert og vedtak kan bli fattet. Deloitte-rapporten ville v\u00e6re til hjelp her ogs\u00e5. R\u00e5det er blitt fortalt at elever mister vedtak p\u00e5 spesialpedagogisk ressurs ved overgang fra barneskolen til ungdomstrinnet. Ny skole m\u00e5 da s\u00f8ke p\u00e5 nytt til PPT om sakkyndig vurdering \u2013 evt. med nye ventetider. Hva tenker man om de elevene som har en diagnose, som dysleksi eller ADHD, som ikke vil komme til \u00e5 g\u00e5 over ved et skolebytte? Og hvilke rutiner har man ved overgang til videreg\u00e5ende skole? Forandringer i Statped har dessuten f\u00f8rt til at en rekke oppgaver ble overf\u00f8rt til PPT i kommunene. R\u00e5det er usikker p\u00e5 om det med oppgavene ogs\u00e5 ressurser ble overf\u00f8rt. 2. Tjenester til eldre: Her er kuttet 25,2 millioner i forhold til prognosen. KRPF vet at det generelt er eldre med funksjonsnedsettelse/sykdom som trenger mest hjelp fra kommunen og vi er bekymret for at kuttet skal g\u00e5 mest utover denne gruppen. 3. Tjenester til funksjonshemmede kuttes med 7,8 millioner i forhold til prognosen. Dette er en gruppe der mange allerede f\u00f8ler de faller utenfor i samfunnet. Det er derfor sterkt bekymringsfullt at det kuttes i denne posten. R\u00e5det vet at mange funksjonshemmede er avhengig av de tjenestene de mottar for \u00e5 kunne leve et verdig og godt liv. Det m\u00e5 derfor ikke kuttes i disse tjenestene 4. Tjenester til utviklingshemmede: Her kuttes det med 14,3 millioner i forhold til prognosen. Dette er en betydelig sum som bekymrer r\u00e5det. Utviklingshemmede er en gruppe som trenger st\u00f8tte for \u00e5 kunne f\u00e5 v\u00e6re en del av samfunnet og delta p\u00e5 samme m\u00e5te som andre. Som for funksjonshemmede er det avgj\u00f8rende at det ikke kuttes i tjenester til utviklingshemmede slik at de kan f\u00e5 ha et verdig og godt liv. 5. Psykisk helse f\u00e5r et stort kutt p\u00e5 23, 3 millioner i forhold til prognosen samtidig som det er en \u00f8kning i antall som trenger denne hjelpen, en \u00f8kning i antall selvmord og nedbygging av senger i spesialisthelsetjenesten. Det er kjent at rask psykisk helsehjelp samt god oppf\u00f8lging videre er med p\u00e5 \u00e5 redusere faren for selvmord. R\u00e5det mener dette kuttet er sterkt bekymringsverdig og mener det m\u00e5 finnes andre l\u00f8sninger 6. Forebyggende helsearbeid: Her er kuttet 7,6 millioner i forhold til prognosen. Det bekymrer KRPF at det kuttes i en post som g\u00e5r p\u00e5 forebyggende arbeid n\u00e5r en vet at godt forebyggende arbeid f\u00f8rer til lavere kostnader i andre poster p\u00e5 lengre sikt. 7. Behandling og rehabilitering f\u00e5r et kutt p\u00e5 9,3 millioner i forhold til prognosen. I Bergen kommune er det \u00e5 f\u00e5 nok og skikkelig rehabilitering og fysioterapi allerede mangelvare. Samtidig viser forskning at god rehabilitering er avgj\u00f8rende for \u00e5 redusere kostnadene i andre poster i budsjettet samt for \u00e5 opprettholde helse for dem som trenger slike tjenester. Det er derfor sterkt bekymringsverdig at det kuttes i denne posten og r\u00e5det ber byr\u00e5det om \u00e5 revurdere dette. Med hilsen Kommunalt r\u00e5d for personer med funksjonsnedsettelse Sonja Ljostveit - leder Ragnhild Hvoslef Kr\u00fcger - seniorr\u00e5dgiver Dokumentet er godkjent elektronisk. Kopi: "
}