{
  "dokument_id": "d1d34443-9c37-56f8-bc57-6e97bc494d9a",
  "doc_type": "case_attachment",
  "kommune": 4601,
  "tittel": "Byr\u00e5det sin innstilling, datert 16.05.2023",
  "url": "https://bergen.kommune.no/politikere-utvalg/api/fil/bk360/9464377/Byradet-sin-innstilling-datert-16-05-2023",
  "tekst": " BYR\u00c5DET Byr\u00e5dssak /23 Saksframstilling V\u00e5r referanse: 2022/191791-5 Fana Kirkevegen 18. Gnr. 13, Bnr. 384 - Klage p\u00e5 vedtak om l\u00f8yve til riving av einebustad og oppf\u00f8ring av to nye tomannsbustader Kva saka gjeld: Saka gjeld klage p\u00e5 byr\u00e5d for klima, milj\u00f8 og byutvikling sitt vedtak datert 26.10.2022, der det blei gitt dispensasjon fr\u00e5 plankrav i Kommuneplanens arealdel (KPA) 2018 \u00a7 3.1. Det blei vidare gitt rammel\u00f8yve til riving av eksisterande einebustad og oppf\u00f8ring av to tomannsbustader. Byr\u00e5den omgjorde med det Plan- og bygningsetaten (PBE) sitt vedtak datert 18.03.2022 der det blei gitt avslag p\u00e5 dei oms\u00f8kte tiltaka. Vedtaket blei p\u00e5klaga av tiltakshavar 07.04.2022. Eigedomen er sett av til bebyggelse og anlegg i ytre fortettingssone i KPA 2018. Den ligg innafor omsynssone for vegst\u00f8y (gul sone), konsesjonsomr\u00e5de for fjernvarme, omsynssone for luftkvalitet (gul sone) og omsynssone for kulturmilj\u00f8 Wergelands\u00e5sen \u2013 Storetveit\u00e5sen. Eigedomen er \u00f2g omfatta av reguleringsplan for \u00c5rstad/Fana. Mindereguleringen fr\u00e5 13.02.1920 (arealplan-ID 30010000). Eigedomen er her regulert til bustad. Vedtaket er p\u00e5klaga i brev datert 26.11.2022 av Anders Sletten Eide p\u00e5 vegne av naboar i Hasselstien 1, Kirkevegen 18B, Kirkevegen 16, Kirkevegen 11 og Storetveit\u00e5sen 27. Til s\u00f8knad om tiltak har f\u00f8lgjande offentlege instansar uttalt seg: Bymilj\u00f8etaten har i uttale 26.05.2021 gitt dispensasjon fr\u00e5 byggegrense mot kommunal veg p\u00e5 3,5 meter til vegkant. Den Norske Kirke og Bj\u00f8rgvin bisped\u00f8mme har i uttaler datert 27.01.2022 og 01.02.2022 ikkje merknader til tiltaket n\u00e5r det gjeld avstand til Storetveit kyrkje. Byantikvaren har i uttale datert 16.03.2022 vist til at tiltaket kjem i strid med omsynssone for bevaring av kulturmilj\u00f8, og vil sterkt r\u00e5de fr\u00e5 \u00e5 innvilge s\u00f8knaden. Statens vegvesen har i uttale datert 11.02.2022 anbefalt at det blir stilt plankrav for \u00e5 sikre trafikktryggleiken til g\u00e5ande. Vestland fylkeskommune har i uttale datert 23.02.2022 etterlyst fleire opplysningar for \u00e5 vurdere kulturminne i saka. Etter byr\u00e5den sitt vedtak datert 26.10.2022 fekk PBE brev fr\u00e5 fylkeskommunen datert 06.12.2022 om at det var uheldig at fylkeskommunen ikkje fekk dokumentasjonen dei hadde etterspurd. Vedtaket blir ikkje p\u00e5klaga av fylkeskommunen, men den ber om at det blir betre samhandling i framtidige saker. Statsforvaltaren i Vestland har f\u00e5tt saka til uttale, men har ikkje kome med merknader. 1 Det blei gjennomf\u00f8rt nabovarsling i samband med s\u00f8knaden, og det har kom inn merknader fr\u00e5 eigar av gnr. 13 bnr. 337 (Evelyn Ystad og Bj\u00f8rnar Ystad), gnr. 13 bnr. 502 (Anders Eide og Malene Krohn), gnr. 13 bnr. 1092 (Kari Brokstad og Rebecca Jane Brokstad), gnr. 13 bnr. 186 (Anne-Grethe Elholt og Leo Edward Domaingue), gnr. 13 bnr. 445 (Suzanne Mary Hodgson), gnr. 13 bnr. 113 (Kari Margrethe Liland og Knut Liland), gnr. 13 bnr. 247 (Anna Svingen-Austestad og Kjetil Svingen-Austestad) og gnr. 13 bnr. 327 (Jona Isabella Bruvik og Ole-Martin Bruvik). Merknadene peiker i hovudsak p\u00e5 trafikktryggleik, innsyn, murar i konflikt med nabogrenser, grad av utnytting, tilpassing til omgivnader og problem knytt til handtering av overvatn. Det kom \u00f2g inn fleire merknader fr\u00e5 fleire av naboane i samband med s\u00f8knad om dispensasjon i klageomgangen, som i all hovudsak handlar om trafikale forhold og forhold knytt til utforming og utnyttingsgrad. Kort om hovudinnhaldet i klaga: Det er i klaga vist til at det ikkje er grunnlag for \u00e5 gi dispensasjon fr\u00e5 plankravet ettersom det vil gi vesentleg st\u00f8rre ulemper enn fordelar b\u00e5de for bebuarar i omr\u00e5det og for bydelen. Auka trafikk vil g\u00e5 ut over dei mjuke trafikantane, og omlegging av trafikksystemet p\u00e5 Mindemyren har allereie f\u00f8rt til ein massiv auke i trafikk. Ved \u00e5 g\u00e5 mot Statens vegvesen si uttale om at det b\u00f8r stillast plankrav, g\u00e5r byr\u00e5den mot nasjonale, regionale og lokale strategiar for trafikktryggleik. Det vil \u00f2g vere i strid med m\u00e5la om G\u00e5byen. Vidare blir det vist til at grunngjevinga for at tiltaket har tilstrekkeleg gode visuelle kvalitetar ikkje er god nok, jf. plan- og bygningslova (pbl.) \u00a7 29-2. B\u00e5de Plan- og bygningsetaten (PBE) og Byantikvaren har vist til at tiltaket ikkje er godt nok tilpassa stadkarakteren. Det blir vist til at den planlagde busetnaden bevisst bryt med alle bygningselementa som er samlande for omr\u00e5det (taktekking, vindaugeinndeling og form) og som samla sett dannar eit kulturmilj\u00f8 i omr\u00e5det. Det blir \u00f2g vist til at vedtaket bygger p\u00e5 feil faktum, at det ikkje er godt nok grunngjeve, at tiltaket skulle ha vore nabovarsla p\u00e5 nytt og at tiltaket er i strid med pbl. \u00a7 29-4 om avstand til nabogrense. For meir detaljerte opplysningar blir det vist til klaga i sin heilskap. Fagetatens vurdering og anbefaling: Plan- og bygningsetaten har som fagetat vurdert klagene, og saka er sendt til Byr\u00e5dsavdeling for klima, milj\u00f8 og byutvikling utan innstilling. Samhandling med Vestland fylkeskommune og samordningsplikta N\u00e5r det gjeld brev fr\u00e5 Vestland fylkeskommune datert 06.12.2022 viser PBE til at s\u00f8knaden inkludert teikningar blei sendt til fylkeskommunen f\u00f8r vedtaket blei treft, og at den med det vurderer at samordningsplikta er oppfylt, jf. pbl. \u00a7 21-5. Det blir vist til at det ikkje er vanleg praksis \u00e5 sende uttaler fr\u00e5 andre mynder, her Byantikvaren, til andre mynder, men at det berre er sj\u00f8lve s\u00f8knaden som blir sendt p\u00e5 h\u00f8yring. Rettsleg klageinteresse PBE viser til at fleire av dei som har klaga ikkje n\u00f8dvendigvis har rettsleg klageinteresse, jf. forvaltningslova \u00a7 28. PBE viser til at det er fleire som har sendt inn likelydande klage med same innhald, og at nokre av dei som har sendt inn klage er naboar med rettsleg klageinteresse. Klaga m\u00e5 derfor uansett realitetsbehandlast, og PBE viser til at det dermed ikkje er avgjerande at enkelte av klagarane ikkje har rettsleg klageinteresse. Saksbehandlingsfeil PBE viser til at det i klagene blir vist til at det i samband med vurdering av s\u00f8knad om dispensasjon i PBE sitt tilleggsnotat datert 26.09.2022 er lagt til grunn at eksisterande 2 einebustad har to leilegheiter, og tiltaket berre inneber etablering av ytterlegare ei bueining samanlikna med dagens situasjon. PBE viser til at det i matrikkelen er vist ei bueining p\u00e5 eigedomen, men at det ut fr\u00e5 tidlegare godkjent teikningsgrunnlag tilsynelatande er to bueiningar, ettersom dei har alle hovudfunksjonar. PBE viser til at det likevel i byr\u00e5dens vedtak er lagt til grunn at tiltaket gjeld riving av eksisterande einebustad og oppf\u00f8ring av to tomannsbustader. Feilen i PBE sitt tilleggsnotat har derfor ikkje vore avgjerande for resultatet. Mur og avstand til nabogrense I klaga er det vist til at planlagd mur vil kome for tett p\u00e5 nabogrensa, og slik sett ikkje vere lovleg, jf. pbl. \u00a7 29-4 andre ledd om at tiltak skal ha avstand fr\u00e5 nabogrense p\u00e5 minst fire meter. PBE viser til at det i byggesaksforskrifta (SAK10) \u00a7 4-1 er gitt unntak der tiltak p\u00e5 visse vilk\u00e5r kan plasserast inntil ein meter fr\u00e5 nabogrensa. Det gjeld mellom anna \u00abmindre forst\u00f8tningsmur p\u00e5 inntil 1,0 m h\u00f8yde og avstand fra nabogrense p\u00e5 minst 1,0 m eller forst\u00f8tningsmur p\u00e5 inntil 1,5 m h\u00f8yde og avstand fra nabogrense p\u00e5 minst 4,0 m\u00bb, jf. bokstav f punkt 6. Det blir vidare vist til tolkingsuttale fr\u00e5 Kommunal- og distriktsdepartementet med referanse 17/5042, der det mellom anna g\u00e5r fram at det er ein f\u00f8resetnad for unntaket at tiltaket er frittliggande og ikkje \u00abbygningsmessig forbundet\u00bb med ein bygning p\u00e5 tomta. PBE viser til at sp\u00f8rsm\u00e5let i denne saka er om murane og trapp m\u00e5 reknast som \u00abbygningsmessig forbundet\u00bb, slik at avstandskravet i pbl. \u00a7 29-4 gjer seg gjeldande. Det blir vist til fleire andre saker der Departementet har uttalt seg om temaet, der det mellom anna g\u00e5r fram at relevante moment i vurderinga er om busetnaden blir sikra tilfredsstillande brannsikring og lysforhold, og at trivsels- og milj\u00f8messige forhold ikkje blir vesentleg skadelidande. PBE viser til at n\u00e5r det gjeld vurderinga av om muren er \u00abbygningsmessig forbundet\u00bb med tomannsbustaden eller ikkje, vil relevante moment vere storleik, lengde, avstand og i kva grad etablering av tomannsbustaden er avhengig av den aktuelle muren. Plassering av tiltaka PBE viser til at det i klaga er stilt sp\u00f8rsm\u00e5l ved endra plassering av tiltaka ved at dei blir flytta for \u00e5 gjere plass til framtidig fortau. Det er vist til at det i st\u00f8rre grad vil p\u00e5verke n\u00e6rliggande naboar. PBE viser til at tiltakshavar som eit generelt utgangspunkt har rettskrav p\u00e5 \u00e5 f\u00e5 innvilga s\u00f8knad dersom tiltaket er i tr\u00e5d med regelverket og plan, jf. Rundskriv H-08/15. Det blir vidare vist til at det ikkje er kravd annan plassering p\u00e5 bakgrunn av \u00a7 29-4 f\u00f8rste ledd, men stilt vilk\u00e5r om det etter \u00a7 19-2 i samband med vurderinga av om det skal bli gitt dispensasjon. PBE viser til at det er vanskeleg \u00e5 vurdere i kva grad endra plassering vil p\u00e5verke naboane si interesse, ettersom det ikkje ligg f\u00f8re oppdatert situasjonsplan som viser avstand. PBE viser til at det i klaga er vist til at det ikkje er gjennomf\u00f8rt ny nabovarsling, jf. pbl. \u00a7 21-3. PBE viser til at det ikkje n\u00f8dvendigvis medf\u00f8rer saksbehandlingsfeil som har verka inn p\u00e5 resultatet, jf. fvl. \u00a7 41. Det blir vist til at naboane tidlegare er varsla om dei aktuelle tiltaka, og f\u00e5tt h\u00f8ve til \u00e5 kome med merknader. Vidare m\u00e5 det bli sett i samanheng med om nabointeressene er vurdert i byr\u00e5den sitt vedtak. Det at vedtaket er p\u00e5klaga talar \u00f2g mot at feilen har verka inn p\u00e5 resultatet. PBE viser p\u00e5 den andre sida til at manglande situasjonsplan og teikningsgrunnlag som viser ny plassering kan ha verka inn p\u00e5 gyldigheita av vedtaket. Det blir vist til at det gjer det uklart kva som er godkjent, og om avstandskrava som f\u00f8lgjer av pbl. \u00a7 29-4 andre ledd er oppfylt eller ikkje. Det blir vist til at ny lokalisering kan gjere det naudsynt med dispensasjon fr\u00e5 pbl. \u00a7 29-4. Uteopphaldsareal PBE viser til at eventuell framtidig etablering av fortau vil kunne legge beslag p\u00e5 uteopphaldsarealet, og at det er uklart i kva grad uteopphaldsareal er r\u00e5ka av endringa i byr\u00e5den sitt vedtak ettersom det ikkje ligg f\u00f8re ny situasjonplan. 3 Dispensasjon PBE viser til at det i klagene er vist til at det ikkje er grunnlag for \u00e5 dispensere fr\u00e5 plankravet i denne saka. Det blir vist til rettsgrunnlaget for \u00e5 gi dispensasjon, og at trafikale forhold er av b\u00e5de nasjonal og regional interesse, og barn og unge sine interesser. Det blir vist til byr\u00e5den sitt vedtak der det er vurdert at vilk\u00e5ra for dispensasjon er oppfylt, jf. pbl. \u00a7 19-2. Visuelle kvalitetar PBE viser til at det i klagene er vist til at tiltaket ikkje passar inn i omr\u00e5det, som er prega av ein annan type busetnad enn det som det her er s\u00f8kt om. Det er \u00f2g vist til at omr\u00e5det inng\u00e5r i omsynssone for kulturmilj\u00f8, noko som skjerpar krava til visuelle kvalitetar. PBE viser til det rettslege grunnlaget for krav til tiltak sine visuelle kvalitetar i pbl. \u00a7 29-2, og viser til at tiltaket i denne saka ligg innafor omsynssone for kulturmilj\u00f8 og at det dermed blir stilt strengare krav til dei visuelle kvalitetane. Det blir vidare vist til at krava til visuelle kvalitetar m\u00e5 sj\u00e5ast i samanheng med pbl. \u00a7 31-1, som gjeld ivaretaking av kulturelle og arkitektoniske verdiar. Byr\u00e5det si vurdering og anbefaling/konklusjon: Byr\u00e5det har vurdert klagene, og har kome til at vedtaket datert 26.10.2022 skal oppretthaldast. Det er i klaga vist til at det ikkje er grunnlag for \u00e5 gi dispensasjon fr\u00e5 plankravet. Det er vidare vist til at endra plassering av den nye busetnaden for \u00e5 gjere plass til framtidig fortau vil f\u00f8re til at den nye busetnaden m\u00e5 plasserast n\u00e6rare nabogrense enn det pbl. \u00a7 29-4 opnar for, og at det kan ha verknader for vurdering av uteopphaldsareal for dei nye bustadene. PBE har vist til at det ikkje er mogleg \u00e5 vurdere dette ettersom det ikkje er lagt fram oppdaterte teikningar/situasjonsplan som viser korleis dette skal l\u00f8ysast. Byr\u00e5det opprettheld vurderinga om at vilk\u00e5ra for \u00e5 gi dispensasjon er oppfylt, jf. pbl. \u00a7 19-2 andre ledd. Det blir vist til grunngjevinga for det i vedtaket datert 26.10.2022. N\u00e5r det gjeld endra plassering av tiltaket viser byr\u00e5det til at tiltakshavar sj\u00f8lv har vist til at det er mogleg \u00e5 trekke tiltaket lenger vekk fr\u00e5 vegen for \u00e5 sikre plass til fortau i framtida. Vidare inneber vedtaket datert 26.10.2022 at tiltakshavar m\u00e5 kunne dokumentere at det faktisk er mogleg f\u00f8r det blir gitt l\u00f8yve til igangsetting av tiltaket. Dersom det ikkje er mogleg, m\u00e5 det s\u00f8kjast om dispensasjon fr\u00e5 avstand til nabogrense, jf. pbl. \u00a7\u00a7 29-4 og 19-2. Byr\u00e5det viser \u00f2g til at Statens vegvesen er orientert om vedtaket i brev datert 15.11.2022 med informasjon om klageadgang. Vedtaket er likevel ikkje p\u00e5klaga av Statens vegvesen. I klagene blir det vidare vist til at grunngjevinga for at tiltaket har tilstrekkeleg gode visuelle kvalitetar ikkje er god nok, jf. pbl. \u00a7 29-2 og fvl. \u00a7\u00a7 24 og 25. Byr\u00e5det er einig i utgangspunktet om at det aktuelle tiltaket ligg i eit omr\u00e5de som i KPA 2018 er vist med omsynssone for kulturmilj\u00f8, og at det stiller strengare krav til tiltaket sine visuelle kvalitetar, b\u00e5de i seg sj\u00f8lv og i forhold til omgivnadane. Byr\u00e5den finn likevel at det aktuelle tiltaket har tilfredsstillande visuelle kvalitetar, jf. pbl. \u00a7 29-2. Sj\u00f8lv om dei fleste husa i omr\u00e5det har saltak, valmtak eller liknande, har takformene i omr\u00e5det mange ulike uttrykk. Arkitekturen p\u00e5 busetnaden er \u00f2g elles ulik, ettersom omr\u00e5det har blitt bygd ut over tid med fleire ulike stilar. Einebustaden som st\u00e5r p\u00e5 eigedomen i dag er i d\u00e5rleg stand, med stort behov for oppgradering. Det nye tiltaket vil gi busetnad av betre kvalitet. Byr\u00e5det vurderer at tiltaket vil vere eit positivt innslag i omr\u00e5det og tilf\u00f8re nye kvalitetar. I klagene er det \u00f2g vist til at tiltaket skulle ha vore nabovarsla p\u00e5 nytt etter at det blei lagt til grunn at busetnaden skal trekkast lenger tilbake p\u00e5 tomta for \u00e5 gjere plass til framtidig fortau. Byr\u00e5det vurderer at dette ikkje er ein feil som har verka inn p\u00e5 vedtaket, jf. fvl. \u00a7 41, ettersom naboane har f\u00e5tt h\u00f8ve til \u00e5 uttale seg i klageomgangen og at klagene med dette er vurdert. 4 Byr\u00e5det viser elles til vedtaket datert 26.10.2022 og til den grunngjevinga som er gitt der. Vedtakskompetanse: Det g\u00e5r fram av Reglement for bystyreutvalgene punkt 1.4 jf. bystyresak 46/19, at mynde til \u00e5 behandle klagesaker etter plan- og bygningslova, med n\u00e6rare gitte unntak, er delegert til Utval for milj\u00f8 og byutvikling. Dersom klaga ikkje blir tatt til f\u00f8lgje, skal saka sendast til Statsforvaltaren i Vestland for endeleg avgjerd. Byr\u00e5det innstiller til utval for milj\u00f8 og byutvikling \u00e5 fatte f\u00f8lgjande vedtak: Vedtak datert 26.10.2022 blir oppretthalde. Klagene blir ikkje tatt til f\u00f8lgje. Dato: 16. mai 2023 Rune Bakervik Ingrid Nergaard Fjeldstad Byr\u00e5dsleiar Byr\u00e5d for klima, milj\u00f8 og byutvikling Dokumentet er godkjent elektronisk. Vedlegg: Fagnotat datert 01.02.2023, med f\u00f8lgjande vedlegg: 1. Oversiktskart 2. Oversiktsfoto 3. Situasjonsplan 4. Merknad fra Vestland fylkeskommune, datert 06.12.2022 5. Klager p\u00e5 Byr\u00e5dens vedtak 6. Byr\u00e5dens vedtak, datert 26.10.2022 7. Tilleggsnotat datert 28.09.2022 8. S\u00f8knad om dispensasjon fra plankrav 9. Nabovarsling, merknader og svar p\u00e5 merknader 10. Uttalelse fra Statens vegvesen, datert 22.06.2022 11. Fagnotat datert 13.06.2022 12. Bekreftelse p\u00e5 mottatt klage, datert 27.04.2022 13. Klage p\u00e5 vedtak, datert 07.04.2022 14. Avslag p\u00e5 s\u00f8knad, datert 18.03.2022 15. Uttalelse fra Byantikvaren, datert 16.03.2022 16. Uttalelse fra Vestland fylkeskommune, kultur, datert 23.02.2022 17. Uttalelse fra Statens vegvesen, datert 11.02.2022 18. Uttalelse fra Bj\u00f8rgvin bisped\u00f8mme, datert 01.02.2022 19. Uttalelse fra Den norske kirke, datert 27.01.2022 20. Uttalelse fra Bergen Vann 21. Uttalelse fra Bymilj\u00f8etaten gjeldende avkj\u00f8ring 22. Nabomerknader og tilsvar- 23. S\u00f8knad 24. Referat fra forh\u00e5ndskonferanse 25. Tegninger 5 "
}