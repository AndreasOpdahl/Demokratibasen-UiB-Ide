{
  "dokument_id": "5dfc7f80-118f-569d-9886-cd0421d9a4fc",
  "doc_type": "case_presentation",
  "kommune": 4601,
  "tittel": "Bergenhus, Gnr. 216, Bnr. 853 mfl., Fagerdalen lager (planID 70350000). 2. gangs behandling av detaljregulering",
  "url": "https://bergen.kommune.no/politikere-utvalg/api/fil/bk360/9393462/Framstilling-Bergenhus-Gnr-216-Bnr-853-mfl-Fagerdalen-lager-planID-70350000-2-gangs-behandling-av-detaljregulering",
  "tekst": " BYR\u00c5DET Byr\u00e5dssak /23 Saksframstilling V\u00e5r referanse: 2022/56739-84 Bergenhus, Gnr. 216, Bnr. 853 mfl., Fagerdalen lager (planID 70350000). 2. gangs behandling av detaljregulering Hva saken gjelder: Ard Arealplan AS foresl\u00e5r p\u00e5 vegne av Safari Eiendom AS detaljregulering for Fagerdalen ved L\u00f8nborglien, nord i Bergenhus bydel (figur 1). Planomr\u00e5det grenser til Fagerdalsfjellet i \u00f8st, Helvetesvatnet i nord samt flere omr\u00e5der med boligbebyggelse (figur 2). Hensikten med planforslaget er \u00e5 legge til rette for \u00e5 erstatte deler av eksisterende bygningsmasse med st\u00f8rre nybygg for lager og plasskrevende varehandel. Figur 1 og 2. Planomr\u00e5det Planforslagets hovedinnhold Planforslaget inneb\u00e6rer en videref\u00f8ring av dagens virksomhet i omr\u00e5det, hvor det har v\u00e6rt drevet trelasthandel siden 1950-tallet (Adolf Jahnsen AS). Ny planlagt bebyggelse ligger innenfor felt KBA1 i plankartet (figur 5). Forslagsstiller skal leie ut til Neumann Bygg AS, og planforslaget er tilpasset Neumann sin virksomhet og behov som er distribusjonslager og trelasthandel i hovedsak for det profesjonelle markedet. Planforslaget foresl\u00e5s en maksimal grad av utnytting p\u00e5 90 %-BRA for felt KBA1, tilsvarende 10 174 m2 BRA (inkludert parkering). Nybygget skal v\u00e6re todelt med lagerhall plassert inn mot fjellskj\u00e6ringen i \u00f8st og med frittliggende bygg i vest. Foresl\u00e5tte maksimale byggeh\u00f8yder er kote +64,5 mot \u00f8st og +61,5 mot vest. 1 Figur 3. Dagens situasjon Figur 4. Fremtidig situasjon med nytt bygg Planforslaget inneb\u00e6rer utbedring av kryss mellom fylkesveg Helleveien og kommunal veg L\u00f8nborglien, samt utbedring av privat atkomstveg Fagerdalen. Figur 5. Plankart Figur 6. Illustrasjon av nytt bygg Overordnede f\u00f8ringer Omr\u00e5det er avsatt til \u00f8vrig byggesone (sone 4) i kommuneplanens arealdel (KPA 2018) og er i hovedsak uregulert. I \u00f8vrig byggesone tillates det i utgangspunktet ikke vesentlig nybygging, men eksisterende n\u00e6ringsomr\u00e5der kan videref\u00f8res, og eksisterende drift kan utvides innenfor gjeldende rammer, og handel med vareutvalg som trelast og st\u00f8rre byggevarer kan etableres. Virksomheten m\u00e5 imidlertid ikke gi vesentlig belastning for boligmilj\u00f8er, og det tillates ikke tiltak med h\u00f8y arbeidsplass- eller bes\u00f8ksintensitet. Planprosess og medvirkning Oppstart av planarbeid ble kunngjort 19.09.2020. Planforslaget l\u00e5 ute til h\u00f8ring og offentlig ettersyn i perioden 21.01.2023\u201307.03.2023. Det ble mottatt tre private merknader og 11 h\u00f8ringsuttalelser hvorav to av disse var innsigelser fra NVE og Vestland fylkeskommune. Innsigelsespunkter: - Fare for steinsprang/skred er ikke godt nok vurdert - Faren for kvikkleireskred ikke er tilstrekkelig avklart - Tidspunkt for rekkef\u00f8lgekrav om opparbeiding av fortau - Utforming av veg 2 \u00d8vrige merknader og uttalelser: - Hensyn til natur og milj\u00f8: kantvegetasjon langs vannet m\u00e5 beholdes, det m\u00e5 sikres at det ikke skjer skadelig avrenning til vannet, \u00f8kologisk korridor m\u00e5 sikres - Utforming av bebyggelsen: lagerbygget fremst\u00e5r som stort og dominerende - St\u00f8y fra f.eks. produksjonsutstyr, vifter og trafikk m\u00e5 ikke bli til plage for nabolaget Endringer etter offentlig ettersyn: - Faresone skred er justert p\u00e5 plankartet - Form\u00e5lsgrense for lager/forretning mot vannet er trukket tilbake slik at det blir minst 10 meter regulert gr\u00f8nnstruktur langs vannet - Bestemmelser for \u00e5 forhindre forurensning til vannet er supplert og kvalitetssikret - Bestemmelser om st\u00f8y i anleggs- og driftsfase er innarbeidet - Verneverdig bygg Fagerdalen 6, felt I/L2, er markert med hensynssone bevaring kulturmilj\u00f8 med tilh\u00f8rende bestemmelse Innsigelsesmyndighetene har bekreftet at innsigelsene er l\u00f8st og trukket. Fagetatens vurdering og anbefaling: Plan- og bygningsetaten (PBE) har utarbeidet et grundig fagnotat, som ligger ved saken. Under vil bare de viktigste vurderingene gjengis. For mer detaljerte opplysninger om PBE sine vurderinger blir det vist til fagnotatet i sin helhet. Lokalisering og arealform\u00e5l I l\u00f8pet av prosessen har flere h\u00f8ringsinstanser stilt sp\u00f8rsm\u00e5l om lokaliseringen av lager og plasskrevende varehandel i \u00f8vrig byggesone er i samsvar med overordnede m\u00e5l og planer. Det er i planprosessen lagt s\u00e6rlig vekt p\u00e5 \u00e5 redusere negative konsekvenser for omgivelsene. Plan- og bygningsetaten har vurdert omr\u00e5det som lite egnet til boligform\u00e5l p\u00e5 grunn av rasfare, avstand fra sentrumsomr\u00e5der og d\u00e5rlig lokalklima/solforhold. Etter PBE sin vurdering er omr\u00e5det egnet til bruk til lager, plasskrevende handel og lett industri, og planforslaget vurderes \u00e5 v\u00e6re i samsvar med KPA 2018. Volum og arkitektur Etter PBE sin vurdering er det en fordel \u00e5 f\u00e5 ryddet opp i omr\u00e5det. Ettersom planomr\u00e5det ligger n\u00e6rt bolig- og friluftsomr\u00e5der, er det lagt vekt p\u00e5 at omr\u00e5det m\u00e5 f\u00e5 et estetisk l\u00f8ft og at ny bebyggelse m\u00e5 tilpasses omgivelsene. Det er sikret at det skal benyttes en dempet farge- og materialpallett tilpasset naturen, og at reflekterende fasadematerialer ikke tillates. Det er ogs\u00e5 sikret at fasadene mot fylkesvegen og friluftsomr\u00e5det skal oppf\u00f8res i tre og tilrettelegges for vertikal beplantning eller fasader med integrert vegetasjon. Grad av utnytting i \u00f8vrig byggesone skal i utgangspunktet v\u00e6re maksimalt 45 %-BRA, men etter PBE sin vurdering t\u00e5ler omr\u00e5det et st\u00f8rre volum ettersom omr\u00e5det ligger i en forsenking ved en h\u00f8y fjellskrent og er relativt skjult for omgivelsene. Foresl\u00e5tt volum vil, etter PBE sin vurdering, ikke gi reduksjon av sol- og utsiktsforhold for eksisterende bebyggelse, og er tilpasset omgivelser og terreng. Parkeringsdekning Parkeringsdekning i henhold til KPA for lager/engros i \u00f8vrig byggesone er 3\u20136 per 1000 m2 BRA, dette vil tilsvare en dekning p\u00e5 30\u201360 bilparkeringsplasser for felt KBA1. Det foresl\u00e5s maksimalt 20 parkeringsplasser for ansatte og gjester, i tr\u00e5d med forslagsstillers \u00f8nsker. Det er sikret 2 parkeringsplasser for bevegelseshemmede, og tilrettelegging for lading ved parkeringsplassene. Krav til sykkelparkering i henhold til KPA er 2 per 1000 m2 BRA, tilsvarende 20 plasser. I planforslaget legges til rette for 24 sykkelparkeringsplasser ved hovedinngang. 3 PBE slutter seg til foresl\u00e5tt parkeringsdekning for bil som er lavere enn kravet i KPA ettersom planomr\u00e5det er relativt godt tilrettelagt for at ansatte kan g\u00e5, sykle og bruke kollektiv, og som virkemiddel for \u00e5 unng\u00e5 \u00f8kning i personbiltrafikk. Hensyn til vassdrag og kantvegetasjon I vedlagt naturmangfoldvurdering datert september 2021er Helvetesvatnet med kantvegetasjon vurdert \u00e5 ha verdi som lokalt viktig vannmilj\u00f8. Eksisterende rubbhall st\u00e5r p\u00e5 det n\u00e6rmeste 6 meter fra vannet i \u00f8st. I foreliggende planforslag er minimum 10 meter regulert gr\u00f8nnstruktur innarbeidet, og byggegrensen er lagt 2 meter innenfor form\u00e5lsgrensen for \u00e5 sikre areal til oppf\u00f8ring og vedlikehold av nybygg, slik at byggegrensen er minimum 12 meter fra vannkanten. Det er stilt krav om at innenfor form\u00e5l gr\u00f8nnstruktur, skal eksisterende asfalt fjernes og erstattes med rene jordmasser, deretter skal arealet beplantes med ny vegetasjon tiln\u00e6rmet lik den eksisterende kantvegetasjonen. I tillegg er det sikret krav om planer for bevaring av eksisterende vegetasjon og revegetasjon. For \u00e5 hindre forurensning til vannet stilles det krav om tiltaksplan som skal inkludere plan for hvor overflatevann skal ledes f\u00f8r det n\u00e5r vassdraget, plan for hvor masser kan mellomlagres, overv\u00e5king av overflatevann og vannkvalitet, og etablering av midlertidig gjerde i anleggsperioden. Etter PBE sin vurdering er hensynet til Helvetesvatnet med kantvegetasjon tilstrekkelig ivaretatt. Bestemmelser for \u00e5 hindre st\u00f8y- og lysforurensning Etter offentlig ettersyn er det innarbeidet bestemmelser for \u00e5 forhindre st\u00f8y- og lysforurensning fra omr\u00e5det. I planforslaget tillates ikke st\u00f8yende tungindustri eller forurensende virksomheter i omr\u00e5det. Det kan forekomme st\u00f8yende aktivitet i omr\u00e5det i form av tungtrafikk og lyd fra porter til lagerhallen, men det er angitt at det ikke tillates st\u00f8yende aktivitet utenfor tidsrommet 07.00\u201318.00 og sikret at st\u00f8y fra nybygg ikke skal overskride grenseverdier i enhver tids gjeldende st\u00f8yretningslinje T-1442. Etter PBE sin vurdering er foresl\u00e5tte bestemmelser dekkende. Klimagassreduserende tiltak Det er utarbeidet klimagassberegninger i forbindelse med planarbeidet. Det er sikret i bestemmelser at det skal tilrettelegges for bebyggelse med lavt energiforbruk, og nullutslippsl\u00f8sninger skal vurderes. Det er allerede gitt tillatelse til riving/demontering av eksisterende bygg innenfor felt KBA1, og forslagsstiller har redegjort for p\u00e5g\u00e5ende prosjekter med ombruk og gjenbruk av materialer i samarbeid med Stiftelsen Bergen Vel, blant annet blir treverk sendt til Bergen fengsel og \u00c5sane og Laksev\u00e5g videreg\u00e5ende skoler for bruk i verksteder. Dette er positive tiltak i tr\u00e5d med kommunens m\u00e5l om gjenbruk. Av hensyn til klima og milj\u00f8, men ogs\u00e5 mulig synlighet fra h\u00f8yere liggende boligomr\u00e5der, skal nybygget ha beplantede takflater med organisk materiale og pollinatorvennlig vegetasjon. Det foresl\u00e5s at solenergianlegg og/eller lignende milj\u00f8- og klimavennlige energikilder kan kombineres med beplantede tak eller erstatte opptil 50 % av arealet med beplantede tak. Plan- og bygningsetaten anbefaler f\u00f8lgende vedtak: I medhold av plan- og bygningsloven \u00a7\u00a7 12-12, jf. 12-11, vedtas f\u00f8lgende forslag til detaljregulering: a. Bergenhus. Gnr. 216, Bnr. 853 mfl., Fagerdalen, lager, arealplan-ID 70350000 vist p\u00e5 plankart, sist datert 06.10.2023 4 b. Tilh\u00f8rende reguleringsbestemmelser, sist datert 30.10.2023 Byr\u00e5dets vurdering og anbefaling/konklusjon: Byr\u00e5det er positiv til at det gjennom forslag til reguleringsplan \u00e5pnes for etablering av et nybygg for lager og plasskrevende varehandel. Bakgrunnen for planforslaget er at Neumann Bygg AS skal flytte ut av sine lokaler i Sandviken hvor arealet skal fortettes med blant annet bolig (p\u00e5g\u00e5ende arbeid med omr\u00e5deregulering for Kristianholm, planID 61690000). Planforslaget er dermed et ledd i en viktig flyttekjede som muliggj\u00f8r en transformasjon av sentrumsn\u00e6re n\u00e6ringsomr\u00e5der. Slike n\u00e6ringsflyttekjeder har stor betydning som bidrag til en gr\u00f8nn byutvikling med reduserte utslipp og transportbehov, s\u00e6rlig for omr\u00e5det som frigj\u00f8res. Byr\u00e5det anser derfor dette planforslaget \u00e5 v\u00e6re viktig for b\u00e5de n\u00e6ringsutviklingen, men ogs\u00e5 som et ledd i en \u00f8nsket transformasjon av byn\u00e6re omr\u00e5der, jf. Strategisk temakart Bergen 2030. Byr\u00e5det ser positivt p\u00e5 at n\u00e6ringsdrivende kan finne nye areal innenfor Bergen kommune og p\u00e5 det viset kan bidra til \u00e5 redusere transportbehovet og utslippene. Byr\u00e5det stiller seg positiv til at det er gjort en rekke grep for \u00e5 sikre at den nye bebyggelsen tilpasser seg omgivelsene og f\u00e5r en god utforming, herunder bruk av vegetasjon p\u00e5 taket, beplantning p\u00e5 vegg, bruk av trekledning i deler av fasaden samt andre materialer med en dempet naturfarge. Dette medf\u00f8rer at planforslaget bidrar til en opprustning av omr\u00e5det, og viser at nye n\u00e6ringsomr\u00e5der kan og b\u00f8r utformes ikke bare av hensyn til funksjonalitet, men ogs\u00e5 kvalitet. Trafikale forhold og parkering Byr\u00e5det noterer seg at flere naboer er bekymret for trafikksikkerheten som f\u00f8lge av den foresl\u00e5tte utbyggingen. Krysset L\u00f8nborglien x Helleveien har ikke tilfredsstillende utforming i dagens situasjon, s\u00e6rlig for g\u00e5ende og syklende. Det er i planforslaget stilt flere rekkef\u00f8lgekrav knyttet til utbedring av veg, blant annet oppstramming av krysset, etablering av trafikk\u00f8y og opparbeiding av fortau. Statens vegvesen har uttalt at disse tiltakene vil gi en vesentlig forbedring av trafikksikkerheten. Byr\u00e5det er positive til at det gj\u00f8res grep for \u00e5 forbedre trafikksituasjonen i n\u00e6romr\u00e5det. Byr\u00e5det er opptatt av \u00e5 sikre nok parkering i forbindelse med utbygging av nye prosjekt, med m\u00e5l om \u00e5 redusere fremmedparkering og f\u00f8lgelig ulemper for n\u00e6rmilj\u00f8et. PBE skriver i fagnotatet at foresl\u00e5tt parkeringsdekning for bil er lavere enn kravet i KPA 2018. Dette begrunnes i forslagsstillers planbeskrivelse med at det f\u00f8rst og fremst er firma/proffkunder som vil benytte seg av det planlagte anlegget til Neumann. Firma/proffkunder vil hente varer med st\u00f8rre kj\u00f8ret\u00f8y direkte i lagerarealene, og har dermed lite behov for de avsatte parkeringsplassene. Forslagsstiller har selv vurdert at parkeringskravet i KPA 2018 ikke kan legges til grunn da det utl\u00f8ser krav om for mange parkeringsplasser for deres behov. PBE peker ogs\u00e5 p\u00e5 at planomr\u00e5det er relativt godt tilrettelagt for at ansatte kan g\u00e5, sykle og bruke kollektiv. Byr\u00e5det anser temaet for \u00e5 v\u00e6re grundig vurdert og slutter seg til parkeringsdekningen som er foresl\u00e5tt i planforslaget. Hensyn til vassdrag og gr\u00f8nnstruktur Byr\u00e5det stiller seg positivt til at plangrepet i hovedsak baserer seg p\u00e5 \u00e5 gjenbruke allerede bebygde arealer og transformere eksisterende bebyggelse fremfor \u00e5 bygge ned gr\u00f8nnstruktur. Plan- og bygningsetaten har vurdert at det gjennom plankart og bestemmelser er sikret tilstrekkelig med avb\u00f8tende tiltak til at hensynet til Helvetesvatnet med kantvegetasjon er tilstrekkelig ivaretatt. Det fremg\u00e5r av naturmangfoldloven (nml.) \u00a7 7 at prinsippene i \u00a7\u00a7 8 til 12 skal legges til grunn som retningslinjer ved ut\u00f8velse av offentlig myndighet. Videre fremg\u00e5r det at denne 5 vurderingen skal fremg\u00e5 av avgj\u00f8relsen. Siden dette ikke er omtalt i fagnotatet ser byr\u00e5det behov for \u00e5 presisere begrunnelsen for planforslaget knyttet til naturmangfoldloven \u00a7\u00a7 8 til 12. Nml. \u00a7 8 gir f\u00f8ringer for kunnskapsgrunnlaget for offentlige avgj\u00f8relser som f\u00e5r konsekvenser for naturmangfoldet. Det er utarbeidet en naturmangfoldvurdering som, etter byr\u00e5dets syn gir et godt bilde av naturmangfoldverdiene i og utenfor planomr\u00e5det. Kravet til kunnskapsgrunnlag etter nml. \u00a7 8 anses derfor som oppfylt. Videre gir nml. \u00a7 9 krav om en \u00abf\u00f8re-var-holdning\u00bb for \u00e5 unng\u00e5 alvorlig eller irreversibel skade p\u00e5 naturmangfoldet. Byr\u00e5det viser til at planforslaget i stor grad baserer seg p\u00e5 \u00e5 gjenbruke allerede bebygde arealer og ikke medf\u00f8rer inngrep i det som omtales som naturverdier i kunnskapsgrunnlaget. Det foreligger imidlertid en viss risiko for negativ p\u00e5virkning av vann og v\u00e5tmark, dersom avrenning og forurensning n\u00e5r det akvatiske \u00f8kosystemet i anleggsfasen. For \u00e5 avb\u00f8te dette er det i planforslaget stilt krav om plan for hvor overflatevann skal ledes f\u00f8r det n\u00e5r vassdraget, plan for hvor masser kan mellomlagres, overv\u00e5king av overflatevann og vannkvalitet, og etablering av midlertidig gjerde i anleggsperioden. Byr\u00e5det vurderer dermed at \u00abf\u00f8re var\u00bb-prinsippet i \u00a7 9 er tilstrekkelig ivaretatt. Av nml. \u00a7 10 g\u00e5r det frem at: \u00abEn p\u00e5virkning av et \u00f8kosystem skal vurderes ut fra den samlede belastning som \u00f8kosystemet er eller vil bli utsatt for\u00bb. N\u00e6ringsomr\u00e5det i Fagerdalen er omgitt av natur b\u00e5de i nord, \u00f8st s\u00f8r og vest, men med ulike \u00f8kosystem og naturtyper. Planforslaget inneb\u00e6rer at rundt 6000 m2 naturomr\u00e5de som er avsatt til \u00f8vrig byggesone i KPA 2018 reguleres tilbake til gr\u00f8nnstruktur og LNF-form\u00e5l. Dette kombinert med at planforslaget kun ber\u00f8rer mindre deler av dagens gr\u00f8nnstruktur, gj\u00f8r at byr\u00e5det anser den samlede p\u00e5virkningen for \u00e5 v\u00e6re begrenset. Videre fremg\u00e5r det av nml. \u00a7 11 at tiltakshaver skal b\u00e6re kostnadene ved \u00e5 hindre eller begrense naturskadene ved tiltaket, og nml. \u00a7 12 krever at man fors\u00f8ker \u00e5 unng\u00e5 eller begrense skadene p\u00e5 naturmangfoldet gjennom valg av driftsmetoder, teknikk og lokalisering. I denne saken er det stilt flere krav som sikrer avb\u00f8tende tiltak (jf. bestemmelsene \u00a7\u00a7 2.6, 3.3, 5.3 og 6.2.2.). Prinsippene i nml. \u00a7\u00a7 11 og 12 vurderes derfor som hensyntatt. Konklusjon Det er i planarbeidet gjort mange grep for \u00e5 ta hensyn til b\u00e5de naboer, natur og klima, og forslagsstiller viser h\u00f8ye ambisjoner hva gjelder utformingen av bebyggelsen og planomr\u00e5det. Byr\u00e5det stiller seg positiv til planforslaget og anbefaler det vedtatt. \u00d8konomiske konsekvenser: Planforslaget er en privat detaljreguleringsplan, og medf\u00f8rer ikke \u00f8konomiske konsekvenser for Bergen kommune. Begrunnelse for framleggelse til bystyret: I henhold til plan- og bygningsloven \u00a7 3-3, andre ledd, ligger det til bystyret selv \u00e5 vedta reguleringsplan, jf. \u00a7 12-12. Utvalg for milj\u00f8 og byutvikling skal avgi innstilling i saken. Byr\u00e5det innstiller til bystyret \u00e5 fatte f\u00f8lgende vedtak: I medhold av plan- og bygningsloven \u00a7\u00a7 12-12, jf. 12-11, vedtas f\u00f8lgende forslag til detaljregulering: a) Bergenhus. Gnr. 216, Bnr. 853 mfl., Fagerdalen, lager, arealplan-ID 70350000 vist p\u00e5 plankart, sist datert 06.10.2023 6 b) Tilh\u00f8rende reguleringsbestemmelser, sist datert 30.10.2023 Dato: 5. desember 2023 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagnotat datert 20.10.2023, med f\u00f8lgende vedlegg: Plankart datert 06.10.2023 Reguleringsbestemmelser datert 30.10.2023 Planbeskrivelse datert 19.10.2023 Merknadsskjema etter offentlig h\u00f8ring datert 19.10.2023 Illustrasjonsplan datert 16.10.2023 Snitt og oppriss del 1 datert 22.06.2023 Snitt og oppriss del 2 datert 22.06.2023 Fotomontasje, perspektiv del 1 datert 26.06.2023 Fotomontasje, perspektiv del 2 datert 22.06.2023 Fasader datert 22.06.2023 Plan 01-03 datert 22.06.2023 Masseberegning datert 13.10.2022 Sol- og skyggeillustrasjoner datert 22.06.2023 Trafikkplan datert 22.06.2023 Lengde- og tverrprofiler veg datert 08.06.2023 Sporingskurver datert 19.10.2023 ROS-analyse datert 06.06.2023 VA-rammeplan datert 26.06.2023 Kulturminnedokumentasjon datert mai 2022 Trafikkanalyse datert 08.04.2022 Mobilitetsplan datert 28.10.2022 Notat Tilkomst til planomr\u00e5det datert 19.10.2023 Notat Trafikkvurdering av kryss Helleveien-L\u00f8nborglien datert 19.04.2021 Naturmangfoldrapport datert september 2021 Plan for bevaring av kantvegetasjon datert 29.06.2022 Skredfarerapport datert 11.05.2023 Flomfarerapport datert 08.11.2021 Klimagassberegning datert 02.05.2022 Geotekniske unders\u00f8kelser datert 13.03.2023 Milj\u00f8unders\u00f8kelser datert 15.01.2020 Brev fra Vestland fylkeskommune datert 08.08.2023 Brev fra NVE datert 27.09.2023 Brev fra Statsforvalteren i Vestland datert 04.10.2023 7 "
}