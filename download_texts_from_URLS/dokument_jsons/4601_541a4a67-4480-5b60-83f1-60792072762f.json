{
  "dokument_id": "541a4a67-4480-5b60-83f1-60792072762f",
  "doc_type": "case_presentation",
  "kommune": 4601,
  "tittel": "Partssamarbeid etter Hovedavtalen i Bergen kommune",
  "url": "https://bergen.kommune.no/politikere-utvalg/api/fil/bk360/11272486/Framstilling-Partssamarbeid-etter-Hovedavtalen-i-Bergen-kommune",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2024/153716-1 Partssamarbeid etter Hovedavtalen i Bergen kommune Hva saken gjelder: I denne saken beskrives systemet for partssamarbeid etter Hovedavtalen i Bergen kommune, med fokus p\u00e5 hvordan partssamarbeidet ivaretas og styrkes. Det beskrives s\u00e6rskilt hvordan dr\u00f8ftingsplikten ivaretas i et parlamentarisk system, for \u00e5 sikre at arbeidstakerorganisasjonenes synspunkter innhentes i saker som gjelder kommunens tjenester. I Bergen bystyres m\u00f8te 16.06.2021 ble sak 194/21 behandlet. Saken var en orientering om Tillits- og faglighetsreformen. Bystyret vedtok f\u00f8lgende merknad: \u00abBystyret ber byr\u00e5det om \u00e5 legge frem en sak som beskriver hvordan hovedavtalen og partssamarbeidet ivaretas og eventuelt styrkes, samt en beskrivelse av samarbeidsorganer mellom tillitsvalgte, ledelse og brukergrupper. Bystyret ber ogs\u00e5 byr\u00e5det om \u00e5 presentere synspunktene fra de tillitsvalgte i kommunens saksbehandling om v\u00e5re tjenester.\u00bb Oppf\u00f8lgingen av denne merknaden har v\u00e6rt etterlyst i skriftlig sp\u00f8rsm\u00e5l nr 37 fra Eira Vilde Martinsen Garrido (SV), behandlet i Utvalg for finans, kultur og n\u00e6ring 5.oktober 2022. Oppf\u00f8lgingen er ogs\u00e5 tatt opp av Mikkel Gr\u00fcner (SV) i Forretningsutvalget under sak 265/24 Eventuelt Forretningsutvalget 13.08.2024, besvart av Byr\u00e5dsleder under sak 288/24 Eventuelt forretningsutvalget 03.09.2024. Denne saken tar i hovedsak for seg den delen av merknaden som handler om hvordan hovedavtalen og partssamarbeidet ivaretas. Byr\u00e5det bes i merknaden om \u00e5 presentere synspunktene fra de tillitsvalgte i kommunens saksbehandling om v\u00e5re tjenester. Det beskrives ogs\u00e5 i denne saken hvordan tillitsvalgte og deres medvirkning ivaretas underveis i saksforberedelsen, og hvordan deres synspunkter synliggj\u00f8res i saker som gjelder kommunens tjenester. Samarbeid med brukergrupper er ikke en del av medbestemmelsesordningen etter Hovedavtalen. Ansattes rett til \u00e5 medvirke gjennom de tillitsvalgte kan derfor ikke sees i sammenheng med brukeres rett til innflytelse. Det er den enkelte byr\u00e5dsavdeling, etat og enhet sitt ansvar \u00e5 ivareta brukergruppers rett til medvirkning. I tillegg finnes lovbestemte r\u00e5dsorganer p\u00e5 bystyresiden som ogs\u00e5 ivaretar enkelte brukergrupper. Eksempler p\u00e5 samarbeid med brukergrupper beskrives ogs\u00e5 i saken. \u00d8konomiske konsekvenser: Saken beskriver status og har ingen \u00f8konomiske konsekvenser. 1 Byr\u00e5dets vurdering og anbefaling/konklusjon: Denne saken beskriver partssamarbeid med arbeidstakerorganisasjonene. B\u00e5de Hovedavtalens bestemmelser og organiseringen av Bergen kommune er retningsgivende for samarbeidet. I form\u00e5let til Hovedavtalen st\u00e5r det: \u00abHovedavtalen skal gjennom ordningen med tillitsvalgte gi arbeidstakerne reell innflytelse p\u00e5 hvordan arbeidsplassen skal organiseres, og hvordan tjenestene skal utvikles, slik at dette bidrar til en fleksibel og brukervennlig tjenestestyring\u00bb. Bergen kommune er som arbeidsgiver forpliktet til \u00e5 f\u00f8lge bestemmelsene i Hovedavtalen. Like viktig er det at kommunen som arbeidsgiver legger til grunn at alle beslutninger prinsipielt blir bedre av at arbeidstakernes synspunkt blir h\u00f8rt. Evalueringer og generelle tilbakemeldinger fra ledere og tillitsvalgte viser at det gjennomg\u00e5ende er et velfungerende partssamarbeid i store deler av organisasjonen. Det finnes dr\u00f8ftingsarenaer i de fleste tjenestene og generelt er det god dialog mellom arbeidsgiver og arbeidstakerorganisasjonene. Gjennom dr\u00f8ftingsarenaene tilrettelegges det for at de ansatte gjennom arbeidstakerorganisasjonene f\u00e5r fremmet sine synspunkt p\u00e5 utviklingen av tjenestene i kommunen. Det er bred enighet mellom Bergen kommune og arbeidstakerorganisasjonene om at det er \u00f8nskelig og viktig med et velfungerende partssamarbeid for at Bergen kommune skal kunne leve opp til sine forpliktelser som tjenesteleverand\u00f8r og arbeidsgiver. Det har gjennom flere \u00e5r blitt jobbet m\u00e5lrettet for \u00e5 styrke det gode partssamarbeidet i Bergen kommune. Dette arbeidet, med vekt p\u00e5 systematisk plan og gjennomf\u00f8ring av fellesskolering, var begrunnelsen for at Bergen kommune under Arbeidsmilj\u00f8konferansen i Vestland i 2023 ble tildelt arbeidsmilj\u00f8prisen. Ivaretakelse og styrking av det gode partssamarbeidet krever kontinuerlig og m\u00e5lrettet arbeid av arbeidsgiver og arbeidstakerorganisasjonene sammen. Verkt\u00f8y som benyttes i dette arbeidet i tillegg til praktiseringen av partssamarbeidet er blant annet fellesskolering av ledere og tillitsvalgte og systematisk evaluering. Begrunnelse for framleggelse til bystyret: Bystyrets vedtak i sak 194/21, Orientering om Tillits- og faglighetsreformen, merknad, hvor bystyret ber byr\u00e5det legge fram en sak som beskriver hvordan hovedavtalen og partssamarbeidet ivaretas og eventuelt styrkes, samt en beskrivelse av samarbeidsorganer mellom tillitsvalgte, ledelse og brukergrupper. Bystyret ber ogs\u00e5 byr\u00e5det om \u00e5 presentere synspunktene fra de tillitsvalgte i kommunens saksbehandling om v\u00e5re tjenester. Byr\u00e5det innstiller til bystyret \u00e5 fatte f\u00f8lgende vedtak: Bystyret tar redegj\u00f8relsen om partssamarbeid etter Hovedavtalen i Bergen kommune til orientering. Dato: 8. april 2025 Christine B. Meyer Byr\u00e5dsleder Dokumentet er godkjent elektronisk. 2 Saksframstilling: Bergen kommune st\u00e5r overfor store utfordringer i \u00e5rene som kommer. Endring og omstilling vil i denne tiden prege b\u00e5de organisasjonen og den enkelte medarbeider. For \u00e5 kunne gjennomf\u00f8re n\u00f8dvendige endringsprosesser p\u00e5 en god m\u00e5te st\u00e5r partssamarbeidet sentralt. Partsforholdet er definert som samarbeidet mellom Bergen kommune som arbeidsgiver og de ansattes organisasjoner representert ved tillitsvalgte. Samarbeid med vernetjenesten etter arbeidsmilj\u00f8loven ber\u00f8res ikke. Byr\u00e5det beskriver videre: 1. hvordan partssamarbeidet ivaretas og styrkes 2. arenaer for samarbeid mellom tillitsvalgte og arbeidsgiver i Bergen kommune, samt kort om arenaer for brukermedvirkning 3. hvordan det tilrettelegges for at tillitsvalgte f\u00e5r lagt fram sine synspunkter p\u00e5 utviklingen av tjenestene i kommunen 1. Hvordan hovedavtalen og partssamarbeidet ivaretas og styrkes Partssamarbeidet ivaretas og styrkes f\u00f8rst og fremst ved at arbeidsgiver s\u00f8rger for at tillitsvalgte f\u00e5r medvirke, og ved at tillitsvalgte representerer sine medlemmer p\u00e5 en god m\u00e5te. Det er ulike m\u00e5ter \u00e5 gj\u00f8re dette p\u00e5 i saker som skal behandles politisk, og saker som gjelder drift og tjenesteutvikling som foreg\u00e5r fra dag til dag i byr\u00e5dsavdelinger, etater og enheter. 1.1 Medbestemmelse i saker som skal behandles politisk Demokratiske spilleregler og form\u00e5l skal overholdes. Samtidig er medbestemmelse og medinnflytelse viktig. I saker av betydning for byens innbyggere skal ikke ansatte ha st\u00f8rre p\u00e5virkning enn det andre innbyggere har gjennom politiske vedtaksorganer. Samtidig m\u00e5 saker som har betydning for de ansattes l\u00f8nns- og arbeidsvilk\u00e5r dr\u00f8ftes selv om det er saker som vedtas politisk. I Hovedavtalen del B er enkelte typer saker nevnt s\u00e6rskilt: - Omorganisering, der arbeidsgiver s\u00e5 tidlig som mulig skal informere, dr\u00f8fte og ta de tillitsvalgte med p\u00e5 r\u00e5d n\u00e5r det gjelder omorganisering/omlegging av driften og rasjonalisering/driftsinnskrenkning som kan f\u00e5 sysselsettingsmessige konsekvenser - Konkurranseutsetting, der den enkelte arbeidstakerorganisasjon og/eller forhandlingssammenslutning f\u00f8r vedtak skal gis anledning til \u00e5 uttale seg skriftlig for besluttende organ. - Endringer og omstillinger i kommunen/mellom kommuner eller ved oppf\u00f8lging og implementering av nasjonale reformer som vil f\u00e5 betydning for arbeidstakerne, der arbeidsgiver p\u00e5 et tidligst mulig tidspunkt skal informere, dr\u00f8fte og ta de tillitsvalgte med p\u00e5 r\u00e5d. Arbeidstakernes behov for trygghet skal ivaretas gjennom \u00e5pne planprosesser hvor m\u00e5l og konsekvenser s\u00e5 langt som mulig gj\u00f8res kjent I hver enkelt sak vurderes derfor om den har betydning for de ansattes l\u00f8nns- og arbeidsvilk\u00e5r, hvem saken eventuelt skal dr\u00f8ftes med og n\u00e5r i beslutningsprosessen eller saksbehandlingen informasjon og dr\u00f8fting skal skje. Valgte politiske representanter skal ikke selv gjennomf\u00f8re dr\u00f8ftinger. Det er administrasjonen som gjennomf\u00f8rer dr\u00f8ftinger som en del av saksforberedelsene til et vedtak. 3 Hovedavtalen sier at informasjon og dr\u00f8fting skal foreg\u00e5 s\u00e5 tidlig som mulig. Arbeidsretten har i flere saker gjort vurderinger av dette begrepet. Det f\u00f8lger av AR-2002 s 90 og ARD 2008 s 135 at arbeidsgiver m\u00e5 ha en viss adgang til interne forberedelser og vurderinger av et sp\u00f8rsm\u00e5l f\u00f8r det dr\u00f8ftes med organisasjonene. Dr\u00f8ftelsesplikten oppst\u00e5r f\u00f8rst n\u00e5r det iverksettes en konkret, m\u00e5lrettet prosess mot beslutningen hvor arbeidstakerne m\u00e5 sikres medinnflytelse. I AR-2014-15 vurderes dette i et parlamentarisk styresett, der man konkluderer med at \u00abKommunen kunne i dette tilfellet f\u00f8rst iverksette en konkret og m\u00e5lrettet prosess (...) etter at dette var klarert i byr\u00e5det. (...) Innkalling til dr\u00f8ftelser ble sendt to dager etter byr\u00e5dskonferansen hvor det ble gitt klarsignal for \u00e5 g\u00e5 videre med prosessen. Dette oppfyller kravet til dr\u00f8ftelser s\u00e5 tidlig som mulig.\u00bb I Bergen kommune kan saker som etter en byr\u00e5dskonferanse settes p\u00e5 kartet for byr\u00e5dsbehandling, informeres om i perioden mellom konferansen og byr\u00e5dsm\u00f8tet. N\u00e5r det gjelder saker som skal dr\u00f8ftes, kalles det inn til informasjon og dr\u00f8fting s\u00e5 raskt som praktisk mulig etter at en sak har v\u00e6rt behandlet i byr\u00e5dskonferansen. Byr\u00e5det kan i enkelte tilfeller utvide tiden mellom konferanse og vedtak i byr\u00e5d. Det f\u00f8res referat fra dr\u00f8ftingsm\u00f8tet. N\u00e5r et vedtak er fattet i byr\u00e5det vil dette vanligvis medf\u00f8re en prosess i administrasjonen der vedtaket skal iverksettes. Dette f\u00f8lger etter det politiske vedtaket i tid. 1.2 Medvirkning i kommunens drift gjennom informasjon og dr\u00f8fting Det er ingen formelle begrensninger p\u00e5 muligheten til \u00e5 dr\u00f8fte de vedtak som gj\u00f8res i forbindelse med selve iverksettingen av et politisk vedtak. Bergen kommune legger til grunn at beslutninger som fattes alltid vil v\u00e6re tjent med at saken er best mulig opplyst. Medvirkning og medbestemmelse fra de ansatte, gjennom tillitsvalgtordningen, er en viktig del av \u00e5 f\u00e5 belyst alle sidene av en sak. Det vil derfor v\u00e6re i kommunens interesse at Hovedavtalen brukes aktivt og etter intensjonene. Der vedtak ikke skal til politisk behandling f\u00f8r iverksetting, vil informasjon og dr\u00f8ftelsesplikten inntre s\u00e5 snart prosess mot en beslutning starter. Prinsippet er at dr\u00f8fting gjennomf\u00f8res s\u00e5 tidlig som mulig slik at tillitsvalgte gis mulighet til \u00e5 opplyse saken, og p\u00e5 den m\u00e5ten p\u00e5virke beslutningen. Som hovedregel gjelder at en beslutning dr\u00f8ftes p\u00e5 det niv\u00e5 vedtak fattes, og informeres om p\u00e5 underliggende niv\u00e5. Det vil si at en endring som gjelder en etat, dr\u00f8ftes p\u00e5 etats- eller byr\u00e5dsavdelingsniv\u00e5 (avhengig av om etaten har egen dr\u00f8ftingsarena) og at enhetene og deres tillitsvalgte informeres. Beslutninger p\u00e5 enhetsniv\u00e5, dr\u00f8ftes der. 1.3 Utvikling og styrking av partssamarbeidet gjennom fellesskolering og evaluering Etter Hovedavtalen skal partene sammen og hver for seg s\u00f8rge for jevnlig oppf\u00f8lging og oppl\u00e6ring av ledere og tillitsvalgte, med sikte p\u00e5 en felles forst\u00e5else av Hovedavtalens intensjoner. En forutsetning for godt partssamarbeid er at partene har en felles forst\u00e5else av form\u00e5let med informasjon- og dr\u00f8ftingsplikten, og at ledere og tillitsvalgte p\u00e5 alle niv\u00e5er er godt skolert i dette arbeidet. Partene i Bergen kommune er enige om at felles skolering i Hovedavtalen og partssamarbeidet er et godt virkemiddel for \u00e5 oppn\u00e5 dette. Omfanget, innholdet i og organiseringen av fellesskoleringen er utviklet i tett samarbeid mellom arbeidsgiver og representanter fra arbeidstakerorganisasjonene. Begge parter er ogs\u00e5 aktive i gjennomf\u00f8ring av skoleringen. Skoleringen skjer hvert annet \u00e5r, i forbindelse med fornyelse av Hovedavtalen. 4 Fellesskoleringen best\u00e5r av et digitalt forkurs, der Hovedavtalen gjennomg\u00e5s. Forkurset f\u00f8lges av en heldagssamling som er bygget opp av temapresentasjoner og gruppediskusjoner i form av dialogspill. Tema p\u00e5 heldagssamlingen er blant annet roller og rolleforst\u00e5else, lov- og avtaleverk, reaksjonsformer og virkemidler i personalsaker, styringsrett, samhandlingsformer, arbeidsavtalen og fullmakter/delegasjon. Det gjennomf\u00f8res heldagssamlinger for alle byr\u00e5dsavdelinger, etater og enheter. Evalueringene etter skoleringen viser at dette er viktige og n\u00f8dvendige m\u00f8teplasser for \u00e5 bygge et godt partssamarbeid. De lokale partene skal ogs\u00e5 gjennomf\u00f8re \u00e5rlige evalueringsm\u00f8ter av partssamarbeidet p\u00e5 alle dr\u00f8ftingsniv\u00e5. Tema for evalueringen skal v\u00e6re b\u00e5de plan, innhold og form for medbestemmelse og informasjon. En slik evaluering er det viktigste virkemiddelet for \u00e5 videreutvikle en effektiv og god informasjons- og dr\u00f8ftingsarena p\u00e5 eget niv\u00e5. 2. Samarbeidsorganer mellom tillitsvalgte, ledelse og brukergrupper Det er fullmaktsstrukturen i kommunen som legger f\u00f8ringer for hvor informasjons- og dr\u00f8ftingsm\u00f8ter skal gjennomf\u00f8res. Hovedregelen for dr\u00f8ftingsarenaer er at de skal v\u00e6re p\u00e5 det niv\u00e5et beslutningene fattes. Der arbeidsgivers fullmakt er plassert, skal det v\u00e6re en dr\u00f8ftingsarena. Dette er gjennomf\u00f8rt i Bergen kommune i dag. Det finnes arenaer for informasjon og dr\u00f8fting p\u00e5 konsernniv\u00e5, p\u00e5 byr\u00e5dsavdelingsniv\u00e5, p\u00e5 etatsniv\u00e5 og p\u00e5 enhetsniv\u00e5. Det sentrale samarbeidsutvalget (DSSU) er en formell informasjonsarena p\u00e5 konsernniv\u00e5. Bergen kommune har vedtatt at DSSU opprettes som erstatning for det ordin\u00e6re administrasjonsutvalget etter kommuneloven \u00a75-11. DSSU er sammensatt av fem representanter utpekt av Byr\u00e5det og fem representanter utpekt av arbeidstakerorganisasjonene. Utvalget skal v\u00e6re et utvalg der partene informerer hverandre om aktuelle saker. Saker som skal dr\u00f8ftes tas opp i dr\u00f8ftingsm\u00f8tene p\u00e5 konsernniv\u00e5, byr\u00e5dsavdelinger eller p\u00e5 enhetene. Saker som gjelder hele kommunen eller mer enn en byr\u00e5dsavdeling, behandles i informasjons- og dr\u00f8ftingsm\u00f8ter p\u00e5 konsernniv\u00e5. Hvem som gjennomf\u00f8rer eller iverksetter konklusjonen fra dr\u00f8ftingen vil avhenge av sakens karakter. Ofte vil iverksettingen skje i den enkelte byr\u00e5dsavdeling, noe som kan medf\u00f8re egen dr\u00f8fting der. I saker der beslutningsfullmakt ligger til kommunaldirekt\u00f8r, er dr\u00f8ftingsm\u00f8tet p\u00e5 byr\u00e5dsavdeling korrekt arena for informasjon og dr\u00f8fting. Dette er ogs\u00e5 en naturlig arena for diskusjon, dr\u00f8fting og informasjon om avdelingens budsjetter og plandokumenter, samt implementering av politiske vedtak som f\u00e5r konsekvenser for de ansattes l\u00f8nns- og arbeidsvilk\u00e5r. Flere byr\u00e5dsavdelinger er enige med arbeidstakerorganisasjonene om at etater har egne arenaer for informasjon og dr\u00f8fting, mens det i andre byr\u00e5dsavdelinger er enighet om en felles dr\u00f8ftingsarena for niv\u00e5 1 og niv\u00e5 2. Det gj\u00f8res etter en konkret vurdering av hva som tjener partssamarbeidet og kvaliteten i tjenestene best. Alle enheter (styringsniv\u00e5 3) skal planlegge og organisere gode, formelle arenaer for medbestemmelse. Hovedavtalens form\u00e5l handler blant annet om et felles ansvar for partene til \u00e5 legge til rette for en positiv utvikling av kvalitativt gode tjenester. Enheten er de som er n\u00e6rmest kommunens brukere, og det vil v\u00e6re avgj\u00f8rende for kvaliteten p\u00e5 v\u00e5re tjenester at Hovedavtalens form\u00e5l om informasjon og dr\u00f8fting oppfylles p\u00e5 enhetene. 5 2.1 Beskrivelse av samarbeidsorganer s\u00e6rskilt knyttet til brukergrupper Etter Hovedavtalen skal partene som hovedregel v\u00e6re representert i ad hoc-utvalg o.l som utreder administrative sp\u00f8rsm\u00e5l. Slike grupper vil typisk v\u00e6re prosjektgrupper eller arbeidsgrupper, der ogs\u00e5 brukergrupper kan v\u00e6re representert. Arbeidsgiver og arbeidstakerorganisasjonene i Bergen kommune er enige om og tydelige p\u00e5 at arbeidstakerorganisasjonenes deltakelse i slike prosjekt- eller arbeidsgrupper ikke erstatter den medvirkning de skal ha gjennom informasjons- og dr\u00f8ftingsinstituttet. Samarbeid med brukergrupper er ikke en del av medbestemmelsesordningen etter Hovedavtalen. Ansattes rett til \u00e5 medvirke gjennom de tillitsvalgte kan ikke sees i sammenheng med brukeres rett til innflytelse. Det er en rekke f\u00f8ringer for brukermedvirkning f\u00f8r og under politiske beslutningsprosesser. Disse f\u00f8ringene er fastsatt b\u00e5de internasjonalt, nasjonalt og lokalt, for eksempel gjennom FNs b\u00e6rekraftsm\u00e5l, Plan- og bygningslovens kap 5 og i Klosterhagenerkl\u00e6ringens kapittel \u00abp\u00e5 lag med Bergen\u00bb. Den enkelte byr\u00e5dsavdeling, etat og enhet har ansvar for \u00e5 gi brukere medvirkning i egne tjenester, i tillegg til de lovbestemte r\u00e5dsorganene som tilh\u00f8rer bystyresiden. Ett eksempel p\u00e5 slik brukermedvirkning er n\u00e5r Etat for psykisk helse og rustjenester som et av resultatene etter et innspillsm\u00f8te med over 60 p\u00e5r\u00f8rende oppretter et Forbedringsteam. Dette teamet jobbet v\u00e5ren 2024 med \u00e5 utvikle gode strukturer for p\u00e5r\u00f8rende i sine tjenester. I Forbedringsteamet var p\u00e5r\u00f8rendeorganisasjonene Autismeforeningen, A-Larm og Landsforeningen for p\u00e5r\u00f8rende innen psykisk helse (LPP) med. Et annet eksempel er samarbeidet med urfolk og nasjonale minoriteter i Bergen. Ordf\u00f8reren og representanter fra foreningene til urfolk og nasjonale minoriteter er blitt enige om \u00e5 starte samarbeidet med \u00e5 styrke gruppenes rettigheter i Bergen kommune, og om \u00e5 legge til rette for bedre formidling av gruppenes historie her p\u00e5 Vestlandet. Foreningene skal ha et fast kontaktpunkt med kommunen, gjennom Byr\u00e5dsavdeling for barnevern, sosiale tjenester og mangfold (BBSM), og faste m\u00f8ter med politisk ledelse. Et tredje eksempel er innspillsm\u00f8ter. Bergen kommune har god erfaring med \u00e5 invitere til innspillm\u00f8ter og har eksempelvis gjort dette i forbindelse med plan for kj\u00f8nns- og seksualitetsmangfold, kulturstrategi, spr\u00e5kpolitisk plan og om bybudsjettet. Arbeidstakerorganisasjonene er som hovedregel ikke representert i disse arenaene for brukermedvirkning. 3. Hvordan presenteres synspunktene fra de tillitsvalgte i kommunens saksbehandling om v\u00e5re tjenester Felles for alle informasjons- og dr\u00f8ftingsarenaene er at det skal gjennomf\u00f8res formelle m\u00f8ter. Dette gjelder uansett om det er planlagte m\u00f8ter, som f\u00f8lger av et \u00e5rshjul eller en avtalt m\u00f8teplan, eller om det er m\u00f8ter som det kalles inn til p\u00e5 kort varsel. Saksliste med tilh\u00f8rende saksdokumenter m\u00e5 gj\u00f8res tilgjengelig for m\u00f8tedeltakerne s\u00e5 tidlig som mulig. Det skal skrives referat fra m\u00f8tene der det kommer fram hva som er informasjonssaker og hva som er dr\u00f8ftingssaker. I dr\u00f8ftingssakene skal begge parters syn komme frem i referatet. Referater fra de formelle informasjons- og dr\u00f8ftingsarenaene er offentlig tilgjengelige dokumenter, som oppbevares i kommunens arkivsystem. Referat fra informasjons- og dr\u00f8ftingsarenaer p\u00e5 konsernniv\u00e5 gj\u00f8res ogs\u00e5 tilgjengelig fra Allmenningen. 6 En saksfremstilling, enten det er i forbindelse med en politisk sak eller et administrativt vedtak, er alltid arbeidsgivers presentasjon av egen innstilling. Den vil i ulik grad v\u00e6re preget av de medvirkningsprosessene som har v\u00e6rt forut for at innstillingen utformes. I kraft av arbeidsgivers styringsrett og -plikt vil en beslutning p\u00e5 grunnlag av dr\u00f8ftinger alltid v\u00e6re arbeidsgivers beslutning. Det er derfor ikke naturlig \u00e5 referere arbeidstakerorganisasjonenes syn i disse dokumentene, selv om det i noen saker likevel vil bli gjort. Dette vurderes ut fra sakens art. F\u00f8r vedtak om konkurranseutsetting av tjenester, skal arbeidstakerorganisasjonene og/eller forhandlingssammenslutningene gis anledning til \u00e5 uttale seg skriftlig. Ogs\u00e5 i noen andre saker kan arbeidstakerorganisasjonene gi skriftlige uttalelser, som kan vedlegges saksfremstillingen. I de fleste sakene vil det i saksfremstillingen refereres til at \u00absaken ble dr\u00f8ftet\u00bb. Organisasjonenes syn vil da komme frem av referat fra dr\u00f8ftingene. 7 "
}