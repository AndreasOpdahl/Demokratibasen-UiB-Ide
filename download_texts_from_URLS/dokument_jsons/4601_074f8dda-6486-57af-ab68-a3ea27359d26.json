{
  "dokument_id": "074f8dda-6486-57af-ab68-a3ea27359d26",
  "doc_type": "case_presentation",
  "kommune": 4601,
  "tittel": "Statusmelding for samhandling med spesialisthelsetjenesten 2023",
  "url": "https://bergen.kommune.no/politikere-utvalg/api/fil/bk360/9719232/Framstilling-Statusmelding-for-samhandling-med-spesialisthelsetjenesten-2023",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/281923-9 Statusmelding for samhandling med spesialisthelsetjenesten 2023 Hva saken gjelder: Statusmeldingen gir en kort beskrivelse av hvordan Bergen kommune samhandler med spesialisthelsetjenesten, og oppsummerer den mest sentrale samhandlingsaktiviteten i 2023. I tillegg besvares flertallsmerknad fra Bergen bystyre sin behandling av statusmelding for 2022. Byr\u00e5dets vurdering og anbefaling/konklusjon: Den samlede helse- og omsorgssektoren st\u00e5r overfor betydelige utfordringer som f\u00f8lge av forventede demografiske endringer samtidig som antall yrkesaktive g\u00e5r ned. \u00d8kt press p\u00e5 helsetjenestene med flere eldre, flere pasienter med samtidige sykdommer, forventninger i befolkningen, nye behandlingsmuligheter og begrenset tilgang p\u00e5 fagkompetanse, personell og \u00f8konomiske rammer, er sentrale utfordringer som b\u00e5de sykehusene og kommunene st\u00e5r overfor. Helsetjenestene har endret seg de siste \u00e5rene. Spesialisthelsetjenesten tilbyr oppf\u00f8lging hjemme og andre behandlingstilbud utenfor sykehuset, mens kommunene utf\u00f8rer avanserte medisinske oppgaver i institusjonstilbud som tidligere kun ble utf\u00f8rt i spesialisthelsetjenesten. N\u00e5r stadig mer alvorlige og komplekse sykdomstilstander skal behandles og f\u00f8lges opp utenfor sykehuset, er det vanskelig \u00e5 trekke klare linjer mellom hvilke oppgaver som skal utf\u00f8res av den kommunale helse- og omsorgstjenesten, og hvilke oppgaver spesialisthelsetjenesten fremdeles skal ha ansvaret for. Liggetiden i spesialisthelsetjenesten har samtidig blitt stadig kortere, og er samlet sett kortere for somatiske pasienter i Helse Bergens foretaksomr\u00e5de enn i andre helseregioner. Kommunen opplever en \u00f8kende ettersp\u00f8rsel etter tjenester innenfor psykisk helse, og dette gjelder b\u00e5de barn, unge og voksne. Blant annet er det en tydelig \u00f8kning i antall henvendelser om nevroutviklingsforstyrrelser. Nevroutviklingsforstyrrelser er tilstander der nevrologisk og psykologisk utvikling er forsinket eller avvikende fra tidlig barndom. Dette er grupper som ofte har behov for sammensatt innsats og hjelp, b\u00e5de innad i kommunen og sammen med spesialisthelsetjenesten. S\u00f8knader om helse- og omsorgstiltak for barn og unge med psykiske lidelser og deres familier har ogs\u00e5 \u00f8kt kraftig i omfang gjennom 2023. Det er et stort press p\u00e5 tjenestene, samtidig som tjenestene ikke er blitt styrket ressursmessig for \u00e5 h\u00e5ndtere den \u00f8kte p\u00e5gangen. En av de st\u00f8rste utfordringene for de kommunale psykiske helsetjenestene, er personer som har en alvorlig psykisk lidelse og alvorlig trussel- og voldsproblematikk, gjerne i kombinasjon med rusutfordringer. Ofte er dette pasienter som har kort liggetid i sykehus, og som er labile og d\u00e5rlig stabiliserte n\u00e5r de meldes utskrivningsklare. Det er utfordrende for kommunen \u00e5 gi et forsvarlig tjenestetilbud til disse brukerne og samtidig sikre et trygt og forsvarlig 1 arbeidsmilj\u00f8 for ansatte. Dette utfordrer ogs\u00e5 samfunnsvernet, som kan medf\u00f8re u\u00f8nskede konsekvenser for byens innbyggere. I 2022\u20132023 ble det gjennomf\u00f8rt en forvaltningsrevisjon av Bergen kommunes samhandling med spesialisthelsetjenesten, avgrenset til somatiske pasienter. Form\u00e5let med revisjonen var \u00e5 unders\u00f8ke om helse- og omsorgstjenestene i Bergen kommune er organisert p\u00e5 en hensiktsmessig m\u00e5te for \u00e5 ta imot utskrivningsklare pasienter og ivareta behovene til pasientene, samt om kommunen har tilstrekkelig kompetanse og kapasitet til \u00e5 ta imot utskrivningsklare pasienter. Det var ogs\u00e5 et form\u00e5l \u00e5 unders\u00f8ke om det er en tilfredsstillende samhandling med helseforetak som sikrer tilstrekkelig oppf\u00f8lging av pasienter f\u00f8r, under og etter opphold i spesialisthelsetjenesten. Sluttrapporten konkluderer med at Bergen kommune i all hovedsak er organisert p\u00e5 en hensiktsmessig m\u00e5te for \u00e5 ta imot utskrivningsklare pasienter og ivareta behovene til pasientene. Det er utarbeidet en rekke systemer og rutiner som regulerer ansvar og oppgaver, og b\u00e5de ansatte og ledere p\u00e5 ulike niv\u00e5er gir uttrykk for at samhandlingen om somatiske pasienter i hovedsak fungerer godt, med noen unntak. Rapporten identifiserer ogs\u00e5 flere forbedringsomr\u00e5der med konkrete anbefalinger til tiltak. Dette gjelder organisering av deler av tjenestetilbudet til utskrivningsklare pasienter, samarbeidet internt om somatisk syke pasienter med samtidig psykisk lidelse og/eller rusproblem, meldekultur og system for melding av samhandlingsavvik, og hvordan kommunen involverer brukere for \u00e5 l\u00e6re av deres erfaringer fra samhandlingen. Sluttrapporten gir et godt grunnlag for l\u00e6ring og videre kvalitetsarbeid, og de anbefalte tiltakene blir fulgt opp i l\u00f8pet av 2024. Behovet for samarbeid og samhandling mellom kommune- og spesialisthelsetjenesten vil \u00f8ke etter hvert som andelen eldre i befolkningen \u00f8ker og mangelen p\u00e5 helsepersonell tiltar. Byr\u00e5det mener at helsefellesskapet danner et godt rammeverk for \u00e5 f\u00e5 til et tettere samarbeid om \u00e5 forst\u00e5 innbyggernes n\u00e5v\u00e6rende og fremtidige behov for helsetjenester. I 2023\u20132024 har helsefellesskapet jobbet grundig med \u00e5 utarbeide en overordnet strategi. Partnerskapsm\u00f8tet, det \u00f8verste organet i helsefellesskapet, stilte seg bak strategien i februar 2024, og i l\u00f8pet av v\u00e5ren blir strategien sendt til styre- og politisk behandling hos alle partnerne i helsefellesskapet. Byr\u00e5det vil ogs\u00e5 understreke at dagens todelte finansieringssystem av helseforetak og kommuner er til hinder for god samhandling mellom kommuner og spesialisthelsetjenesten. Finansieringsordningene stimulerer ikke partene til \u00e5 iverksette tiltak som kan gi bedre pasientbehandling og ressursutnyttelse fordi den ene parten f\u00e5r kostnadene mens den andre f\u00e5r gevinsten. Bergen kommuner opplever ogs\u00e5 at tiltak som er finansiert gjennom tilskudds- /prosjektmidler ofte ikke blir videref\u00f8rt n\u00e5r midlene fases ut og skal g\u00e5 over i vanlig drift. Det er derfor avgj\u00f8rende at nasjonale myndigheter utvikler finansieringsordninger som i st\u00f8rre grad stimulerer til samhandling og samarbeid. Begrunnelse for framleggelse til bystyret: Statusmeldingen legges frem for bystyret med hjemmel i byr\u00e5dets fullmakter vedtatt av bystyret 16. desember 2020 i sak 378-20 \u00a7 2.7 pkt. a og c: Byr\u00e5det skal jevnlig informere og rapportere til bystyrets organer om: a) sitt arbeid innenfor de omr\u00e5der hvor byr\u00e5det er delegert beslutningsmyndighet, c) oppn\u00e5dde resultater og avvik p\u00e5 m\u00e5l, strategier og tjenesteproduksjon. Byr\u00e5det innstiller til bystyret \u00e5 fatte f\u00f8lgende vedtak: Bystyret tar \u00abStatusmelding for samhandling med spesialisthelsetjenesten 2023\u00bb til orientering. 2 Dato: 7. mai 2024 Christine B. Meyer Byr\u00e5dsleder Dokumentet er godkjent elektronisk. 3 Saksframstilling: 1. Innledning Det er lange og gode tradisjoner for samarbeid mellom Bergen kommune og spesialisthelsetjenesten, og samhandlingen foreg\u00e5r p\u00e5 flere niv\u00e5er. B\u00e5de overordnet og strategisk, gjennom faglig samarbeid om pasientforl\u00f8p, og fortl\u00f8pende om ulike enkeltsaker. Mye av samarbeidet foreg\u00e5r i Helsefellesskapet i bergensomr\u00e5det, men det er ogs\u00e5 tett og godt samarbeid direkte mellom tjenestene og samarbeidspartnere p\u00e5 sykehus. Samhandlingen lokalt er regulert av samarbeidsavtaler mellom kommunene og sykehusene i Helse Bergens opptaksomr\u00e5de. Den overordnede intensjonen med avtalene er \u00e5 gi bedre kvalitet p\u00e5 helse- og omsorgstjenestene gjennom forpliktende ansvars- og oppgavefordeling, og forutsigbare pasientforl\u00f8p. Bergen kommune samhandler i all hovedsak med Helse Bergen, Haraldsplass Diakonale Sykehus, Betanien sykehus, Solli DPS og NKS Olaviken alderspsykiatriske sykehus. Liggetiden i spesialisthelsetjenesten har blitt stadig kortere, og er samlet sett kortere for somatiske pasienter i Helse Bergens foretaksomr\u00e5de enn i andre helseregioner. I Bergen kommune merkes denne utviklingen blant annet ved at sykehjemmene n\u00e5 tar imot og gir behandling til sykere og medisinsk mer hjelpetrengende pasienter. Samlet sett har kommunen overtatt ansvaret for en st\u00f8rre del av pasientforl\u00f8pene. Kilde: SAMDATA spesialisthelsetjenesten Helse Bergen HF hadde i 2022 en gjennomsnittlig oppholdstid for medisinske pasienter p\u00e5 3,5 dager, mens snittet ved Oslo universitetssykehus HF og St. Olavs hospital HF var henholdsvis 4,15 og 4,31 dager. Dette er en vesentlig forskjell, og illustrerer at Bergen kommune m\u00e5 ta imot pasienter tidligere enn ved de andre store sykehusene. En annen utfordring er hvordan helse- og omsorgstjenestene er finansiert. De regionale helseforetakene og kommunene har ulike og i utgangspunktet separate 4 finansieringssystemer. Det er ulike innslag av rammefinansiering, aktivitetsbaserte finansieringsordninger og \u00f8remerkede tilskudd mellom niv\u00e5ene og mellom ulike tjenesteomr\u00e5der innad i niv\u00e5ene. Kommunen er opptatt av \u00e5 finne helhetlige l\u00f8sninger som kommer pasientene og samfunnet som helhet til gode, men det er viktig at overf\u00f8ring av oppgaver fra spesialisthelsetjenesten til kommunen blir fullt ut finansiert. N\u00e5r kommunen overtar oppgaver fra spesialisthelsetjenesten, f\u00f8lger ikke ressursene med oppgavene. Det inneb\u00e6rer at kommunen ofte m\u00e5 ivareta oppgavene innenfor eksisterende rammer. 1.1 Helsefellesskapet i bergensomr\u00e5det Helsefellesskapet i bergensomr\u00e5det ble etablert i 2022 av de 18 kommunene og spesialisthelsetjenesten i Helse Bergen sitt foretaksomr\u00e5de. Helsefellesskapet er en formell samhandlingsarena der kommuner og spesialisthelsetjeneste, sammen med fastleger og brukere, planlegger og utvikler tjenestene sammen. Helsefellesskapet skal sikre prioritering av tjenester til de pasientene som trenger det mest. Det overordnede m\u00e5let er \u00abinnbyggerens helsetjeneste\u00bb - en god og trygg helsetjeneste basert p\u00e5 innbyggernes behov og premisser. Helsefellesskapene skal s\u00e6rskilt prioritere tjenester til fire pasientgrupper: barn og unge, personer med alvorlige psykiske lidelser og rusavhengige, skr\u00f8pelige eldre og personer med flere kroniske lidelser. Figur 1 \u2013 samhandlingstrukturen i Helsefellesskapet i bergensomr\u00e5det Partnerskapsm\u00f8tet Partnerskapsm\u00f8tet er det \u00f8verste organet i helsefellesskapet, og best\u00e5r av politisk og administrativ ledelse i kommunene og spesialisthelsetjenesten i helsefellesskapet. Partnerskapsm\u00f8tet skal sikre forankring og etterlevelse av samarbeidsavtalen, peke ut overordnet retning for samarbeidet og tjenesteutvikling i helsefellesskapet, og gi styringssignal til andre organ i samhandlingsstrukturen. I februar 2023 ble partnerskapsm\u00f8tet arrangert i Bergen. Tema for m\u00f8tet var blant annet erfaringene i det nye helsefellesskapet, og hvordan samhandlingen kan utvikles til partnerskap for \u00e5 n\u00e5 m\u00e5l om mer sammenheng og b\u00e6rekraft i helsetjenestene. Partnerskapsm\u00f8tet vedtok ogs\u00e5 \u00e5 utarbeide en overordnet strategi for helsefellesskapet (se avsnitt 1.2.2). Strategisk samarbeidsutvalg Strategisk samarbeidsutvalg (SSU) behandler og f\u00f8lger opp prinsipielle saker som gjelder hele helsefellesskapet. Strategisk samarbeidsutvalg skal blant annet: 5 \u2022 Sikre oppf\u00f8lging av samarbeidsavtalen gjennom \u00e5 vedta \u00e5rlig felles handlingsplan \u2022 \u00c5rlig gjennomgang av avtaleverket og gj\u00f8re n\u00f8dvendig oppdateringer eller utvidelser, jf. helse- og omsorgstjenesteloven \u00a76-5 \u2022 Utvikle felles styringsinformasjon som grunnlag for bedre planlegging, utvikling og prioritering \u2022 Avtale hvordan tjenester skal planlegges og utvikles i fellesskap, og sikre gjensidig involvering i planprosesser \u2022 Sikre prioritering av pasient- og brukergrupper i tr\u00e5d med avtalen mellom regjeringen og KS (barn og unge, personer med alvorlige psykiske lidelser og rusavhengige, skr\u00f8pelige eldre og personer med flere kroniske lidelser) \u2022 I 2023 satte SSU ned en arbeidsgruppe som skulle jobbe frem en overordnet strategi for helsefellesskapet I 2023 har Bergen kommune v\u00e6rt representert med seksjonssjef for Seksjon for kommuneleger, og kommunaldirekt\u00f8r for Byr\u00e5dsavdeling for barnevern, sosiale tjenester og mangfold (BBSM) (erstattet seksjonssjef for Seksjon for Velferd fra og med h\u00f8sten 2023). I tillegg deltar en kommunal representant fra hver av de tre andre kommuneregionene i helsefellesskapet (Nordhordland, Voss lokalsykehusomr\u00e5de og bergensregionen), samt fastlegerepresentant, brukerrepresentanter fra kommune- og spesialisthelsetjenesten, og tillitsvalgt fra Legeforeningen. Spesialisthelsetjenesten er representert med et likt antall representanter med tilsvarende roller som kommunene. Det er etablert et felles samarbeidssekretariat (SSE) med en kommunal representant fra hver av de fire kommuneregionene, samt en representant fra Haraldsplass Diakonale Sykehus og to representanter fra Helse Bergen. Samarbeidssekretariatet er det koordinerende organet i helsefellesskapet, og skal sikre at prosessene har bred deltakelse, involvering og forankring. Byr\u00e5dsavdeling for eldre, helse og omsorg deltar med en fast r\u00e5dgiverressurs i SSE, og ivaretar felles sekretariatsfunksjon for kommunene i helsefellesskapet. Omr\u00e5deutvalget for Bergen Omr\u00e5deutvalgene skal behandle og f\u00f8lge opp saker som gjelder det enkelte utvalgsomr\u00e5det. Det er opprettet fire omr\u00e5deutvalg etter de etablerte kommuneregionene i helsefellesskapet. Omr\u00e5deutvalgene skal blant annet: \u2022 Bidra til god dialog mellom kommuner, spesialisthelsetjenesten, brukere og fastleger om lokale samhandlingssaker \u2022 Gi innspill til og forankre felles samhandlingsstrategier -og tiltak \u2022 Planlegge, sette i gang, og f\u00f8lge opp lokalt forbedringsarbeid og lokale samhandlingsprosjekt \u2022 Ha oversikt over samhandlingsavvik og bruke oversikten i lokalt forbedringsarbeid Det er etablert et eget omr\u00e5deutvalg for Bergen kommune. I 2023 har kommunen deltatt med etatsdirekt\u00f8rene fra Etat for barn og familie, Etat for tjenester til utviklingshemmede, Etat for psykisk helse og rustjenester, Etat for vurdering og rehabilitering, Etat for helsetjenester og en assisterende kommuneoverlege. I tillegg deltar en fastlegerepresentant og en brukerrepresentant fra Eldrer\u00e5det. Seksjonssjef for Seksjon for kommuneleger leder utvalget. Omr\u00e5deutvalget for Bergen har ansvar for at erfaringer fra ulike faglige underutvalg deles, og at problemstillinger som ber\u00f8rer flere utvalg l\u00f8ses p\u00e5 tvers. Dette kan gjelde pasienter og brukere med behov for tjenester fra flere instanser samtidig, eller problemstillinger av mer prinsipiell art som m\u00e5 l\u00f8ftes inn i helsefellesskapet for avklaring eller videre behandling. 6 Underutvalgene tar ogs\u00e5 opp saker som initieres av dem selv, og som enten behandles i underutvalgene, eller l\u00f8ftes opp i helsefellesskapet. En av oppgavene til omr\u00e5deutvalget er \u00e5 opprette og avvikle lokale underutvalg og nettverk. I tidligere samarbeidsstrukturer mellom Bergen kommune og Helse Bergen ble det etablert DPS-r\u00e5d og samarbeidsutvalg for henholdsvis psykisk helse (SAPH) og rus (SAR). DPS- r\u00e5dene best\u00e5r fortsatt, men har utviklet seg i forskjellige retninger, mens samarbeidsutvalgene er avviklet. Omr\u00e5deutvalget for Bergen har i 2023 sett behov for \u00e5 etablere et underutvalg for rus og psykisk helse (ROP). Da DPS-r\u00e5dene har utviklet seg i forskjellige retninger er det n\u00e5 initiert et samarbeid som skal se p\u00e5 fremtidig organisering av DPS-r\u00e5dene, slik at disse fremover blir fungerende deler av samarbeidsstrukturen. Faglige samarbeidsutvalg Faglige samarbeidsutvalg (FSU) skal utvikle konkrete prosedyrer og tjenestemodeller. M\u00e5let er \u00e5 sikre helhetlige og koordinerte helse- og omsorgstjenester til pasienter/brukere som har behov for tjenester fra b\u00e5de kommune- og spesialisthelsetjenesten Representasjon og sammensetning i de faglige samarbeidsutvalgene f\u00f8lger som hovedregel samme prinsipp som for strategisk samarbeidsutvalg, med representasjon fra fastlegene og brukerne. Fra tidligere har det v\u00e6rt to aktive faglige samarbeidsutvalg i helsefellesskapet: Medisinskfaglig utvalg og Felles underutvalg for akuttmedisin og beredskap. F\u00f8r sommeren 2023 ble det etablert et fagnettverk for psykisk helse, som blant annet har jobbet med problemstillinger knyttet til nevroutviklingsforstyrrelser. H\u00f8sten 2023 ble det opprettet et felles underutvalg for akuttmedisin og beredskap (UFAB) som gjelder for hele helsefellesskapet. Felles UFAB skal h\u00e5ndtere sp\u00f8rsm\u00e5l og problemstillinger p\u00e5 tvers av helsefellesskapet, ikke begrenset til et gitt geografisk omr\u00e5de. Det er ogs\u00e5 satt ned arbeidsgrupper som skal etablere faglige samarbeidsutvalg for de prioriterte m\u00e5lgruppene skr\u00f8pelige eldre og barn og unge. Oppstart for disse FSU-ene er tenkt v\u00e5ren 2024. 1.2 Sentrale aktiviteter i 2023 I tillegg til kontinuerlig samarbeid med spesialisthelsetjenesten p\u00e5 flere niv\u00e5er, har Bergen kommune ogs\u00e5 har v\u00e6rt involvert i flere konkrete samhandlingsaktiviteter i og utenfor helsefellesskapet. 1.2.1 Pasientens legemiddelliste Pasientens legemiddelliste (PLL) er et nasjonalt digitaliseringsprosjekt, der m\u00e5let er \u00e5 etablere \u00e9n felles digital oversikt over alle legemidlene en pasient bruker. Form\u00e5let med programmet er \u00f8kt pasientsikkerhet i ansvarsovergangene mellom behandlingsniv\u00e5, ved \u00e5 dele en felles digital legemiddelliste. Bergen kommune har siden 2020 deltatt som pilotkommune i prosjektet. Ved utgangen av 2023 var PLL tilgjengelig for bruk p\u00e5 37 fastlegekontor med 178 fastlegehjemler i Bergen. I samme periode var PLL ogs\u00e5 i bruk p\u00e5 to sykehjem. Ved Haraldsplass Diakonale Sykehus har n\u00e5 alle leger tilgang til PLL, og det er blitt tatt i bruk ved Mottaksklinikken p\u00e5 Haukeland universitetssjukehus. I 2024 begynner arbeidet med \u00e5 innf\u00f8re PLL i hele helsefellesskapet. 1.2.2 Overordnet strategi for helsefellesskapet P\u00e5 oppdrag fra partnerskapsm\u00f8tet, satte strategisk samarbeidsutvalg (SSU) 1. juni 2023 i gang et arbeid med \u00e5 utarbeide en overordnet strategi for Helsefellesskapet i 7 bergensomr\u00e5det. Det ble nedsatt en arbeidsgruppe som gjennom h\u00f8sten og vinteren 2023\u2013 2024 har jobbet med flere utkast. Strategien skal gi retning for helsefellesskapet de neste fire \u00e5rene. I strategien er det fem strategiske hovedm\u00e5l: styrket samhandling, prioriteringer, rekruttering og bemanning, \u00f8konomi, og teknologi og digitalisering. M\u00e5let er at strategien styrker samhandlingen mellom prim\u00e6r- og spesialisthelsetjenesten, og gj\u00f8r samarbeidet mer forpliktende. Partnerskapsm\u00f8tet stilte seg i februar 2024 bak strategien, og anbefalte samtidig at kommuner og styrer i Helse Bergen sitt foretaksomr\u00e5de vedtar strategien. Strategien blir sendt til politisk behandling i Bergen kommune. 1.2.3 Samhandling om palliative pasienter I oktober 2021 ble det opprettet et kommunalt palliativt team (KPT) i Bergen. Palliativ behandling er behandling som lindrer, men ikke helbreder, og blir blant annet gitt ved langt fremskreden kreftsykdom. M\u00e5let med teamet er \u00e5 st\u00f8tte helsepersonell i arbeid med pasienter med palliative behov gjennom r\u00e5dgivning og undervisning. B\u00e5de Haukeland universitetssjukehus (HUS) og Haraldsplass Diakonale Sykehus har palliative tilbud. Det har derfor v\u00e6rt viktig for KPT \u00e5 styrke samhandlingen med spesialisthelsetjenesten, slik at det blir gitt et mest mulig samlet tilbud til pasientene. KPT har f\u00e5tt p\u00e5 plass arbeids- og samhandlingsrutiner med sine samarbeidspartnere. KPT og HUS har hatt et pilotprosjekt om utstyr til smertebehandling i hjemmet. Det er helseforetakene som har ansvar for utl\u00e5n og vedlikehold av slike behandlingshjelpemidler. Utlevering av utstyret er ofte en hastesak, og krever i utgangspunktet underskrift av sykehuslege. I pilotprosjektet har leger fra KPT kunnet rekvirere utstyret selv, uten at henvisningen kommer fra spesialisthelsetjenesten. Pilotprosjektet har vist at denne ordningen gj\u00f8r at pasientene raskere f\u00e5r utstyret de trenger, og det har v\u00e6rt arbeidsbesparende og mer effektivt for b\u00e5de kommune og sykehus. Pilotprosjektet gikk ut 1. november 2023, og Bergen kommunen er i dialog med Helse Bergen om en permanent ordning. Inntil videre videref\u00f8res rutinene som ble etablert i pilotprosjektet, der KPT selv rekvirerer utstyr til smertebehandling i hjemmet. 1.2.4 Konferanse om frivillighet Frivillig arbeid kan v\u00e6re en viktig avlastning i helse- og omsorgstjenestene. Det kan blant annet bidra til at helsefaglig kompetanse kan bli brukt mest mulig effektivt og hensiktsmessig. I desember 2023 arrangerte helsefellesskapet en innspillskonferanse om frivillighet, der en rekke frivillige organisasjoner var invitert. Konferansen ble til som f\u00f8lge av en SSU-sak fra brukerrepresentantene 22. september, der frivillighetens rolle i helsefellesskapet ble diskutert. Helsefellesskapet skal legge til rette for at frivillige kan utfylle tjenestene der det er fornuftig. 2. Samhandling om pasienter med psykisk helse- og ruslidelser 2.1 Barn og unge I 2023 fikk 2886 gravide, barn og unge lavterskel psykisk helsehjelp fra Barne- og familiehjelpen i Bergen, noe som var en tydelig oppgang fra \u00e5ret f\u00f8r. Lavterskeltilbudene har registrert \u00f8kt ventetid for m\u00e5lgruppen gjennom \u00e5ret. Dette sees i sammenheng med b\u00e5de en generell samfunnsutvikling, og at rundt 500 barn og unge fikk avslag etter henvisning til Klinikk psykisk helsevern for barn og unge (PBU) i Helse Bergen. Dette antallet er omtrent 8 som \u00e5ret f\u00f8r, og utgj\u00f8r rundt en femtedel av de 2831 henvisningene som ble sendt fra kommunen i 2023. Kommunen arbeider med \u00e5 f\u00f8lge opp nye planer for oppvekst, med vekt p\u00e5 forebygging, tidlig hjelp, og godt samarbeid rundt de som trenger det. Bystyret har vedtatt \u00e5 identifisere n\u00f8dvendig utvikling av kommunale hjelpetilbud for barn og unge, og hvordan samarbeidet med blant annet psykisk helsevern og regionale kompetansemilj\u00f8 kan styrkes. Barn som er diagnostisert med en psykisk lidelse i spesialisthelsetjenesten, har etter s\u00f8knad rett p\u00e5 kommunale hjelpetilbud som st\u00f8ttekontakt og milj\u00f8terapeuter, avlastning av ulik varighet, omsorgsl\u00f8nn o.l. S\u00f8knader om vedtakspliktig helse- og omsorgstiltak for barn og unge med psykiske lidelser og deres familier har ogs\u00e5 \u00f8kt kraftig i omfang gjennom 2023. Barna har ofte ogs\u00e5 rett p\u00e5 sakkyndig vurdering, og spesialpedagogisk hjelp i barnehage og skole. Rapporter fra PBU peker p\u00e5 at det er en tydelig \u00f8kning av henvisninger knyttet til autismespekterforstyrrelser, og at det ser ut som en opphopning av disse lidelsene blant barn og unge med innvandrer-/flyktningbakgrunn. Denne \u00f8kningen ses i de kommunale helse- og omsorgstiltakene nevnt over, der det meldes om mer sammensatt og alvorlig problematikk, med tilh\u00f8rende hjelpebehov. Ogs\u00e5 tallet p\u00e5 vedtak om spesialpedagogisk hjelp \u00f8ker kraftig for samme m\u00e5lgruppe, der \u00f8kningen forel\u00f8pig er tydeligst i barnehagene. Det er vedtatt planer for \u00e5 styrke kommunens spesialpedagogiske innsats for identifiserte m\u00e5lgrupper i barnehage og skole, blant annet barn og unge med ulike habiliteringsbehov og nevroutviklingsforstyrrelser. Dette er m\u00e5lgrupper som trenger sammensatt innsats og hjelp, b\u00e5de innad i kommunen og sammen med spesialisthelsetjenesten. Folkehelseinstituttet har p\u00e5begynt forskning p\u00e5 \u00e5rsaker til denne utviklingen, noe som vil gi viktig kunnskap til kommunale tjenester, spesialisthelsetjeneste, og samhandlingen mellom oss. Det er et godt samarbeid mellom kommunens psykiske helsetilbud for barn og unge og PBU. Det er utarbeidet en samarbeidsavtale mellom Bergen kommune ved Etat for barn og familie, Helse Bergen, Betanien sykehus og Bufetat region vest. Form\u00e5let med denne avtalen er \u00e5 sikre et samarbeid som gir barn og unge et godt tverretatlig og samordnet tilbud til rett tid. Avtalen skal bidra til at partene har god kompetanse om sammensatte hjelpebehov der alle akt\u00f8rene m\u00e5 delta og bist\u00e5r. I 2023 har det v\u00e6rt aktivitet knyttet til f\u00f8lgende samhandlingsprosjekt for barn og unge: Rusforebyggende ungdomsteam ble opprettet v\u00e5ren 2023 og tilbyr lavterskeltilbud med samtale, r\u00e5d eller st\u00f8tte til ungdom som har utviklet bekymringsfull rusmiddelbruk. Teamet f\u00e5r henvendelser fra mange ulike samarbeidsparter, inkludert URO-teamet ved Helse Bergen. FACT Ung Bergen ble etablert h\u00f8sten 2023, i samarbeid med Helse Bergen og Betanien sykehus. Tiltaket er for ungdom med behov for langvarig oppf\u00f8lging og sammensatte tjenester. 2.2 Voksne Mange tjenestemottakere innen psykisk helse og rus sine tjenesteomr\u00e5der har behov for bistand fra b\u00e5de kommune og spesialisthelsetjeneste samtidig, og ofte over lang tid. Kommune og spesialisthelsetjeneste tilstreber tett samhandling b\u00e5de i enkeltsaker og p\u00e5 systemniv\u00e5. Noen av de st\u00f8rste samarbeidsutfordringene innen psykisk helse i dag, er knyttet til en mindre gruppe brukere med omfattende utfordringer. Dette er personer med en alvorlig psykisk lidelse og med forh\u00f8yet risiko for voldsut\u00f8velse, gjerne i kombinasjon med lett utviklingshemming og eventuelt rusutfordringer. Det er utfordrende for kommunen \u00e5 gi et 9 forsvarlig tjenestetilbud til brukeren, og samtidig sikre et trygt og forsvarlig arbeidsmilj\u00f8 for ansatte. Dette utfordrer ogs\u00e5 samfunnsvernet, som kan medf\u00f8re u\u00f8nskede konsekvenser for byens borgere. Kommunen jobber sammen med spesialisthelsetjenesten om disse utfordringene. Samtidig opplever kommunen at det er stilt forventninger som ikke lar seg innfri med dagens rammevilk\u00e5r, bygg, budsjetter og lovverk. Kommunen erfarer at det er en stadig \u00f8kende p\u00e5gang etter kommunale tjenester innenfor psykisk helse, som vises i en jevn \u00f8kning i antall s\u00f8knader etter tjenester. Samtidig ser vi at tjenester som blir innvilget, er til brukere som er d\u00e5rligere fungerende enn tidligere. Dette ser kommunen igjen p\u00e5 den stadige \u00f8kningen i refusjonsordningen til ressurskrevende brukere. Det er et stort press p\u00e5 tjenestene, samtidig som tjenestene ikke er styrket ressursmessig til \u00e5 kunne h\u00e5ndtere p\u00e5gangen. Etat for psykisk helse og rustjenester har jobbet mye med l\u00f8sninger rundt press p\u00e5 tjenestene, og s\u00e6rlig tiltak for gruppen personer med alvorlig psykisk lidelse og forh\u00f8yet risiko for voldsut\u00f8velse. Spesialisthelsetjenesten er en viktig samarbeidspartner inn i disse forbedringsprosjektene. Blant annet har etaten jobbet med spesialisthelsetjenesten om opprettelse av FACT allmenn, bedre koordinert samhandling, og videre utvikling av enda bedre samarbeidsstrukturer mellom kommune og spesialisthelsetjeneste. Siden 2018 har Bergen kommune og spesialisthelsetjenesten hatt felles opps\u00f8kende behandlingsteam for pasienter med alvorlige psykoselidelser og betydelig funksjonsfall ved alle de fire distriktspsykiatriske sentrene (DPS) i Bergen. I 2023 har det blitt utarbeidet forslag til driftskonsept for et FACT allmenn-team, og dette teamet skal pr\u00f8ves ut som et pilotprosjekt i Kronstad DPS sitt nedslagsfelt fra 2024. I l\u00f8pet av 2023 har etaten hatt to samhandlingskoordinatorer som har hatt tett samarbeid med Forvaltningsenhet psykisk helse, tjenestene og Psykiatrisk klinikk ved Helse Bergen om inneliggende pasienter i spesialisthelsetjenesten. Samhandlingskoordinatorene har ogs\u00e5 med p\u00e5 \u00e5 drifte et samhandlingsm\u00f8te som startet h\u00f8sten 2023. Dette er et samarbeidsm\u00f8te mellom forvaltningsenheten, Psykiatrisk klinikk og de forskjellige DPS-ene. Spesialisthelsetjenestens forskjellige avdelinger og Psykiatrisk klinikk har alle et \u00f8nske om \u00e5 finne l\u00f8sninger for pasienter de har inneliggende hos seg. For \u00e5 f\u00e5 mer forutsigbarhet p\u00e5 dette har Bergen kommune initiert til et m\u00f8te hvor kommunen informerer om sin prioritering og plan for de utskrivningsklare. Her kan spesialisthelsetjenesten komme med innspill til planen. M\u00f8tet finner sted ukentlig. I l\u00f8pet av 2023 har tjenestene fortsatt med kompetansehevende tiltak for ansatte. Bergen kommune har sammen med Helse Bergen fullf\u00f8rt nasjonal pilot i nytt oppl\u00e6ringsprogram M\u00f8te med aggresjonsproblematikk (MAP). Vi begynner n\u00e5 \u00e5 f\u00e5 en god dekning i kompetanseprogrammet blant ansatte i Etat for psykisk helse og rustjenester og ansatte i Etat for sosiale tjenester. Det er ogs\u00e5 opprettet et nettverk for MAP-instrukt\u00f8rer og et nettverk for MAP-kontakter. I implementeringen av MAP i kommunale tjenester vil Bergen kommune fortsette samarbeidet med spesialisthelsetjenesten. Tilstrekkelige \u00f8konomiske rammer er en stor utfordring, noe som har lagt ekstra press p\u00e5 kommunen for \u00e5 finne m\u00e5ter \u00e5 drifte enda mer effektivt p\u00e5. Dette er fors\u00f8kt adressert gjennomf\u00f8rt etableringen av Mestringsteam og et p\u00e5startet arbeid med \u00e5 f\u00e5 raskere sirkulasjon i boligene, gjennom st\u00f8rre oversikt over tilgjengelige tilbud i Etat for psykisk helse og rustjenester. Det blir ogs\u00e5 sett p\u00e5 muligheter for \u00e5 endre tjenestetilbudet til \u00e5 bli mer ambulant, og for at brukere klarer seg mer i egne leiligheter ved riktig og tilpasset st\u00f8tte. Per i dag er en av de st\u00f8rste utfordringene i dette arbeidet mangel p\u00e5 kommunale boliger, s\u00e6rlig i en tid med befolkningsvekst og flere flyktninger som skal bosettes. 10 3. Samhandling om pasienter innenfor somatikk 3.1 Utskrivningsklare pasienter Etter etableringen av en egen mottaksavdeling for utskrivningsklare pasienter, har Bergen kommune hatt f\u00e5 betalingsd\u00f8gn for utskrivningsklare pasienter sammenlignet med mange andre norske kommuner. I 2023 hadde Bergen kommune totalt 1195 betalingsd\u00f8gn, mot 599 d\u00f8gn i 2022. \u00d8kningen skyldes flere forhold. Blant annet har det v\u00e6rt s\u00e6rlig utfordrende enkeltsaker der kommunen ikke har klart \u00e5 finne egnet bolig, og bruker ikke har kvalifisert for opphold i sykehjem. Enkelte behandlingssentre har i perioder ogs\u00e5 v\u00e6rt stengt p\u00e5 grunn av ombygging og oppussing, og det ga i perioder redusert kapasitet til \u00e5 ta imot pasienter. H\u00f8sten 2023 var det ogs\u00e5 utbrudd av korona- og norovirus, noe som medf\u00f8rte inntaksstopp i perioder. Det er fremdeles noen utskrivninger som ikke er i tr\u00e5d med det som er avtalt, der pasienter blir skrevet ut fra spesialisthelsetjenesten f\u00f8r kommunen har svart at kommunen kan ta imot pasienten. Figuren under viser en oversikt over antall betalingsd\u00f8gn fordelt p\u00e5 m\u00e5ned for 2021, 2022 og 2023. Kilde: Etat for vurdering og rehabilitering, Bergen kommune Etat for vurdering og rehabilitering (EVR) melder at samarbeidet med spesialisthelsetjenesten fungerer godt, og at samhandlingen om den enkelte pasient fortsatt er god. B\u00e5de sykehusene og kommunen jobber for at innholdet i e-meldinger skal v\u00e6re kvalitetsmessig godt og inneholde all n\u00f8dvendig informasjon. Etaten har deltatt sammen med spesialisthelsetjenesten i et arbeid knyttet til endring i e-meldingsrutiner. Arbeidet har g\u00e5tt ut p\u00e5 \u00e5 pr\u00f8ve ut \u00e5 kunne sende innleggelsesrapport som f\u00f8rste melding, og \u00e5 utvikle et standardskjema for innleggelsesrapporten, som vil gi sykehusene bedre opplysninger om 11 pasientene som innlegges. M\u00e5let er at dette ogs\u00e5 vil bidra til \u00e5 gi bedre informasjon ved utskrivelse. Etatene i BEHO deltar i samhandlingsfora med sykehusene, der man i halv\u00e5rlige m\u00f8ter ser p\u00e5 tendenser innen avvik knyttet til samhandling omkring utskrivningsklare pasienter. Samarbeidet ledes av r\u00e5dgiver i EVR. I 2023 ble det meldt 278 avvik knyttet til tjenesteavtalene 3 og 5 (somatikk) til Haukeland universitetssjukehus og Haraldsplass Diakonale Sykehus, mot 182 avvik i 2022. En mulig forklaring p\u00e5 \u00f8kningen i antall meldte avvik, kan v\u00e6re en st\u00f8rre oppmerksomhet om \u00e5 registrere avvik. Totalt sett er det veldig f\u00e5 avvik med tanke p\u00e5 hvor mange meldinger om utskrivningsklare pasienter som kommunen mottar. 3.2 Mottak av utskrivningsklare pasienter fra somatiske sykehusavdelinger Etter opprettelsen av enheten Kommunal allmennmedisinsk sengepost (KAS), s\u00e5 man at det lave antall enerom p\u00e5 KAS avdekket et behov for flere enerom, blant annet p\u00e5 grunn av pasienter med smitte. Det ble derfor besluttet \u00e5 opprette kommunale mottakssenger ogs\u00e5 p\u00e5 Fyllingsdalen behandlingssenter, for \u00e5 ta imot utskrivningsklare pasienter fra sykehusene. Disse sengene har v\u00e6rt i drift i hele 2023, og antallet har variert mellom 0\u201311. Sengene er etablert p\u00e5 akuttavdelingen, som totalt har 16 senger. Belegg p\u00e5 akuttplassene p\u00e5 Fyllingsdalen behandlingssenter har i 2023 v\u00e6rt 74,5 prosent. P\u00e5 Bergen helsehus har KAS i dag 34 senger, hvorav 17 er definert som \u00d8HD-plasser og 17 er definert som kommunale mottakssenger. KAS har god faglig kompetanse innen geriatri, rehabilitering og kreft, og jobber kontinuerlig med \u00e5 heve kompetansen blant personalet. Mottakssengene p\u00e5 KAS har i 2023 hatt belegg p\u00e5 90,15 prosent. \u00d8HD (\u00f8yeblikkelig hjelp d\u00f8gnenhet) er en kommunal akutt beredskapsfunksjon for pasienter med akutt sykdom eller forverring av sykdom som ikke klarer seg hjemme. 4. Flertallsmerknader fra 2022 I statusmelding for samhandling med spesialisthelsetjenesten 2022 (jf. sak 299/23) ble f\u00f8lgende flertallsmerknad vedtatt: Merknad: Helsefellesskapet skal prioritere tjenester til fire pasientgrupper: barn og unge, personer med alvorlige psykiske lidelser og rusavhengige, skr\u00f8pelige eldre og personer med flere kroniske lidelser eller med en kompleks multisystemisk sykdom. Svar p\u00e5 merknad: Byr\u00e5det takker for viktig innspill. De fire prioriterte pasientgruppene er definert i Nasjonal helse- og sykehusplan 2020\u20132023, og det er ogs\u00e5 her ordlyden er hentet fra. Selv om planen spesifikt omtaler pasienter med flere kroniske lidelser, er ogs\u00e5 pasienter med \u00e9n multisystemisk sykdom ivaretatt i denne gruppen. 12 "
}