{
  "dokument_id": "01aaf8e1-6176-5d87-9380-0469a46b8c65",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 138 fra Katrine Berg N\u00f8dtvedt (MDG) om Renere havn i V\u00e5gen - Utvalg for milj\u00f8 og byutvikling",
  "url": "https://bergen.kommune.no/politikere-utvalg/api/fil/bk360/11118420/Svar-pa-skriftlig-sporsmal-nr-138-fra-Katrine-Berg-Nodtvedt-MDG-om-Renere-havn-i-Vagen-Utvalg-for-miljo-og-byutvikling",
  "tekst": " BBU \u2013 Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/133979-3 Saksbehandler: Malene Nesse Gr\u00f8nningen Fra Dato: 12. september 2024 Byr\u00e5d for byutvikling Svar p\u00e5 skriftlig sp\u00f8rsm\u00e5l nr. 138 fra Katrine Berg N\u00f8dtvedt (MDG) om Renere havn i V\u00e5gen - Utvalg for milj\u00f8 og byutvikling Tidligere i \u00e5r ble prosjektet Renere havn Store Lungeg\u00e5rdsvann avsluttet, og det f\u00f8r tidsplanen og under budsjett. Allerede n\u00e5 har marint liv begynt \u00e5 komme tilbake til sj\u00f8bunnen, etter opprydning og p\u00e5fyll av ren sj\u00f8bunn. Det er sv\u00e6rt gledelig. MDG har tidligere foresl\u00e5tt \u00e5 starte planleggingen av et tilsvarende opprydningsprosjekt for V\u00e5gen. Sp\u00f8rsm\u00e5l til byr\u00e5den: 1. Har byr\u00e5den foretatt seg noe aktivt for \u00e5 videref\u00f8re Renere havn-prosjektet til V\u00e5gen? Er det for eksempel startet opp noe forberedende arbeid? 2. Har byr\u00e5den tatt noen initiativ opp mot staten ang\u00e5ende videref\u00f8ring av Renere havn i V\u00e5gen? Svar fra byr\u00e5den: 1. BME har i sitt \u00e5rsoppdrag for 2024 i oppgave \u00e5 klargj\u00f8re Renere Havn prosjektet i V\u00e5gen slik at prosjektet vil kvalifisere som kandidatprosjekt Milj\u00f8direktoratet videresender til departementet for statlig tilsagn. Dette inneb\u00e6rer at prosjektet skal v\u00e6re s\u00e5 gryteklart som mulig. Dette er BME godt i gang med. Det forberedende arbeidet i V\u00e5gen er forankret i innev\u00e6rende H\u00d8P periode, med avsatte midler til og med 2025. I 2024 utf\u00f8res det grunnunders\u00f8kelser i sj\u00f8bunnen for \u00e5 sikre kunnskapsgrunnlaget for kaiteknisk stabilitet, noe som er viktig for \u00e5 se hvor langt inn til kaiene langs V\u00e5gen man kan fjerne forurenset sj\u00f8bunn. Det har ogs\u00e5 i 2024 v\u00e6rt utstyr i sj\u00f8 helt fra Skolten til Breiviken for \u00e5 f\u00e5 klarhet i om det forurensede sj\u00f8bunnen utenfor Sandviken ligger stabilt eller utgj\u00f8r en mulig fare for spredning inn i V\u00e5gen. I 2025 vil det forberedende arbeidet ha fokus p\u00e5 kulturminner og koordinering av tiltak opp mot havnedrift. 2. Gjennomf\u00f8ringen av prosjektet er helt avhengig av at det tildeles en statlig andel p\u00e5 75% av kostnaden. En utfordring her at tildelingen gis \u00abgryteklare\u00bb prosjekter, og for V\u00e5gen inneb\u00e6rer det \u00e5 \u00f8ke kunnskapen rundt den marine kulturarven som ligger delvis skjult i den forurensede sj\u00f8bunnen. Ideelt sett burde finansieringen av gjennomf\u00f8ringen blitt gitt i to omganger -f\u00f8rst til utf\u00f8rende kulturminneenheter, og deretter til tiltaksgjennomf\u00f8ring. Byr\u00e5den vil ta initiativ til et m\u00f8te med klima og milj\u00f8minister. Dette departementet er ansvarlig b\u00e5de for kulturminner og forurenset sj\u00f8bunn og det byr\u00e5den \u00f8nsker er \u00e5 l\u00f8fte utfordringen med at det ikke tildeles midler f\u00f8r prosjektet er lengre i kulturminneutredninger, men at det heller ikke tildeles midler til slike kulturminneutredninger f\u00f8r tiltaksmidler er gitt. Christine Kahrs \u2013 Byr\u00e5d for byutvikling Dokumentet er godkjent elektronisk. "
}