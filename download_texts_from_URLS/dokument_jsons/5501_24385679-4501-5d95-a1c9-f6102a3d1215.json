{
  "dokument_id": "24385679-4501-5d95-a1c9-f6102a3d1215",
  "doc_type": "case_presentation",
  "kommune": 5501,
  "tittel": "Framdriftsplan for prosjekt \"Samskaping av iHus\"",
  "url": "https://innsyn.tromso.kommune.no/application/getMoteDokument?dokid=2001856338",
  "tekst": "Arkivsaksnr. 24/17117-1 Saksbehandler Christine Vatne Saksgang M\u00f8tedato Milj\u00f8-, idrett-, kultur- og 29.10.2024 samfunnsutviklingsutvalget Mangfolds- og integreringsutvalget 28.10.2024 Framdriftsplan for prosjekt \"Samskaping av iHus\" Kommunedirekt\u00f8rens innstilling til vedtak: 1. Fremdriftsplan for prosjekt Samskaping av iHus tas til orientering. 2. Prosjektmidler og ansvar for iHus-prosjektet i administrasjonen flyttes fra ansvarsramme organisasjon, ledelse og styring til ansvarsramme kultur. 3. Administrasjonen arbeider videre med \u00e5 knytte iHus-tiltak og aktiviteter til eksisterende arealer og tilbud. Stig Tore Johnsen Mari Enoksen Hult Kommunedirekt\u00f8r Direkt\u00f8r, stab for organisasjon 1 Hva saken gjelder I sak 22/12924 \u201cUtredning av behov for et internasjonalt hus i Troms\u00f8\u201d ble det vedtatt \u00e5 starte et prosjekt for \u00e5 samskape innhold og etablere riktige forutsetninger for et vellykket iHus. Saken konkluderte med at videre arbeid ville kreve ytterligere utredning, prosjektleder for gjennomf\u00f8ring og dedikerte prosjektmidler. I handlingsprogram 2023-2026 ble det bevilget 1.000.000 kr til prosjektet \u00e5rlig fram til 2026. Vedtaket har s\u00e5 langt blitt fulgt opp gjennom ytterligere utredning av behovet for m\u00f8teplasser og samlingspunkter for det internasjonale milj\u00f8et i Troms\u00f8. Utredningen ble lagt frem for politisk behandling i juni 2024 (sak 24/09599), og det ble vedtatt at administrasjonen skulle legge frem en fremdriftsplan for prosjektet innen oktober 2024. Denne saken f\u00f8lger opp dette vedtaket. Saksutredning Oppsummering av rapport P\u00e5 oppdrag fra Troms\u00f8 kommune har PwC utredet behovet for, form\u00e5l med og innhold i m\u00f8teplasser for det internasjonale milj\u00f8et i Troms\u00f8. Arbeidet med utredningen p\u00e5gikk i perioden november 2023-mai 2024, og i prosessen ble det gjennomf\u00f8rt dybdeintervjuer og gruppeintervjuer med ulike deler av det internasjonale milj\u00f8et i Troms\u00f8. Informantene ble valgt ut for \u00e5 representere mangfoldet i Troms\u00f8s befolkning, og utvalget inkluderer mennesker fra Europa, Asia, Afrika, Latin-Amerika, Nord-Amerika og Oceania. Disse har ogs\u00e5 ulike grunner for \u00e5 ha kommet til Troms\u00f8, herunder arbeid, studier, familiegjenforening og flukt. PwC arrangerte ogs\u00e5 flere arbeidssamlinger med representanter fra internasjonale organisasjoner, og Troms\u00f8 kommune. Oppsummert viser utredningen at utenlandske innflyttere har to behov: 1. Hjelp til navigering i det norske systemet 2. \u00c5 f\u00f8le seg hjemme i Troms\u00f8 Det f\u00f8rste henger sammen med et stort behov for informasjon. Den tydeligste tilbakemeldingen, uavhengig av situasjon og grunn for \u00e5 komme til Troms\u00f8, er at informasjonen man trenger ofte er vanskelig \u00e5 finne, og vanskelig \u00e5 forst\u00e5. Den finnes stort sett bare skriftlig og digitalt, er ofte skrevet p\u00e5 et avansert norskniv\u00e5, og noen ganger kun p\u00e5 nynorsk. Informasjonen er sjeldent tilpasset innflytternes situasjon, noe som ogs\u00e5 gj\u00f8r den vanskelig \u00e5 oversette riktig. Ofte m\u00e5 man stole p\u00e5 bekjente sin tolkning, som kan f\u00f8re til at misforst\u00e5elser overlever lenge. Behovet for informasjon handler ogs\u00e5 om kulturforst\u00e5else og et \u00f8nske om \u00e5 forst\u00e5 livet i Norge og Troms\u00f8. Man trenger derfor ogs\u00e5 informasjon om sosiale aktiviteter og ulike organisasjoner, for \u00e5 kunne bygge sosiale nettverk. Rapporten viser et \u00f8nske om \u00e5 samle informasjon p\u00e5 ett sted, som er lett tilgjengelig og forst\u00e5elig, samt personlig veiledning og st\u00f8tte fra noen med god innsikt i det norske systemet. For \u00e5 f\u00f8le seg hjemme i Troms\u00f8, viser rapporten et tiln\u00e6rmet enstemmig \u00f8nske om et fysisk sted \u00e5 g\u00e5 til, som kan m\u00f8te b\u00e5de praktiske og sosiale behov. I funnene fremheves det at de fleste \u00f8nsker seg ett sted, ikke flere mindre steder som er geografisk spredt. Det \u00e5 spre tilbudet p\u00e5 flere steder gj\u00f8r at det oppleves mindre tilgjengelig, og det anses som mer sannsynlig at disse stedene vil domineres av \u00e9n gruppe. Man er ogs\u00e5 bekymret for at tilbudet kan forringes ved \u00e5 dele det opp, og at det derfor er bedre \u00e5 samle det. Tilbakemeldingene viser et \u00f8nske om et sentralt beliggende sted, som er enkelt tilgjengelig med offentlig transport. Her skal man kunne finne all informasjonen man trenger, og f\u00e5 veiledning til \u00e5 forst\u00e5 den. Stedet m\u00e5 v\u00e6re innbydende og ha plass til samlinger, og lokaler som kan leies og brukes til ulike form\u00e5l, som f.eks. h\u00f8ytider og nasjonaldager. Det m\u00e5 ogs\u00e5 v\u00e6re mulighet for \u00e5 kj\u00f8pe eller lage og servere mat, og n\u00f8dvendig utstyr for ulike kulturarrangementer. Da 2 utenlandske innflyttere ofte har mindre nettverk og tilgang p\u00e5 besteforeldre som kan bidra til avlastning, peker flere p\u00e5 behovet for at stedet m\u00e5 v\u00e6re barnevennlig og/eller ha tilbud rettet mot barn og familie. I funn fra utredningen vektlegges det ogs\u00e5 at stedet ikke kun kan ha et internasjonalt fokus, da dette kan bidra til mer segregering. Det er viktig at dette blir et sted nordmenn bes\u00f8ker, slik at man kan m\u00f8tes p\u00e5 tvers. Stedet b\u00f8r v\u00e6re bemannet, b\u00e5de for veiledning og koordinering av ulike arrangementer. Hvordan skal vi m\u00f8te de kartlagte behovene? I arbeidet med rapporten ble det skapt en fremtidsvisjon, som viser \u00f8nsket tilstand for det internasjonale Troms\u00f8 i 2040. Her finner vi blant annet at vi innen den tid har etablert en m\u00f8teplass for alle i Troms\u00f8, som er en storstue for hele befolkningen og et \u00e5pent samlingssted, som ogs\u00e5 har aktiviteter og tiltak som gj\u00f8r det enklere \u00e5 v\u00e6re nyinnflyttet her. \u00c5 etablere et slikt sted kan v\u00e6re en mulighet p\u00e5 lengre sikt, men det er mange steg som m\u00e5 tas f\u00f8rst. Administrasjonen foresl\u00e5r \u00e5 f\u00f8lge anbefalingene i rapporten, og begynne med mindre prosjekter, teste ut ulike tiltak og se hva som fungerer og ikke. Utredningen skisserer en faseinndelt tiln\u00e6rming til hvordan utfordringene i det internasjonale milj\u00f8et kan jobbes med p\u00e5 kort, mellomlang og lang sikt, og det gis flere eksempler p\u00e5 tiltak som kan bidra til m\u00f8te behovene og oppn\u00e5 visjonen. For \u00e5 jobbe videre med iHus-prosjektet har administrasjonen valgt ut noen foresl\u00e5tte tiltak fra rapporten som fremst\u00e5r som fornuftig \u00e5 prioritere f\u00f8rst. Med m\u00e5l om \u00e5 kunne m\u00f8te flest mulig behov og realisere flere tiltak, vil vi ogs\u00e5 se utredningen i sammenheng med Tilflytterstrategi, et annet prosjekt kommunen er involvert i, med til dels overlappende tematikk som iHus-prosjektet. Tilflytterstrategi Samarbeidsprosjekt eid av Troms fylkeskommune, hvor Troms\u00f8 og Storfjord kommune deltar. Tidligere har Lyngen og Karls\u00f8y kommune ogs\u00e5 v\u00e6rt med. Hovedfinansiering kommer fra Troms Holding. M\u00e5let med prosjektet er \u00e5 gj\u00f8re det enklere \u00e5 v\u00e6re ny i Troms\u00f8regionen. Forprosjektet avdekte at vi ikke har et godt nok mottaksapparat, og vi er ikke gode nok p\u00e5 \u00e5 ivareta de som flytter hit fra utlandet. Prosjektet har et s\u00e6rlig fokus p\u00e5 internasjonal arbeidskraft, da dette er en gruppe som ikke \u00abfanges opp\u00bb av etablerte systemer (som f.eks. flyktninger). Bakgrunnen for prosjektet er demografiutfordringene og behovet for arbeidskraft. Det er ogs\u00e5 dokumentert at vi er avhengig av utenlandsk tilflytting for \u00e5 ha positiv befolkningsutvikling fremover. Opprinnelig varte prosjektperioden ut 2024, men det s\u00f8kes n\u00e5 om \u00e5 forlenge prosjektet ut 2025. Noen av de anbefalte tiltakene fra utredningen, sammenfaller i stor grad med planlagte tiltak i Tilflytterstrategi-prosjektet. Vi vil derfor ta disse inn i det videre arbeidet med Tilflytterstrategi. Dette gjelder f\u00f8lgende tiltak: - Etablere et opps\u00f8kende servicetorg, spesielt rettet mot utenlandsk befolkning - Troms\u00f8 kommune bist\u00e5r internasjonale organisasjoner med \u00e5 finne egnede lokaler til st\u00f8rre feiringer og samlinger. - Troms\u00f8 kommune utvikler en oversikt over hvilke ulike typer lokaler som finnes, leiepris og kontaktperson. - Se p\u00e5 muligheter for \u00e5 gj\u00f8re kontorer og m\u00f8terom tilgjengelige for internasjonale organisasjoner p\u00e5 ettermiddags- og kveldstid - Utvikle nettsted eller app som samler informasjon p\u00e5 tvers av instanser og organisasjoner som oppdateres jevnlig. Informasjonen er tilgjengelig p\u00e5 flere spr\u00e5k. - Lage tydelige og tilgjengelige guider som veileder innflyttere gjennom vanlige utfordringer 3 - Samarbeide med andre akt\u00f8rer om \u00e5 utvikle et felles informasjonspunkt p\u00e5 engelsk om eksisterende tilbud og kommende arrangementer. Denne oppdateres kontinuerlig. I Tilflytterstrategi-prosjektet er servicetorget tiltenkt en rolle som fysisk kontaktpunkt for en \u201ctilflyttertjeneste\u201d. De er allerede kommunens f\u00f8rstelinje ut mot befolkningen, og er godt rustet til \u00e5 svare p\u00e5 sp\u00f8rsm\u00e5l og tilby veiledning. Det vil derfor v\u00e6re hensiktsmessig \u00e5 koble servicetorget til en slik funksjon. For \u00e5 bedre generell informasjonsflyt, er et annet tiltak i Tilflytterstrategi \u00e5 f\u00e5 oversatt informasjonen p\u00e5 kommunens hjemmesider til engelsk. Vi skal ogs\u00e5 samarbeide med flere akt\u00f8rer om en felles landingsside som skal fungere som en guide til nykommere i Troms\u00f8regionen, og til arbeidsgivere som ansetter internasjonal arbeidskraft. Pga. stort sammenfall mellom planlagte tiltak i dette prosjektet og foresl\u00e5tte tiltak i iHus-prosjektet, anser vi det som nyttig \u00e5 ta disse inn i Tilflytterstrategi. Det sikrer ogs\u00e5 at arbeidet med \u00e5 m\u00f8te disse behovene kan fortsette p\u00e5 tross av kommunens \u00f8konomiske situasjon, da vi vil v\u00e6re mindre avhengig av prosjektmidlene som er satt av til iHus for \u00e5 f\u00e5 realisert tiltak. Gitt prosjektperioden til Tilflytterstrategi, vil tidsrammen for arbeidet med disse tiltakene v\u00e6re ut 2025 (dersom s\u00f8knad om forlengelse blir innvilget). Veien videre for iHus-prosjektet Administrasjonen anbefaler at utredningen brukes som grunnlag for prioriteringer og beslutninger i det videre arbeidet. Prosjektets forel\u00f8pige tidsramme er satt til \u00e5 vare ut 2026. For \u00e5 kunne m\u00f8te flere av de kartlagte behovene, foresl\u00e5r administrasjonen at neste steg i prosjektet er \u00e5 se p\u00e5 mulighetene for \u00e5 bruke eksisterende bygg og arealer p\u00e5 nye m\u00e5ter. Troms\u00f8 kommune eier allerede arenaer som det er mulig \u00e5 fylle med mer innhold, og p\u00e5 den m\u00e5ten tilf\u00f8re mer til dagens tilbud. IHus-arbeidet innenfor dagens rammer vil i denne sammenhengen v\u00e6re en pilot/forprosjekt, hvor vi kan teste ut ulike tiltak i mindre skala og dimensjonere opp det som fungerer etter hvert. Realisering av iHus henger p\u00e5 noen omr\u00e5der ogs\u00e5 sammen med andre prosjekter. Legger vi til grunn at planene for kulturkvartalet blir realisert, vil dette etter hvert frigj\u00f8re arealer som kan brukes andre kulturform\u00e5l, som kulturhuset. Dette \u00e5pner for muligheter til \u00e5 bruke eksempelvis kulturhuset, biblioteket og r\u00e5dstua p\u00e5 m\u00e5ter som til sammen kan bidra til \u00e5 m\u00f8te behovene som fremkommer i rapporten. Det er ikke ett sted, men det er offentlige sentrumsarealer som er lett tilgjengelige, og som utover eksisterende tilbud kan brukes til iHus-form\u00e5l. Administrasjonens forslag til prioriterte tiltak fra rapporten: - Etablere en prosjektlederrolle i kommunen som f\u00e5r ansvar for oppf\u00f8lging av prosjektet, herunder koordinere aktiviteter, funksjoner og kommunikasjon mellom ulike arealer. Prosjektleder vil ogs\u00e5 v\u00e6re initiativtaker for samarbeid og involvering av andre akt\u00f8rer. - Initiere samarbeid mellom eksempelvis servicetorg, bibliotek, flyktninghjelpen, voksenoppl\u00e6ringa, NAV, skatteetaten, internasjonale og frivillige organisasjoner etc. - Ta initiativ til (og jobbe for finansiering av) frivillig mentorordning for \u00e5 hjelpe nyankomne med \u00e5 komme i kontakt med andre i lignende situasjon/som snakker samme spr\u00e5k - Legge til rette for \u00e5 samle ulike tjenester p\u00e5 samme sted, f.eks. ved at ulike instanser (NAV, skatteetaten, politi, NOKUT, UDI, osv.) kan ha felles kontorplass \u00e9n fast dag i uken. Gj\u00f8r det mulig for innbyggere \u00e5 f\u00e5 samlet informasjon og veiledning p\u00e5 ett og samme sted. - Tilrettelegge for ulike temakvelder med relevant informasjon, f.eks. \u00abStudiel\u00e5n og studier i Norge\u00bb, \u00abHvordan kj\u00f8pe bolig i Troms\u00f8?\u00bb, \u00abHvordan fungerer det norske helsevesenet\u00bb, \u00abPlikter og rettigheter i arbeidslivet\u00bb, \u00abHvordan starte bedrift\u00bb. Slike temakvelder kan bli en m\u00f8teplass for nordmenn og utenlandske tilflyttere. - Tilrettelegge for ukentlige sosiale aktiviteter (f.eks. spr\u00e5kkaf\u00e9) - Samarbeide med internasjonale organisasjon om \u00e5 markere store internasjonale h\u00f8ytider og nasjonale feiringer i utvalgte kommunale bygg. 4 Konklusjon For videre oppf\u00f8lging av iHus-prosjektet vil det v\u00e6re n\u00f8dvendig \u00e5 ansette prosjektleder eller frigj\u00f8re eksisterende ressurser til \u00e5 jobbe dedikert med dette. Vi er i en tid med utfordrende kommune\u00f8konomi. Med forbehold om at prosjektet beholder midler satt av handlingsprogrammet, vil administrasjonen foresl\u00e5 \u00e5 bruke av prosjektmidler til dette. Det er behov for koordinering av ulike tiltak og aktiviteter, mellom ulike akt\u00f8rer og mulige samarbeidspartnere. Som de foresl\u00e5tte tiltakene viser, er det mye som kan v\u00e6re mulig \u00e5 f\u00e5 til gjennom \u00e5 ta i bruk eksisterende bygg og arenaer p\u00e5 nye m\u00e5ter, men dette vil kreve dedikert oppf\u00f8lging. Administrasjonen kan komme tilbake med en mer konkret fremdriftsplan n\u00e5r prosjektleder/ressurser til oppf\u00f8lging er avklart. Vedtakskompetanse Milj\u00f8-, idrett-, kultur- og samfunnsutviklingsutvalget Vedlegg Behov for internasjonale m\u00f8teplasser 5 "
}