{
  "dokument_id": "d837ca73-23c6-5507-a97a-b183697fe406",
  "doc_type": "case_attachment",
  "kommune": 4601,
  "tittel": "Saksfremstilling Byr\u00e5det",
  "url": "https://bergen.kommune.no/politikere-utvalg/api/fil/bk360/7436130/Saksfremstilling-Byradet",
  "tekst": " BYR\u00c5DET Byr\u00e5dssak /18 Saksframstilling V\u00e5r referanse: 2017/06276-7 Bergenhus, gnr. 164, bnr. 923, Foreningsgaten 3. Klage p\u00e5 endringstillatelse til rivning og flytting av vegg, endret planl\u00f8sning og reduksjon av antall boenheter. Del 3 Hva saken gjelder: Saken gjelder klage p\u00e5 tillatelse til endring av endringstillatelse datert 20.01.17 vedr\u00f8rende rivning og flytting av yttervegg for \u00e5 im\u00f8tekomme vilk\u00e5r satt i vedtaket av 20.01.17, endret planl\u00f8sning i plan 6 og 7, samt reduksjon av antall boenheter fra 39 til 37. Plan- og bygningsetaten ga tillatelse til tiltakene i vedtak datert 15.05.17. Vedtaket ble p\u00e5klaget av nabo Steinar Aagesen (gnr. 164, bnr. 763) i brev datert 06.06.17. Tiltakshaver er Bj\u00f8rn K\u00e5re V\u00e5genes. Saken m\u00e5 sees i sammenheng med klage p\u00e5 tillatelse til endring datert 20.01.17 og klage p\u00e5 tillatelse til endring datert 28.04.17, som fremmes samtidig, se del 1 og 2. For n\u00e6rmere beskrivelse av historikken, se del 1 og fagnotatet. De oms\u00f8kte endringene som er gjenstand for klagebehandling i foreliggende sak er: \uf0b7 Riving av yttervegg og flytting av denne i flukt med trapphus i tr\u00e5d med vilk\u00e5ret satt i vedtak av 20.01.17. \uf0b7 Endret planl\u00f8sning i plan 6 og 7 \uf0b7 Redusering av antall boenheter fra 39 til 37 Det fremg\u00e5r av klagen mottatt 06.06.17 at den i tillegg til \u00e5 gjelde klage p\u00e5 vedtak av 15.05.17, ogs\u00e5 er en supplering til tidligere innsendt klage p\u00e5 vedtak av 20.01.17. Sakene fremmes derfor samlet, selv om oms\u00f8kte tiltak i foreliggende sak ikke krever dispensasjon. P\u00e5 bakgrunn av dato for den opprinnelige s\u00f8knaden som endringss\u00f8knaden er direkte knyttet til, behandles saken etter bestemmelsene i plan- og bygningsloven fra 1985 i henhold til pbl. \u00a7 34-4 Overgangsbestemmelser for byggesaksdelen. N\u00e5r det gjelder behandling av dispensasjonss\u00f8knad foreligger det ikke overgangsbestemmelser, slik at de behandles etter pbl. 2008 kap. 19. Eiendommen er uregulert. I kommunedelplan (KDP) Sentrum fra 2001 er den p\u00e5 plankart 2 vist som bygning med h\u00f8y antikvarisk verdi, og p\u00e5 plankart 4 som blandet sentrumsform\u00e5l. I Kommuneplanens arealdel (KPA) er den vist som sentrumsform\u00e5l. Klagers anf\u00f8rsler: Klager er i hovedsak rettet mot de tiltak som ble behandlet i vedtaket av 20.01.17, herunder byggets h\u00f8yde og avstand til nabogrense. Det er ingen av anf\u00f8rslene som er knyttet til endring i planl\u00f8sning eller redusering av antall boenheter. 1 Klager anf\u00f8rer at dette vedtaket i likhet med de andre endringstillatelsene, ene og alene, gjelder godkjenning av ulovlig utf\u00f8rte arbeider som er oms\u00f8kt kun fordi de er avdekket av Tilsyn, mens andre s\u00f8knadspliktige endringer ikke blir oms\u00f8kt. Klager anf\u00f8rer at det er viktig \u00e5 reagere mot ulovlig opptreden og viser til Rt. 2002 s. 209. Det vises for \u00f8vrig til klagen i sin helhet. Fagetatens vurdering og anbefaling: Fagetaten viser til at anf\u00f8rslene i klagen i hovedsak er rettet mot tiltak som ble oms\u00f8kt og behandlet i vedtaket datert 20.01.17 og ikke de tiltak som er behandlet i vedtak av 15.05.17. Oms\u00f8kte flytting av yttervegg i flukt med trappehuset er en direkte konsekvens av vilk\u00e5ret som ble satt i vedtaket av 20.01.17, og avstand til nabogrense, herunder avstand til pipe, er forhold som ble utf\u00f8rlig behandlet i den forbindelse. Det vises derfor til de vurderinger som er gjort ved klagebehandlingen i fagnotat datert 20.11.17 (se del 1). I Rt. 2002 s. 209 ble oms\u00f8kt legalisering av utf\u00f8rt tiltak avsl\u00e5tt og eier ble ilagt p\u00e5legg om rivning og tilbakef\u00f8ring. Vurderingstemaet var i hovedsak domstolens kompetanse til \u00e5 pr\u00f8ve forelegg gitt i medhold av plan- og bygningsloven. Da dette ikke er et tema i denne saken anses det ikke relevant \u00e5 g\u00e5 n\u00e6rmere inn p\u00e5 denne avgj\u00f8relsen utover \u00e5 kommentere at fagetaten ved flere anledninger har gitt stoppordre og p\u00e5pekt ulovlig utf\u00f8rte tiltak som det p\u00e5 lik linje med andre i samme situasjon blir gitt anledning til \u00e5 oms\u00f8ke, f\u00f8r eventuelle mer inngripende tiltak iverksettes. Vedr\u00f8rende fors\u00f8k p\u00e5 \u00e5 formalisere en avtale om avb\u00f8tende tiltak for \u00e5 sikre at pipen kan brukes, regnes det som et privatrettslig anliggende som fagetaten ikke er part i. Det vises for \u00f8vrig til at det i tilsvaret til klagen bekreftes at tiltakshaver vil p\u00e5ta seg \u00e5 gjennomf\u00f8re eventuelle tiltak for \u00e5 sikre bruk av pipen. Fagetaten viser for \u00f8vrig til de vurderinger som er gjort i vedtaket av 15.05.17, som opprettholdes i sin helhet i klageomgangen. Fagetaten anbefaler at klagen ikke tas til f\u00f8lge. Byr\u00e5dets vurdering og anbefaling/konklusjon: Byr\u00e5det viser til fagnotat datert 22.11.17, og slutter seg til de vurderinger som fremkommer der. Byr\u00e5det vil peke p\u00e5 at oms\u00f8kte endringer i foreliggende sak, er oms\u00f8kt for \u00e5 im\u00f8tekomme vilk\u00e5r som ble stilt i vedtak datert 20.01.17 (se del 1). Vilk\u00e5ret om at byggets yttervegg m\u00e5tte trekkes tilbake fra klagers nabogrense, ble stilt for \u00e5 avb\u00f8te p\u00e5 reduserte lysforhold i bakg\u00e5rd, samt ivareta hensynet til luftsirkulasjon og brannsikkerhet. Videre har tiltakshaver opplyst at ulempen med plassering n\u00e6rmere enn 3 meter kan avhjelpes ved etablering av avtrekksvifte. Bergen brannvesen har i e-post datert 09.05.17 opplyst at etablert pipe fortsatt er lovlig \u00e5 bruke selv om avstanden er under \u00abb\u00f8r\u00bb- kravet i Byggdetaljblad 552.135. Det vises til at regelen om 3 meter er en akseptert l\u00f8sning, som kan fravikes dersom det gj\u00f8res kompenserende tiltak. Byr\u00e5det viser for \u00f8vrig til sine merknader i del 1 av sakskomplekset. Byr\u00e5det anbefaler at klagen ikke tas til f\u00f8lge. Vedtakskompetanse: I henhold til Reglement for bystyrekomiteene punkt 1.4, jf. bystyresak 85/17, er myndigheten til \u00e5 behandle klagesaker etter plan- og bygningsloven, med n\u00e6rmere angitte unntak, delegert til Komite for milj\u00f8 og byutvikling. Dersom klagen ikke tas til f\u00f8lge skal saken sendes til Fylkesmannen i Hordaland for endelig avgj\u00f8relse. 2 Byr\u00e5det innstiller til komite for milj\u00f8 og byutvikling \u00e5 fatte f\u00f8lgende vedtak: Fagetatens vedtak datert 15.05.17 opprettholdes. Klagen tas ikke til f\u00f8lge. Dato: 6. november 2018 Harald Schjelderup Anna Elisa Tryti Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: 1. Fagnotat datert 22.11.17 med f\u00f8lgende vedlegg: 2. Situasjonskart 3. Oversiktsfoto 4. Situasjonsplan 5. Tegninger 6. Tilsvar p\u00e5 klage 7. Klage med vedlegg 8. Tillatelse til endring 9. Nabomerknad med tilsvar 3 "
}