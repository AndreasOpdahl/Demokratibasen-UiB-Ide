{
  "dokument_id": "b236bb07-2e19-5f1a-99b7-5684b0a9bb08",
  "doc_type": "case_presentation",
  "kommune": 4601,
  "tittel": "Bergenhus gnr 167 bnr 1748 Lamberts vei 3A. Klage p\u00e5 byr\u00e5dens fullmaktvedtak - oppf\u00f8ring av nytt boligbygg med fire enheter",
  "url": "https://bergen.kommune.no/politikere-utvalg/api/fil/bk360/10882519/Framstilling-Bergenhus-gnr-167-bnr-1748-Lamberts-vei-3A-Klage-pa-byradens-fullmaktvedtak-oppforing-av-nytt-boligbygg-med-fire-enheter",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/56514-19 Bergenhus gnr 167 bnr 1748 Lamberts vei 3A. Klage p\u00e5 byr\u00e5dens fullmaktvedtak - oppf\u00f8ring av nytt boligbygg med fire enheter Hva saken gjelder: Saken gjelder oppf\u00f8ring av nytt boligbygg med fire enheter p\u00e5 gbnr. 167/1748, Lamberts vei 3A. Tiltakshaver er Skuteviken Utvikling AS. S\u00f8knad om tillatelse fikk avslag den 07.08.2023, som ble p\u00e5klaget av ansvarlig s\u00f8ker, Ing. Asbj\u00f8rn Danielsen AS og Advokatfirmaet Landsvik og Larsen v/Jostein Kvakland. Byr\u00e5d for byutvikling tok klagen til f\u00f8lge p\u00e5 vilk\u00e5r i vedtak datert 29.01.2024. Byr\u00e5dens vedtak er p\u00e5klaget av Sameiet Nye Sandviksvei 58-60 v/styreleder Per Clausen, Tore Stein Thoresen (gbnr. 167/562, Nye Sandviksveien 60), Sameiet Nye Sandviksvei 56 B v/styreleder Trond Midttun og Vestland fylkeskommune v/avdeling for kultur og folkehelse. Et n\u00e6r identisk bygg var gjenstand for byggesaksbehandling i 2016, hvor det fikk avslag av fagetaten. Etter klage fra tiltakshaver ble vedtaket gjort om at dav\u00e6rende Komit\u00e9 for milj\u00f8 og byutvikling, og stadfestet av Fylkesmannen i Hordaland. Rammetillatelse ble gitt i 2017, og igangsettingstillatelse i 2020. Tiltaket ble ikke satt i gang i tide, og tillatelsen gikk derfor ut. Eiendommen er omfattet av reguleringsplan nr. 5810000, Bergenhus. Skuteviken, vedtatt 1988. Eiendommen er lagt til bolig, med spesialomr\u00e5de for bevaring. Kommuneplanens arealdel (KPA 2018), vedtatt 19.06.2019, viser eiendommen som byfortettingssone med hensynssone for kulturmilj\u00f8, faresone for brannsmitte, b\u00e5ndleggingssone for kulturminne og bestemmelsesomr\u00e5de knyttet til historiske omr\u00e5der. Se avslagsvedtaket \u00a7 3.1 for utfyllende planstatus. Tiltaket krever dispensasjon fra reguleringsplanen \u00a7 8 b om at det bare tillates mindre tilbygg, og byggegrense mot vei. Tiltaket krever ogs\u00e5 dispensasjon fra pbl. \u00a7 29-4 om avstand til nabogrense for plassering inntil 0 meter fra grensen mot gbnr. 167/559, 560 og 562. Det foreligger nabosamtykke for plassering fra gbnr. 167/786, Skuteviken Tverrgate 5. Etter supplerende klage p\u00e5 avslag, ble det sendt inn henvendelse p\u00e5 vegne av Sameiet Skutevikens Tverrgate 5 om at man ikke kjente seg igjen i formuleringer om sameiets vurdering av tiltaket, og at det var forutsatt i kontrakt ved leilighetskj\u00f8p i 2017 og 2018 at man skulle samtykke til bygget. Tiltaket er nabovarslet i tr\u00e5d med pbl. \u00a7 21-3, og det ble mottatt merknad fra gbnr. 167/562 Nye Sandviksveien 60 v/Tore Stein Thoresen, bnr. 560 Sameiet Nye Sandviksvei 56 B v/styreleder Trond Midttun og bnr. 562 Sameiet Nye Sandviksvei 58/60 v/styreleder Per Clausen. Forholdene som ble anf\u00f8rt i merknadene er i stor grad gjentatt i klagene. Det vises derfor til komplette merknader, vurdering av disse i avslagsvedtak og i byr\u00e5dens vedtak. Bymilj\u00f8etaten ga uttale datert 01.06.2023, hvor de r\u00e5dde fra tiltaket. Det ble vist til feil i s\u00f8knaden, ved at det var vist mur-konstruksjoner n\u00e6rmere vegmidte enn 5,8 meter, og at 1 utomhusplan viser ny adkomst fra kommunal vei, som er s\u00f8knadspliktig. Det ble ogs\u00e5 vist til at planlagt sykkelparkering var planlagt l\u00f8st p\u00e5/ved kommunal vei. Bergen brannvesen ga uttale datert 12.06.2023, hvor de uttalte at det ikke foreligger en vurdering av fare for brannspredning, og at dette m\u00e5 vurderes av ansvarlig for brannprosjektering. Funksjonskrav for brannsikkerhet m\u00e5 ivaretas, og tiltaket m\u00e5 ikke forringe r\u00f8mning fra nabobygg. Det ble ogs\u00e5 p\u00e5pekt at brannvesenet har begrenset tilkomst i omr\u00e5det, og at videre utbygging kan p\u00e5virke brannvesenets innsatsmulighet. Byantikvaren ga uttale datert 14.06.2023, hvor de ikke kunne anbefale oms\u00f8kte nybygg. Det vises til at man ikke kan se at tomten har v\u00e6rt bebygd, at nybygget bryter med omr\u00e5dets bebyggelsesstruktur og at tomten m\u00e5 ses som en del av, og avslutning av, den verneverdige trehusbebyggelsen i omr\u00e5det. Byantikvaren var negativ til forrige s\u00f8knad, og viser til at det i tillegg til ny KPA er vedtatt Kulturminnestrategi og Kulturmilj\u00f8plan. Vestland fylkeskommune ga uttale datert 12.06.2023, hvor de r\u00e5dde fra dispensasjon. De viste til at planomr\u00e5det i hovedsak m\u00e5 ses som ferdig utbygd, og er et kulturmilj\u00f8 det er knyttet nasjonale og regionale interesser til. De vurderte at form\u00e5let med reguleringsbestemmelsene ble vesentlig tilsidesatt, og p\u00e5pekte at dagens bruk som parkeringsplass ikke er i tr\u00e5d med reguleringsplanen. Fylkeskommunen vurderte ogs\u00e5 at oms\u00f8kte tiltak ville vesentlig tilsidesette vernehensynene i reguleringsplanen, og at dersom prosjektet skulle v\u00e6re innenfor hovedkriteriene for dispensasjon er det bare et langt mindre hus med en langt enklere hovedform og h\u00f8yde som kan v\u00e6re aktuelt i dette milj\u00f8et. Klage: Klagerne ber om at vedtaket blir gjort om, slik at s\u00f8knaden blir avsl\u00e5tt. Klagene er omfattende, og anf\u00f8rer i hovedtrekk de samme forholdene. Klagene gjengis derfor samlet, iht. anf\u00f8rte forhold, i stedet for gjengivelse av hver enkelt klage. Klagerne anf\u00f8rer feil i saksbehandlingen ved at de ikke var orientert om klagesaken eller nytt vedtak. Det vises til at tidligere tillatelse fra 2016 ikke kan begrunne oms\u00f8kte tiltak, og klagerne ettersp\u00f8r vurdering av ny KPAs betydning, samt at det er kommet nye planer og retningslinjer for kulturminne. Det vises ogs\u00e5 til at det var faglige tilr\u00e5dninger om avslag b\u00e5de i 2016 og n\u00e5. Det vises til at reguleringsplanen \u00e5pner for mindre tilbygg, mens oms\u00f8kte tiltak et er nybygg. Vilk\u00e5rene for dispensasjon blir ikke vurdert oppfylt \u2013 tiltaket setter vernehensyn til side og forringer kulturmilj\u00f8ets verdi. Tomten gir luft og utsiktskorridor, og motvirker at de eldre byggene blir \u00abinneklemt\u00bb. Naboer har heller ikke samtykket til plassering. Det er ikke gjort vurdering av grunnforhold, og nabo p\u00e5peker fare for utglidning av mur og brannsmittefare, samt avstand til trafo og overl\u00f8psr\u00f8r. Naboeiendommer mister utsikt og sol, og tegningene viser ikke siktlinjer. Oppgradering av eiendommen kan gj\u00f8res med beplanting eller en mer sk\u00e5nsom utbygging i tr\u00e5d med kulturmilj\u00f8et. Det vises ellers til komplette klager. Tiltakshaver har kommet med tilsvar til klagene, gjennom Advokatfirmaet Landsvik & Larsen. De ser ikke at det er grunnlag for \u00e5 ta klagene til f\u00f8lge. Den nye bygningen ligger under eksisterende mur, slik at bygninger bak ser over den. Utforming er valgt for \u00e5 passe inn p\u00e5 tomten, og bygget vil ogs\u00e5 skjule forst\u00f8tningsmuren. Tiltaket vil skape en god overgang mellom nyere og eldre bebyggelse. Man kan ikke se at tiltaket gir \u00f8kt risiko for brann eller utrasing, eller fare for overl\u00f8psledning. Det vil bli erkl\u00e6rt ansvarsrett for relevante fag f\u00f8r s\u00f8knad om igangsetting. For trafokiosken vises det til at anleggseier BKK ikke har hatt merknad. Klage fra Vestland fylkeskommune anf\u00f8res \u00e5 v\u00e6re for sent framsatt, og m\u00e5 avvises. Det kan ikke ses at det er grunnlag for oppfrisking eller at kommunen har mulighet til \u00e5 avtale utvidet 2 klagefrist. Forutsatt at klagen tas til behandling, anf\u00f8res det at vilk\u00e5rene for dispensasjon er oppfylt, og et nybygg vil ikke i seg selv tilsidesette hensynet til kulturmilj\u00f8. Tiltakets plassering gj\u00f8r Skutevikens Tverrgate 5 mer framtredende, muren skjules og eksisterende skur fjernes. Utforming er valgt i tr\u00e5d med prinsipp for bygging tett p\u00e5 kulturhistorisk bebyggelse. Tiltaket vil ogs\u00e5 \u00f8ke brannsikkerheten i omr\u00e5det. Det vises til komplett tilsvar. Fagetatens vurdering og anbefaling: Plan- og bygningsetaten som fagetat har oversendt klage p\u00e5 fullmaktvedtaket uten innstilling. N\u00e5r det gjelder klage fra Vestand fylkeskommune, vises det til at klagesaksbehandler ikke var kjent med at Vestland fylkeskommune hadde mottatt bekymringsmelding med byr\u00e5dens vedtak da det ble sendt ut e-post med informasjon om klagefrist. Fylkeskommunen har forholdt seg til klagefrist som oppgitt av kommunen, og det legges derfor til grunn at klagen m\u00e5 tas til behandling selv om den ble utilsiktet forlenget ved kommunens brev. Det vises ellers til at byr\u00e5den har fullmakt til \u00e5 fatte vedtak ogs\u00e5 i saker som gjelder kulturminne. N\u00e5r det gjelder anf\u00f8rsel om rasfare, vises det til at det ikke g\u00e5r fram av sakshistorikken, opplysninger i bygges\u00f8knad eller kartlag at det er forhold som tilser at bygging vil medf\u00f8re rasfare. N\u00e5r det gjelder naboulempe, vises det til tilleggsnotat datert 04.01.2024, samt at nabo m\u00e5 anses \u00e5 ha berettiget forventning om at reguleringsplan i tettbygd sentrumsomr\u00e5de blir fulgt. Dette m\u00e5 ses i sammenheng med at tomten ikke har v\u00e6rt bebygd tidligere, og naboulemper b\u00f8r derfor trekkes inn i vurderingen knyttet til dispensasjon fra pbl. \u00a7 29-4. Det vises til komplett fagnotat datert 21.06.2024, fagnotat datert 23.10.2023, tilleggsnotat datert 04.01.2024 og byr\u00e5dens vedtak datert 29.01.2024. \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Byr\u00e5det har vurdert saken p\u00e5 nytt, og er kommet til at klagene b\u00f8r gis medhold. Byr\u00e5det har vurdert tiltakets visuelle kvaliteter og betydningen dette har for kulturmilj\u00f8et i Skuteviken p\u00e5 nytt i lys av klagene, og har kommet til at tiltaket ikke har de kvalitetene som er \u00f8nskelig for omr\u00e5det. Byr\u00e5det er positiv til en utbygging p\u00e5 eiendommen, men da et nedskalert prosjekt som i st\u00f8rre grad innordner seg etter den etablerte byggeskikken, fremfor \u00e5 bryte med den slik oms\u00f8kte bygg gj\u00f8r. Klagefrist N\u00e5r det gjelder klage fra Vestland fylkeskommune, tiltrer byr\u00e5det fagetatens vurdering av klagefrist. Byr\u00e5det vurderer at de menneskelige feilene som ble gjort under utsending av vedtaket, samt den etterf\u00f8lgende kommunikasjonen med Vestland fylkeskommune i ettertid, utgj\u00f8r et \u00abs\u00e6rlig tilfelle\u00bb, jf. fvl. 29 (4). De samme forholdene taler for at Vestland fylkeskommune ikke kan lastes for \u00e5 ha oversittet klagefristen, samt gj\u00f8r det rimelig at klagen blir pr\u00f8vd, jf. \u00a7 31. Det vises ogs\u00e5 til at det er kommet rettidige klager, hvor mange av de samme punktene blir tatt opp. \u00c5 inkludere Vestland fylkeskommunes klage vil derfor ikke forsinke klagebehandlingen vesentlig. Byr\u00e5dets vurdering er derfor at klagen kan tas til behandling. Forholdet til ny KPA og kulturminnestrategi Flere av klagerne har vist til at det ikke er gjort vurderinger av KPA og senere vedtatte retningslinjer for kulturminnevern i byr\u00e5dens vedtak. 3 Byr\u00e5det er ikke enig i at det ble gjort saksbehandlingsfeil i byr\u00e5dens fullmaktvedtak, og viser til at b\u00e5de KPA og kulturminnestrategi ble vedtatt mens KMBYs vedtak var gjeldende. Selv om ny s\u00f8knad skal behandles etter gjeldende regelverk, er dette et relevant moment \u00e5 ha med seg. Kulturminneverdier var ogs\u00e5 tema i KMBYs vedtak, blant annet gjennom at bygget m\u00e5tte senkes etter at byantikvaren hadde stilt sp\u00f8rsm\u00e5l ved tiltakets omfang. Det ble lagt vekt p\u00e5 tiltakets moderne arkitektoniske kvaliteter, som etter komiteens syn ville fremheve de antikvariske, kulturelle og arkitektoniske kvalitetene i omr\u00e5det for \u00f8vrig. Byr\u00e5det vurderer at tiltaket har gode moderne arkitektoniske kvaliteter, men har etter en grundig vurdering kommet til at det i for stor grad bryter med den etablerte byggeskikken i trehusmilj\u00f8et. Synet p\u00e5 kontrast mellom gammelt og nytt i arkitekturen har endret seg siden 2016, og tiltaket bryter i for stor grad med det kulturhistoriske milj\u00f8et rundt, og da s\u00e6rlig kulturminnet Skutevikens Tverrgate 5 og Lamberts vei 7 (eldre bolig- og garvereiendom). Byr\u00e5dets vurdering er at man b\u00f8r omprosjektere og nedskalere prosjektet noe, for \u00e5 f\u00e5 et bygg som underordner seg det etablerte b\u00e5de hva gjelder volum og fasadeutforming. Byr\u00e5det understreker at tomten vurderes egnet for utbygging, men at denne utbyggingen m\u00e5 skje varsomt, og med hensyn til omkringliggende bebyggelse. Oms\u00f8kte tiltak blir vurdert \u00e5 ikke oppfylle kravene i pbl. \u00a7 29-2, om visuelle kvaliteter. Byr\u00e5det viser til at bygget har gode visuelle kvaliteter i seg selv, men ikke i forhold til sine bygde omgivelser, og at det ikke er tatt tilstrekkelig hensyn til de viktige kulturelle og historiske verdiene i omr\u00e5det. Dispensasjon fra gjeldende reguleringsplan Det er s\u00f8kt dispensasjon fra reguleringsplanbestemmelsene \u00a7 8 bokstav b, som sier at det er tillatt med mindre tilbygg for \u00e5 heve boligstandarden, men at n\u00e5v\u00e6rende bebyggelse ellers er maksimal utnyttelsesgrad. Klagerne anf\u00f8rer at vilk\u00e5rene for dispensasjon ikke er oppfylt, og Vestland fylkeskommune har ogs\u00e5 anf\u00f8rt at omr\u00e5det er \u00abferdig utbygd\u00bb, og at bestemmelsens ordlyd taler for at nybygg i seg selv setter hensynene vesentlig til side. Klagerne har ogs\u00e5 vist til at eiendommen ikke har v\u00e6rt bebygd tidligere, og at den sikrer lys og luft i et tettbygd omr\u00e5de. Byr\u00e5dets vurdering er at omr\u00e5det ikke er \u00abferdig utbygd\u00bb og at et nybygg i seg selv vil vesentlig tilsidesette hensynet bak reguleringsplanen. Dispensasjonshjemmelen er nettopp et unntak, hvor man etter en konkret vurdering kan finne at vilk\u00e5rene er oppfylt. I denne saken er det vurdert at avslag b\u00f8r opprettholdes p\u00e5 annet grunnlag, og byr\u00e5det vil derfor komme med noen kommentarer om hva man vil vektlegge i en eventuell fremtidig s\u00f8knad. Byr\u00e5det vurderer det som positivt at man fortetter i Skuteviken, da dette gir gode, sentrumsn\u00e6re boliger med mindre behov for transport. Det vurderes at transportbehovet i st\u00f8rre grad kan l\u00f8ses gjennom bruk av sykkel og kollektiv. Denne fortettingen m\u00e5 likevel gj\u00f8res p\u00e5 en m\u00e5te som tar hensyn til naboer, her s\u00e6rlig utsikt, lys og luft. I denne saken har tiltakshaverne utarbeidet illustrasjoner som viser at tiltaket i liten grad tar utsikt fra bakenforliggende naboer, og det er vist \u00e5pent gr\u00f8ntomr\u00e5de foran bygget. Dette er momenter byr\u00e5det vurderer som positive, og som b\u00f8r hensyntas i en eventuell ny s\u00f8knad. Da det anbefales \u00e5 opprettholde avslag p\u00e5 annet grunnlag, vurderer ikke byr\u00e5det fordeler og ulemper med dispensasjon n\u00e6rmere her. Grunnforhold og brannfare Byr\u00e5det viser til at eventuell ny s\u00f8knad m\u00e5 dokumentere ansvarsrett for brannkonsept og konstruksjonssikkerhet, eventuelt geoteknikk dersom grunnforholdene tilsier det. B\u00e5de brannsikkerhet, konstruksjonssikkerhet og geoteknikk har krav om uavhengig kontroll i tiltaksklasse 2 og 3, jf. SAK10 \u00a7 14-2. Kommunen har ogs\u00e5 mulighet til \u00e5 sette krav til uavhengig kontroll, jf. \u00a7 14-3. 4 Byr\u00e5dets vurdering er at hensynet til b\u00e5de brannsikkerhet og grunnforhold blir ivaretatt gjennom byggesaksbehandling, dersom tiltakshaver skulle \u00f8nske \u00e5 s\u00f8ke p\u00e5 nytt. Fagetatens vedtak Dersom byr\u00e5dens vedtak oppheves, er det fagetatens vedtak av 07.08.2023 som blir gjeldende. S\u00f8knaden ble da avsl\u00e5tt, begrunnet i tiltakets visuelle kvaliteter og at vilk\u00e5rene for n\u00f8dvendige dispensasjoner ikke ble vurdert oppfylt. Byr\u00e5det st\u00f8tter fagetatens vurdering av visuelle kvaliteter, og finner at det derfor heller ikke kan gis dispensasjon for oms\u00f8kte tiltak. Byr\u00e5det understreker at man vurderer tomten som egnet for fortetting, men med et tiltak som er bedre tilpasset det kulturhistoriske milj\u00f8et eiendommen ligger i hva gjelder volum og utforming. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: 1. Med hjemmel i forvaltningsloven \u00a7 33 oppheves byr\u00e5d for byutvikling sitt fullmaktvedtak datert 29.01.2024. 2. Fagetatens vedtak om avslag datert 07.08.2023 opprettholdes. 3. Klagen p\u00e5 fagetatens vedtak tas ikke til f\u00f8lge. Dato: 10. september 2024 Marte Joan Monstad Christine Kahrs Fung. byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagnotat datert 21.06.2024 med f\u00f8lgende vedlegg: 1. Oversiktskart 2. Oversiktsfoto 3. Skr\u00e5foto 4. Situasjonsplan 5. Tilsvar til klager 6. Klager p\u00e5 byr\u00e5dens vedtak 7. Byr\u00e5dens vedtak datert 29.01.2024 8. Tilleggsnotat 04.01.2024 9. Supplerende klage p\u00e5 avslag datert 05.12.2023 10. Fagnotat datert 23.10.2023 11. Klage p\u00e5 avslag 12. Avslag datert 07.08.2023 13. Uttalelser fra andre myndigheter 14. Tegninger 15. Nabomerknader med tilsvar 16. S\u00f8knad datert 15.12.2022 5 "
}