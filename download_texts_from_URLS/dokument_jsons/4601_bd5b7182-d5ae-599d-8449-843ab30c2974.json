{
  "dokument_id": "bd5b7182-d5ae-599d-8449-843ab30c2974",
  "doc_type": "case_attachment",
  "kommune": 4601,
  "tittel": "Actis - H\u00f8ring om retningslinjer for tildeling av salgs- og skjenkebevillinger Bergen kommune.pdf",
  "url": "https://bergen.kommune.no/politikere-utvalg/api/fil/bk360/10172202/Actis-Horing-om-retningslinjer-for-tildeling-av-salgs-og-skjenkebevillinger-Bergen-kommune-pdf",
  "tekst": "Til Byr\u00e5det i Bergen Oslo, 2. april 2024 H\u00f8ring om retningslinjer for tildeling av salgs- og skjenkebevillinger og forskrift om salgs-, skjenke- og \u00e5pningstider i Bergen kommune Actis er en paraplyorganisasjon p\u00e5 rusfeltet. Vi jobber p\u00e5 vegne av v\u00e5re 39 medlemsorganisasjoner for \u00e5 forebygge og redusere skade for\u00e5rsaket av alkohol, narkotika og pengespill. Vi takker for anledningen til \u00e5 gi innspill. F\u00f8rst og fremst vil vi understreke at vi er glade for og st\u00f8tter Byr\u00e5dets \u00f8nske om \u00e5 skape et trygt Bergen for alle. Et Bergen der alkoholpolitiske virkemidler benyttes for \u00e5 begrense alkoholinntaket, og skape en attraktiv by for alle byens innbyggere. Det er positivt at Byr\u00e5det \u00f8nsker \u00e5 skape en god balanse mellom serveringsbransjen og byens befolkning, og s\u00e6rlig ivareta hensynet til barn og unge. For at disse ambisjonene skal n\u00e5s, mener vi det er viktig at Byr\u00e5det innf\u00f8rer kunnskapsbaserte tiltak, og vi h\u00e5per derfor at Byr\u00e5det vil ta v\u00e5re innspill til etterretning. For mer informasjon, kontakt gjerne v\u00e5re politiske r\u00e5dgivere Helene Aronsen-Kongerud (helene@actis.no) og Mai Lene Fl\u00f8ysvik H\u00e6\u00e5k (mai@actis.no). Alkoholpolitiske virkemidler Alkohol er ingen normal vare, men har en rekke kostnader av b\u00e5de helsemessig og samfunns\u00f8konomisk art. Alkoholkonsum er en risikofaktor for flere alvorlige sykdommer, og kan for noen f\u00f8re til avhengighet. Barn som utsettes for foreldres alkoholbruk opplever store negative konsekvenser. I en rapport fra Oslo Economics ansl\u00e5s de samlede samfunns\u00f8konomiske kostnadene for alkoholbruk i Norge \u00e5 ligge p\u00e5 mellom 80 \u2013 100 milliarder kroner \u00e5rlig. Disse kostnadene fordeler seg blant annet p\u00e5 redusert livskvalitet, redusert produktivitet, kostnader i helsesektoren samt kostnader i andre sektorer som politiet og barnevernet. Til sammenligning er inntektene fra alkoholavgifter p\u00e5 ca. 15,5 milliarder kroner \u00e5rlig. Verdens helseorganisasjon peker p\u00e5 tre faktorer som er viktige for \u00e5 begrense alkoholforbuket; prisregulering, begrenset fysisk tilgjengelighet og forbud mot alkoholreklame. I Norge har vi en helhetlig alkoholpolitikk som f\u00f8lger disse anbefalingene. Denne politikken m\u00e5 ivaretas for \u00e5 sikre god folkehelse og reduserte kostnader i samfunnet. Det er derfor sv\u00e6rt foruroligende at flere av forslagene i de nye retningslinjene og forskriftene tar til orde for \u00e5 utvide salgs- og skjenketider, samt tillate flere skjenkesteder i Bergen, samtidig som det foresl\u00e5s \u00e5 fjerne alkoholfrie soner. Dette vil f\u00f8re til at alkohol blir mer tilgjengelig enn i dag. Actis frykter at dette vil f\u00e5 negative konsekvenser for innbyggerne i Bergen, s\u00e6rlig for barn, unge og de som har problemer med alkohol. Alkoholfrie arenaer I forslaget til retningslinjer for tildeling av salgs- og skjenkebevilgninger for kommunen i kommende periode beskrives det at kommunens alkoholpolitikk skal bygge p\u00e5 alkohollovens form\u00e5l om \u00e5 begrense skader for\u00e5rsaket av alkoholbruk og redusere forbruket av alkohol. Byen skal v\u00e6re attraktiv for innbyggerne, og ta vare p\u00e5 innbyggernes behov for trygghet og trivsel. Gjennom b\u00e6rekraftsm\u00e5l 11.7 har Norge forpliktet seg til \u00e5 jobbe for \u00e5 \u00abInnen 2030 s\u00f8rge for at alle, s\u00e6rlig kvinner og barn, eldre og personer med nedsatt funksjonsevne, har tilgang til trygge, inkluderende og tilgjengelige gr\u00f8ntomr\u00e5der og offentlige rom\u00bb. S\u00e6rlig kvinner og unge opplever negative konsekvenser av andres alkoholkonsum. I en Opinion-unders\u00f8kelse fra 2021 kom det frem at 29 prosent av kvinner og 45 prosent av unge mellom 18 og 29 \u00e5r har blitt utsatt for u\u00f8nsket seksuell oppmerksomhet som f\u00f8lge av andres alkoholkonsum. 48 prosent av dem mellom 18 og 29 \u00e5r har blitt utsatt for trusler eller forn\u00e6rmelser. Kvinner og unge er ogs\u00e5 overrepresentert i gruppen som har f\u00f8lt seg utrygge eller redde. Samtidig ansl\u00e5r FHI at rundt ett av ti barn vokser opp med en forelder som sliter med alkohol, og sv\u00e6rt mange barn tilbringer mye av sin fritid utend\u00f8rs p\u00e5 offentlige steder og p\u00e5 idrettsbanen. Det offentlige rom m\u00e5 holdes alkoholfritt og v\u00e6re et sted hvor barn kan f\u00f8le seg trygge. Dette er s\u00e6rlig viktig for de barna som ikke opplever denne tryggheten hjemme. I en unders\u00f8kelse utf\u00f8rt av Sentio p\u00e5 vegne av Actis v\u00e5ren 2023, er 67 prosent helt eller delvis enige i at vi trenger flere alkoholfrie arenaer for b\u00e5de barn og voksne. Hele 77 prosent \u00f8nsker at kultur- og idrettsarrangementer der ogs\u00e5 barn og unge er publikum, b\u00f8r v\u00e6re alkoholfrie, if\u00f8lge en unders\u00f8kelse fra IOGT i 2018. og \u00e5pne opp for flere skjenkesteder i Bergen vil kunne f\u00f8re til at f\u00e6rre f\u00f8ler seg trygge og trives i Bergen, alts\u00e5 det motsatte av byr\u00e5dets \u00f8nsker. I tillegg vil det \u00e5 fjerne alkoholfrie soner g\u00e5 imot flertallet av befolkningens \u00f8nske om \u00e5 f\u00e5 flere, ikke f\u00e6rre, alkoholfrie soner. Det vil ogs\u00e5 g\u00e5 p\u00e5 bekostning av barn og unges behov for \u00e5 ha tilgang til alkoholfrie soner. Utvidede salgs- og skjenketider samt skjenkesteder Utvidelsene av skjenketidene og \u00e5pning for at flere steder, for eksempel kinoer, kulturarrangementer og idrettsarrangementer, skal kunne f\u00e5 skjenkebevilling g\u00e5r imot Verdens helseorganisasjons anbefaling om \u00e5 begrense den fysiske tilgjengeligheten av alkohol. En utvidelse av salgs- og skjenketider samt av skjenkesteder vil snarere \u00f8ke forbruket, og dermed ogs\u00e5 g\u00e5 imot kommunens egen politikk om \u00e5 redusere forbruket av alkohol. V\u00e5r bekymring er at \u00f8kt bruk vil f\u00f8re til flere alkoholrelaterte skader, mer uhelse og \u00f8kte kostnader. Hvert \u00e5r plages rundt halvannen million nordmenn av andres drikking \u2013 fra st\u00f8y og h\u00e6rverk til trusler og vold. Kommunal salgs- og skjenkepolitikk m\u00e5 styres av fellesskapets interesser og hensyn til folkehelsen, ikke n\u00e6ringsinteresser. Det er politikernes oppgave \u00e5 legge til rette for et uteliv som begrenser fyll og br\u00e5k, gjennom klare og gode regler, kontroll og samarbeid med utelivsbransjen. Sammenhengen mellom skjenketider og vold er grundig dokumentert i b\u00e5de internasjonal og norsk forskning. For eksempel vet vi at \u00e5tte av ti voldstilfeller er knyttet til alkoholbruk, og at over 30 prosent av befolkningen sier at de f\u00f8ler det er utrygt \u00e5 oppholde seg i sentrum p\u00e5 kveldstid i helgene i sin hjemkommune. En studie av de 18 st\u00f8rste bykommunene i Norge i perioden 2000\u20132010 viser at \u00e9n times innskrenking av skjenketiden reduserer antall voldstilfeller med 19 tilfeller per 100 000 innbyggere. Dette tilsvarer 16 prosent av volden nattestid i helgene i sentrum. Vi vet at en betydelig del av den alkoholrelaterte volden skjer rundt skjenkesteder. En unders\u00f8kelse gjennomf\u00f8rt av Sentio p\u00e5 vegne av Actis i 2020 viser dessuten at 60 prosent av befolkningen vil ha skjenkestopp klokken 02.00 eller tidligere. Det er ogs\u00e5 stor risiko for at s\u00e5rbare grupper, som barn og unge, vil bli mer eksponert for alkohol, og for mennesker som er p\u00e5virket av alkohol dersom b\u00e5de skjenke- og salgstidene utvides. Dette vil forsterkes av at de alkoholfrie soner fjernes. Med tanke p\u00e5 hvor s\u00e5rbare barn og unge er, b\u00e5de med tanke p\u00e5 om \u00f8kt eksponering gir \u00f8kt bruk blant barn og unge selv, og med tanke p\u00e5 at barn og unge vil m\u00f8te flere alkoholp\u00e5virkede mennesker, er det stor risiko for at de foresl\u00e5tte forslagene vil f\u00e5 negative effekter for denne gruppen. Anbefaling Vi frykter at Bergen, gjennom \u00e5 innf\u00f8re disse tiltakene, ikke vil skape en trygg by som folk vil flytte til, men snarere en by som vil skape mer utrygghet for innbyggere, og en by som er mer preget av konsekvenser av alkohol som vold, u\u00f8nskede seksuelle hendelser og uhelse. I tillegg vil det \u00e5 fjerne alkoholfrie soner, noe barnefamilier er s\u00e6rlig opptatt av \u00e5 ha tilgang p\u00e5, kunne gj\u00f8re Bergen til en mindre attraktiv by. Dersom Bergen kommune \u00f8nsker \u00e5 bevare folkehelsehensyn, f\u00f8lge den norske alkoholpolitikken og \u00e5 oppfylle eget m\u00e5l om \u00e5 begrense skader for\u00e5rsaket av alkohol, redusere alkoholforbruket og skape en trygg by der alle trives, b\u00f8r samtlige forslag om utvidelse av salgs- og skjenketider og skjenkesteder, samt forslaget om \u00e5 fjerne alkoholfrie soner avvises. Med vennlig hilsen Actis \u2013 Rusfeltets samarbeidsorgan "
}