{
  "dokument_id": "8ea001c6-844d-58c5-88c2-d692888585be",
  "doc_type": "case_attachment",
  "kommune": 5501,
  "tittel": "Omorganisering av seksjon for HR",
  "url": "https://innsyn.tromso.kommune.no/application/getMoteDokument?dokid=2001986881",
  "tekst": "Saksutredning \u2013 omorganisering av HR-seksjonen Innledning Forlaget til ny organisering av HR-seksjonen er utarbeidet av en partssammensatt arbeidsgruppe. Organiseringen har som siktem\u00e5l \u00e5 bidra til tre viktige effekter. Internt skal ny organisering utvikle seksjonens samhandling og robusthet, samt tydeliggj\u00f8re oppgave- og ansvarsfordelingen. Eksternt skal seksjonen videreutvikle og forbedre tjenesteleveransene til virksomheten. Til slutt skal organiseringen bidra til at vi utnytter ressursene effektivt, og s\u00e5ledes m\u00f8ter de \u00f8konomiske utfordringene som Troms\u00f8 kommune st\u00e5r ovenfor. Dette er ambisi\u00f8se m\u00e5lsetninger, som ikke n\u00f8dvendigvis underbygger hverandre, og f\u00f8lgelig hvor avveininger og kompromisser har v\u00e6rt p\u00e5krevd. Notatet tar sikte p\u00e5 \u00e5 beskrive prosessen, overordnede vurderinger som er gjort og begrunne de ulike forslagene til ny organisering. Men det er ogs\u00e5 \u00e5pen p\u00e5 utfordringer som er identifisert, og som m\u00e5 adresseres i neste fase av prosessen. Til grunn for omorganiseringen og de valg som er gjort er Kommuneplanens samfunnsdel, Handlingsprogrammet, andre strategidokument, samt overordnede politiske og administrative f\u00f8ringer. Bakgrunn De enhetene og fagmilj\u00f8ene som inng\u00e5r i seksjon for HR har v\u00e6rt organisert p\u00e5 forskjellige m\u00e5ter gjennom \u00e5rene. Dagens organisering av HR har fungert siden 2021, da stabsorganisering ble besluttet. M\u00e5let med det stabsniv\u00e5et var at stabene skal bidra til: \u2022 Enhetlig styring og praksis i hele organisasjonen \u2022 Tilstrekkelig kapasitet i organisasjonen til \u00e5 jobbe med strategi og utvikling \u2022 Effektiv og relevant st\u00f8tte til tjenestene. Stabsniv\u00e5et er blitt betydelig endret etter 2021, og tre staber er redusert til en \u2013 stab for organisasjon. De \u00f8vrige seksjonene i staben er i st\u00f8rre eller mindre grad omorganisert. Seksjon for HR har imidlertid stort sett fungert etter n\u00e5v\u00e6rende organisering siden 2021. Organisering stab for organisasjon pr 01. januar 2025 M\u00e5let med organiseringen Det er uttrykt \u2013 b\u00e5de av stabens ledelse og internt i seksjonen \u2013 at dagens organisering b\u00f8r vurderes med sikte p\u00e5 \u00e5 videreutvikle seksjonen. Delvis handler det om \u00e5 skape en fremtidsrettet og robust HR-seksjon som skal l\u00f8se oppgaver som er i grenseflaten mellom flere fagfelt \u2013 eksempelvis stort omstillingsbehov i virksomheten, rekruttering, mangfold og inkludering og \u00f8kt behov for digitalisering og effektivisering. Og delvis handler det om at seksjonen selv har uttrykt at det er mulig \u00e5 \u00f8ke kapasiteten, utvikle og forbedre HR-tjenester, samt drifte mer effektivt hvis vi lykkes bedre med \u00e5 samarbeide p\u00e5 tvers. Dette arbeidet ble adressert v\u00e5ren 2024 og har v\u00e6rt en planlagt aktivitet i seksjonens virksomhetsplan. Forslaget m\u00e5 ogs\u00e5 ses i sammenheng med den alvorlige \u00f8konomiske situasjonen Troms\u00f8 kommune befinner seg i. Kommunedirekt\u00f8ren har signalisert at organisasjonen trenger \u00e5 omstille seg for \u00e5 sikre en mer b\u00e6rekraftig kommune\u00f8konomi. I rundskriv 2 er det formulert en m\u00e5lsetning om \u00e5 redusere utgiftsniv\u00e5et med 400 millioner kroner, blant annet gjennom \u00e5 drifte mer effektivt ved \u00e5 redusere antall enheter, samle relevante fagmilj\u00f8er og \u00e5 s\u00f8rge for en mer robust organisering. I budsjettvedtaket for 2025 er dette ytterligere presisert som en reduksjon i organisasjonsrammen p\u00e5 57 millioner kroner. Omorganiseringen m\u00e5 derfor bidra til at seksjonen tilpasser seg de f\u00f8ringene som er gitt av kommunedirekt\u00f8ren gjennom handlingsprogrammet og budsjett. F\u00f8lgelig er m\u00e5lene med organiseringen: \u2022 Samle og styrke fagmilj\u00f8er for \u00e5 fremme samarbeid og robusthet \u2022 Tydeliggj\u00f8re oppgave- og ansvarsdeling i seksjonen. \u2022 Gi effektiv og relevant st\u00f8tte til organisasjonen \u2022 Effektiv bruk av ressurser Arbeidsgruppen har best\u00e5tt av: \u2022 Fra arbeidsgiver: Seksjonsleder Leif Martin Haugen og enhetsleder Siv G. Jensen \u2022 Fra arbeidstakersiden: Hovedtillitsvalgte Henrik Gaup, erstattet av Stig A. Korsberg 11. okt., og hovedverneombudet Linn Naimak \u2022 Prosesst\u00f8tte fra Enhet for personal og organisasjon: Frank Pedersen Solheim Prosess Arbeidet startet september -24, hvor blant prosessen ble planlagt og risikovurdert. Det ble tidlig fastsl\u00e5tt at medvirkning, samt kommunikasjon til seksjonens ansatte var viktig. Det ble besluttet at kommunikasjon skulle g\u00e5 fra arbeidsgruppen/seksjonsleder til enhetsledere, og omorganisering var fast sak p\u00e5 seksjonens lederm\u00f8ter. I tillegg skulle seksjonsleder ha fellesm\u00f8ter med seksjonens ansatte n\u00e5r forslag skulle legges frem. Det er ikke gjennomf\u00f8rt en evaluering av stabsorganiseringen eller seksjon for HR. Dette er \u00e5penbart en svakhet i arbeidet med ny organisering. Seksjonens enheter ble derfor invitert til \u00e5 levere faglige innspill og dele erfaringer tidlig i prosessen. Disse innspillene ble brukt aktivt i utformingen av det f\u00f8rste forslaget som ble sendt til h\u00f8ring. Forslaget til ny organisering ble presentert i fellesm\u00f8te og sendt ut p\u00e5 h\u00f8ring, med to ukers frist. Det kom inn syv h\u00f8ringsinnspill, som alle var godt gjennomarbeidet. Innspillene ble behandlet av arbeidsgruppa, og det ble utformet en oversikt som gjennomg\u00e5r stort sett alle innspillene, og hvordan de er h\u00e5ndtert. P\u00e5 bakgrunn av innspillene ble de gjort endringer i forslag til organisering. Underveis i prosessen ble det ogs\u00e5 n\u00f8dvendig \u00e5 ta kommunens \u00f8konomiske situasjon tydeligere inn i vurderingen. Parallelt er det ogs\u00e5 oppst\u00e5tt uforutsette enderinger som oppsigelser/permisjoner som har p\u00e5virket det endelige resultatet. S\u00e5 lang det er mulig har endringer blitt diskutert med ber\u00f8rte ansatte og enheter f\u00f8r det endelige forslaget ble utarbeidet. Arbeidsmilj\u00f8konsekvenser av omorganiseringen er risikovurdert i samarbeid med de lokale HMS- gruppene. Det samme gjelder organiseringens m\u00e5loppn\u00e5else. Begge risikovurderingene er vedlagt. Utfordringer knyttet til utsatt samlokalisering er ytterligere risikovurdert lokalt i enhet for l\u00f8nn og sykel\u00f8nn. Forslag til ny organisering av seksjon for HR P\u00e5 bakgrunn av innspill, h\u00f8ring og de vurderinger som er gjort har utarbeidet f\u00f8lgende forslag til ny organisering. Forslaget gir f\u00f8lgende stabsorganisering. Forslag organisering av seksjon for HR Hovedtrekkene i forslaget: Enhet for forhandling plasseres direkte under stabsdirekt\u00f8r for \u00e5 sikre bedre gjennomf\u00f8ringsevne ihht. delegasjonsreglementet og \u00f8ke enhetens synlighet. Det har lenge v\u00e6rt uttrykt at Enhet for forhandling b\u00f8r ligge \u00abh\u00f8yere\u00bb i organisasjonen for \u00e5 gjenspeile forhandlingsarbeidets strategiske betydning, samt forsterke autoriteten og legitimiteten som ligger til funksjonen. Med denne endringen \u00f8nsker vi ogs\u00e5 \u00e5 forsterke \u00abhelhetsperspektivet\u00bb, ettersom l\u00f8nnspolitikk har en viktig rolle mtp. organisasjonens evne til \u00e5 beholde og rekruttere ansatte, sett opp mot den \u00f8konomiske b\u00e6reevnen. Enheten endrer navn til Forhandlingsleder. Det m\u00e5 i fortsettelsen sikres at samhandlingen mot ulike HR enheter opprettholdes, og det foresl\u00e5s bla. at forhandlingsleder fortsatt er representert i HR sin ledergruppe. Forslaget har gjennomg\u00e5ende f\u00e5tt positive tilbakemeldinger. Enhet for fagoppl\u00e6ring, Enhet for personal og organisasjon og Enhet for l\u00f8nn og sykel\u00f8nn sl\u00e5s sammen til en felles enhet. Foresl\u00e5tt navn er \u00abEnhet for kompetanse, ledelse og l\u00f8nn\u00bb. M\u00e5let er blant annet \u00e5 \u00f8ke samhandling mellom beslektede fagomr\u00e5der, samt \u00e5 samordne og m\u00e5lrette ressursene for \u00e5 jobbe mot felles m\u00e5lsetninger. Det er gitt innspill om flere samarbeidsomr\u00e5der som kan utvikles videre. Ledere og ansatte f\u00e5r videre \u00e9n enhet \u00e5 forholde seg til vedr personalforhold og l\u00f8nn, noe som kan gi mer tilgjengelige tjenester. Endringen skal ogs\u00e5 gi mer effektiv ressursbruk. I den nye enheten etableres det to faggrupper \u2013 faggruppe for fagoppl\u00e6ringen, og faggruppe for l\u00f8nn. Dette anses som n\u00f8dvendig for at disse fagomr\u00e5dene kan beholde sin faglige autonomi og synlighet, samt kunne forvalte sine omr\u00e5der mest mulig effektivt. Risikovurderinger og h\u00f8ringsinnspill sl\u00e5r fast at fagoppl\u00e6ringen er et spesialisert fagomr\u00e5de som forutsetter stor grad av selvstendighet i administrative, \u00f8konomiske og faglige sp\u00f8rsm\u00e5l. Det foresl\u00e5s videre at hver faggruppe har egen fagleder. Imidlertid er det allerede ansatt to fagledere p\u00e5 l\u00f8nn/sykel\u00f8nn, og det foresl\u00e5s at disse to fortsetter i sine funksjoner. Bakgrunnen for det er \u00e5 ha tilstrekkelig kraft inn i de endringsprosessene p\u00e5 l\u00f8nnsomr\u00e5de som beskrives under. Det opprettes en ny faglederfunksjon for fagoppl\u00e6ringen. Det vil bli bli utformet egne stillingsbeskrivelser for fagledere som i st\u00f8rst mulig grad i varetar de behovene som er nevnt ovenfor. Fagomr\u00e5dene l\u00f8nn og sykel\u00f8nn vil i st\u00f8rre grad integreres for \u00e5 sikre mer samhandling, bedre oppgavefordeling, effektivitet i oppgavel\u00f8sning og robusthet. Nytt navn p\u00e5 fagomr\u00e5det blir l\u00f8nn. Denne prosessen er allerede igangsatt. En kritisk faktor for \u00e5 oppn\u00e5 m\u00e5lsetningene ved sammensl\u00e5ing til ny enhet er \u00e5 samlokalisere l\u00f8nn med de \u00f8vrige fagomr\u00e5dene i R\u00e5dhuset. Dette kommer ogs\u00e5 klart frem i ulike risikovurderinger. Status per n\u00e5 er at det ikke er funnet en god l\u00f8sning, men det jobbes med noen alternativer. Samlokalisering m\u00e5 ha h\u00f8y prioritet i tiden som kommer. Det opprettes en ny enhet for \u00abArbeidsrett og medvirkning\u00bb. Organiseringen inneb\u00e6rer at to juridiske ressurser fra dagenes enhet for personal og organisasjon flyttes til den nyopprettede enheten. I tillegg overf\u00f8res funksjonen Fagleder HR til enheten, men da ikke som fagleder. Form\u00e5let er \u00e5 samle og utvikle den juridiske kompetansen og styrke den arbeidsrettslige kapasiteten. Et viktig argument for opprettelsen av enheten er et uttalt behov fra organisasjonen om arbeidsrettslig bistand fra HR. Tilbakemeldingene er at det er for lav kapasitet mtp. spesialisert kompetanse. Det er all grunn til \u00e5 anta at dette behovet vil \u00f8ke i en tid preget av stor omstillingstakt. \u00c5 styrke dette feltet anses s\u00e5ledes som \u00e5 v\u00e6re sv\u00e6rt strategisk viktig for organisasjonen, og det b\u00f8r vurderes p\u00e5 sikt om kapasiteten skal \u00f8kes. Et annet viktig argument er \u00e5 skape en hensiktsmessig forvaltning av organisasjonens hovedtillitsvalgte og hovedvernombud. I sin natur har HTVer og HVOer en virksomhetsoverskridende funksjon, men en velfungerende ordning krever at arbeidsgiveransvar og personalforvaltning ivaretas av en enhet som har kapasitet. Enhet for arbeidsrett og medvirkning vi f\u00f8lgelig ivareta den personaladministrative oppf\u00f8lgingen av hovedtillitsvalgte og hovedvernombud \u2013 omtrent 25 ansatte. Etter h\u00f8ringsinnspill og funn i risikovurderingen har imidlertid denne l\u00f8sningen noen utfordringer som m\u00e5 adresseres. Delvis gjelder det \u00e5 flytte de juridiske ressursene til ny enhet som kan bidra til manglende tilgang p\u00e5 juridisk st\u00f8tte til enkelte fagmilj\u00f8er, og delvis gjelder det potensielle kostnader knyttet til opprettelsen av ny enhet. L\u00f8sningen kan s\u00e5ledes sies \u00e5 ikke underbygge enkelte av m\u00e5lsetningene med omorganiseringen. Arbeidsgruppen har diskutert og avveid ulike argumenter, og funnet det mest hensiktsmessig \u00e5 opprette enheten, og heller finne tiltak for eventuelle u\u00f8nskede effekter. Bedriftshelsetjenesten best\u00e5r som den er i dag. Dette vurderes som mest hensiktsmessig gitt tjenestens funksjon og selvstendige rolle. Samtidig m\u00e5 det arbeides videre med \u00e5 tiltak som fremmer samhandling med relevante fagomr\u00e5der i seksjonen for \u00f8vrig. Boksen Seksjon for HR vil best\u00e5 av seksjonsleder og r\u00e5dgiver internkommunikasjon. Som nevnt ovenfor overf\u00f8res ressursen Fagleder HR til \u00abArbeidsrett og medvirkning\u00bb. Endringer i HR sitt lederteam. Den foresl\u00e5tte organiseringen inneb\u00e6rer endringer i sammensetning av HR sin ledergruppe. Etter omorganiseringen vil ledergruppen best\u00e5 av f\u00e6rre medlemmer. Tradisjonelt har ledergruppen best\u00e5tt av seksjonsleder og enhetslederne i seksjonen. Med tanke p\u00e5 utfordringersbildet som vi n\u00e5 st\u00e5r overfor, er det \u00f8nskelig at ledergruppen fremover er satt sammen med den n\u00f8dvendige kompetansen for \u00e5 kunne l\u00f8se komplekse utfordringer for seksjonen og virksomheten. Dette gjelder blant annet en kommunesektor med stor endringstakt Dette inneb\u00e6rer at i tillegg til enhetsledere, vil det v\u00e6re aktuelt \u00e5 ta inn andre funksjoner som fullverdig medlem av ledergruppa, enten for kortere perioder eller p\u00e5 lengre sikt. Veien videre etter vedtak om ny organisering I praksis inneb\u00e6rer det at enhetslederstillingene i enhet for fagoppl\u00e6ringa og enhet for l\u00f8nn tas vekk. Det opprettes en ny enhetslederstilling for enheten kompetanse, ledelse og l\u00f8nn. Hvorvidt de ber\u00f8rte enhetsledere er rettighetshaver til den nye enhetslederstillingen, vil vi komme tilbake til n\u00e5r funksjonsbeskrivelsen er utarbeidet. Det opprettes en ny enhetslederstilling for enheten arbeidsrett og medvirkning. Forslaget inneb\u00e6rer ogs\u00e5 at stillingen som fagleder HR tas vekk i sin n\u00e5v\u00e6rende form, og overf\u00f8res til. En eventuell prosess p\u00e5 omstilling gjennomf\u00f8res alltid etter HR-strategien og gjeldende rutiner for omstilling i Troms\u00f8 kommune. Dette betyr ogs\u00e5 at prosessen er gjort i tr\u00e5d med veileder for omstilling, hvor involvering er viktig. For de aller fleste av v\u00e5re ansatte som er del av denne omorganiseringen, vil deres arbeidsforhold ber\u00f8res i mindre grad. Arbeidsgruppen er i store trekk tilfreds med arbeidet som er gjort, gitt de rammer og f\u00f8ringer som har v\u00e6rt. Samtidig har prosessen skapt uro, usikkerhet og delvis motstand blant seksjonens ansatte. Noe m\u00e5 p\u00e5regnes ettersom endring ofte medf\u00f8rer slike reaksjoner, men arbeidsgruppen b\u00f8r v\u00e6re \u00e5pen for at prosessen i seg selv kunne ha v\u00e6rt gjennomf\u00f8rt enda bedre. Det vil derfor bli tatt initiativ til en evaluering av prosessen, med sikte p\u00e5 \u00e5 finne l\u00e6ringspunkter. Seksjonens HMS-grupper vil v\u00e6re del av evalueringen. Risikovurderinger som er gjort tilsier at foresl\u00e5tte endringer kan ha u\u00f8nskede konsekvenser. Det er derfor besluttet at organiseringen skal evalueres innen ett \u00e5r etter den iverksettes. Dette for \u00e5 kunne justere gj\u00f8re n\u00f8dvendige justeringer etter vi har f\u00e5tt erfaringer med \u00e5 jobbe p\u00e5 en ny m\u00e5te. En omorganisering av HR-seksjonen vil ikke alene sikre at m\u00e5lene som er skissert n\u00e5s. Det er derfor viktig at vi jobber med flere tiltak innenfor de rammene organiseringen gir. Blant annet blir det avgj\u00f8rende \u00e5 styrke fagfellesskap innad og mellom enheter/faggrupper og videreutvikle samhandlingsstrukturer. N\u00e5r ny organisering er iverksatt, vil nye seksjonsledere sammen med sine seksjoner se p\u00e5 hva som anses som en hensiktsmessig organisering av arbeidet og oppgaver i det videre. "
}