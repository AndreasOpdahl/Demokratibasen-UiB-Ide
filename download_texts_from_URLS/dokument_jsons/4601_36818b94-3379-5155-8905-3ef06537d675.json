{
  "dokument_id": "36818b94-3379-5155-8905-3ef06537d675",
  "doc_type": "case_presentation",
  "kommune": 4601,
  "tittel": "Revisjon av Reglement om arbeidsoppgaver, godtgj\u00f8relse og arbeidsvilk\u00e5r for politiske r\u00e5dgivere for byr\u00e5det",
  "url": "https://bergen.kommune.no/politikere-utvalg/api/fil/bk360/11002817/Framstilling-Revisjon-av-Reglement-om-arbeidsoppgaver-godtgjorelse-og-arbeidsvilkar-for-politiske-radgivere-for-byradet-",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2023/222826-7 Revisjon av Reglement om arbeidsoppgaver, godtgj\u00f8relse og arbeidsvilk\u00e5r for politiske r\u00e5dgivere for byr\u00e5det Hva saken gjelder: Byr\u00e5det vedtok revidert Avtale om stilling som politisk r\u00e5dgiver og Reglement om arbeidsoppgaver, godtgj\u00f8relse og arbeidsvilk\u00e5r for politiske r\u00e5dgivere for byr\u00e5det i m\u00f8tet 19.10.2023 sak 1270/23. Byr\u00e5dsleder vurderer at det er behov for en revidering av gjeldende Reglement om arbeidsoppgaver, godtgj\u00f8relse og arbeidsvilk\u00e5r for politiske r\u00e5dgivere for \u00e5 sikre at de politiske r\u00e5dgivernes vilk\u00e5r er mer p\u00e5 linje med vilk\u00e5rene gitt i Forskrift om folkevalgtes rett til godtgj\u00f8ring og velferdsgoder i Bergen kommune som bystyret vedtok i m\u00f8tet 08.05.2024 i sak 152/24. Hensikten med b\u00e5de de innholdsmessige og spr\u00e5klige endringene er \u00e5 legge til rette for en bred rekruttering til vervet som politisk r\u00e5dgiver ved \u00e5 tydeliggj\u00f8re hvilke arbeidsoppgaver, godtgj\u00f8relse og arbeidsvilk\u00e5r som gjelder. De viktigste endringene blir g\u00e5tt gjennom nedenfor etter samme struktur som byr\u00e5dsleders forslag til revidert reglement. 1. Form\u00e5l I gjeldende reglement er det innledningsvis en setning om hva reglementet gir n\u00e6rmere bestemmelser om, men denne delen var \u2013 i motsetning til resten av innholdet i reglementet \u2013 ikke nummeret. For \u00e5 enklere kunne referere til denne delen er det innledningsvis i det reviderte reglementet opprettet et eget nummeret kapittel der form\u00e5let med reglementet er formulert. Den eneste forskjellen i innhold er at ordet ytelser er tatt ut og ordet plikter er tatt inn, da dette gj\u00f8r at setningen bedre reflekterer form\u00e5let med reglementet. 2. Ansettelsesforholdet Innholdet i kapittelet om ansettelsesforholdet i gjeldende og revidert reglement er tiln\u00e6rmet likt med unntak av to endringer. Den f\u00f8rste handler om \u00e5 ta inn en formulering om at politiske r\u00e5dgivere ogs\u00e5 kan v\u00e6re knyttet direkte til byr\u00e5det. Praksis de siste \u00e5rene har v\u00e6rt at en politisk r\u00e5dgiver har v\u00e6rt knyttet til ett medlem av byr\u00e5det, men kommuneloven \u00a7 10-6 \u00e5pner ogs\u00e5 for at en politisk r\u00e5dgiver kan v\u00e6re knyttet direkte til byr\u00e5det og dette er derfor tatt inn i reglementet. Den andre vesentlige endringen er at bestemmelsene om personaloppf\u00f8lging, som i gjeldende reglement st\u00e5r i kapittel 17, er flyttet til kapittel 2 om ansettelsesforholdet. Det reviderte reglementet p\u00e5peker, i likhet med gjeldende reglement, at det \u00e5 v\u00e6re politisk r\u00e5dgiver regnes som et verv. For \u00e5 understreke dette, bruker resten av det reviderte reglementet begrepet \u00abverv\u00bb gjennomg\u00e5ende. 1 3. Vervets varighet Gjeldende reglement sier noe om n\u00e5r vervet opph\u00f8rer, men ikke noe om hvem som utnevner og n\u00e5r en politisk r\u00e5dgiver tiltrer. I det reviderte reglementet er det tydeliggjort at det er byr\u00e5dsleder som utnevner politiske r\u00e5dgivere og fastsetter tiltredelsesdato. I gjeldende reglement st\u00e5r det, i motsetning til i avtalen, at stillingen kan avsluttes n\u00e5r byr\u00e5den r\u00e5dgiveren er knyttet til av andre grunner \u00f8nsker det, men det st\u00e5r ikke noe om at det skal skje etter byr\u00e5dsleders beslutning. Det er uheldig at det st\u00e5r to ulike ting i de to dokumentene, og det reviderte reglementet er derfor oppdatert i tr\u00e5d med avtalens bestemmelser om at det er byr\u00e5dsleder som beslutter at en politisk r\u00e5dgiver skal fratre. Innholdet knyttet til n\u00e5r vervet opph\u00f8rer er i det reviderte reglementet satt opp i en punktliste. 4. Arbeidstid og ferie I det gjeldende reglementet er det ett kapittel om arbeidstid og ett om ferie. I det reviderte reglementet er dette innholdet samlet i kapittel 4 om arbeidstid og ferietid. 5. Godtgj\u00f8relse og feriepenger I det reviderte reglementet er det lagt til et tillegg til setningen om at godtgj\u00f8relse for politisk r\u00e5dgiver fastsettes av byr\u00e5dsleder. 6. Ettergodtgj\u00f8ring I det reviderte reglementet er det gjort to endringer i delen om ettergodtgj\u00f8ring. Den f\u00f8rste endringen er at ettergodtgj\u00f8ringen endres fra \u00e5 v\u00e6re en ordning som faller bort dersom vedkommende trer inn i l\u00f8nnet heltidsarbeid eller g\u00e5r tilbake til p\u00e5begynte studier til en ordning der ettergodtgj\u00f8ringen avkortes mot annen inntekt. Utfordringen med ordningen for ettergodtgj\u00f8ring i gjeldende reglement er at den ikke regulerer hva som skjer med ettergodtgj\u00f8ringen dersom vedkommende eksempelvis begynner i en deltidsstilling, freelancer eller begynner p\u00e5 et nytt studium. I det reviderte reglementet er det derfor foresl\u00e5tt en ordning som er likere ordningen for ettergodtgj\u00f8ring for folkevalgte i Bergen kommune, men med noen tilpasninger. Den reviderte ordningen i reglementet g\u00e5r n\u00e6rmere inn p\u00e5 hva som regnes som inntekt og presiserer at ettergodtgj\u00f8ringen ogs\u00e5 avkortes mot inntekt som vedkommende frivillig avst\u00e5r fra. Den andre endringen handler om hvem som kvalifiserer til ettergodtgj\u00f8ring. I gjeldende reglement er det kun politiske r\u00e5dgivere som fratrer som f\u00f8lge av at byr\u00e5det eller byr\u00e5den vedkommende er knyttet til fratrer, som f\u00e5r ettergodtgj\u00f8ring. I revidert reglement kan alle avg\u00e5tte politiske r\u00e5dgivere f\u00e5 ettergodtgj\u00f8ring etter s\u00f8knad. De politiske r\u00e5dgiverne stiller sin arbeidskraft og arbeidstid til disposisjon, og det er rimelig at de har en forsikring om at de ikke blir uten inntekt p\u00e5 dagen uavhengig av hva som er \u00e5rsaken til at de fratrer. Av mindre endringer i det reviderte reglementet er de ulike bestemmelsene om hvor lenge vedkommende kan f\u00e5 innvilget ettergodtgj\u00f8ring for samlet i en punktliste. Det er ogs\u00e5 presisert at ettergodtgj\u00f8ringen tilsvarer godtgj\u00f8relsen hen mottok som politisk r\u00e5dgiver. 7. Pensjonsordning I kapittelet om pensjonsordning er det kun gjort mindre spr\u00e5klige endringer. 8. Velferdsordninger Dette kapittelet er basert p\u00e5 kapittel 6 om sykefrav\u00e6r og permisjoner, men det er gjort en del endringer. 2 Strukturen i kapittelet er gjort likere strukturen i tilsvarende kapittel i forskriften om folkevalgtes rettigheter, men permisjonene er gruppert noe annerledes og begrepene som er brukt er hentet direkte fra arbeidsmilj\u00f8loven. I gjeldende reglement st\u00e5r det at politiske r\u00e5dgivere gis samme rettigheter som ansatte i Bergen kommune n\u00e5r det gjelder frav\u00e6r p\u00e5 grunn av egen eller barns og barnepassers sykdom, samt at politisk r\u00e5dgiver f\u00e5r foreldrepermisjon tilsvarende kommunens ansatte. Det st\u00e5r ogs\u00e5 at \u00abs\u00f8knader om andre permisjoner vurderes av byr\u00e5dsleder\u00bb. Som en konsekvens av at strukturen er gjort likere strukturen i tilsvarende kapittel i forskriften om folkevalgtes rettigheter, er det naturlig \u00e5 liste opp hvilke velferdsordninger som gjelder for politiske r\u00e5dgivere. I tillegg til rettighetene som er gitt til folkevalgte, er det i det reviderte reglementet foresl\u00e5tt at politiske r\u00e5dgivere i tillegg har samme rettigheter som ansatte n\u00e5r det gjelder omsorgspermisjon og foreldrepermisjon. Det er ogs\u00e5 presisert at s\u00f8knader om permisjoner fremmes skriftlig og avgj\u00f8res av byr\u00e5dsleder. N\u00e5r det gjelder forsikringer er kapittel 8 om yrkesskadeforsikring i gjeldende reglement innarbeidet. I tillegg er det presisert at politiske r\u00e5dgivere ogs\u00e5 er dekket av kommunens gruppelivsforsikring og reiseforsikring p\u00e5 tjenestereiser i utlandet p\u00e5 lik linje som ansatte i Bergen kommune. I tillegg gjelder reiseforsikringen p\u00e5 tjenestereiser innenlands for politiske r\u00e5dgivere. Alt dette har v\u00e6rt gjeldende praksis og ligger til grunn for kommunens forsikringsordninger, men er n\u00e5 ogs\u00e5 innarbeidet i reglementet. I tillegg er det, i likhet med forskriften for folkevalgte, lagt inn en formulering om at kommunen skal betale sykepenger tilsvarende full godtgj\u00f8ring i arbeidsgiverperioden fra den f\u00f8rste til den sekstende dagen. Det er ogs\u00e5 lagt inn en formulering om at dersom politisk r\u00e5dgiver har krav p\u00e5 godtgj\u00f8relse utover seks ganger grunnbel\u00f8pet, skal kommunen utbetale forskjellen mellom det den politiske r\u00e5dgivere f\u00e5r fra folketrygden og det den politiske r\u00e5dgiveren ville f\u00e5tt i godtgj\u00f8relse i den samme perioden. 9. Politisk r\u00e5dgiver sine plikter Det reviderte reglementet samler den politiske r\u00e5dgiverens plikter. Disse er i det gjeldende reglementet spredt i kapittel 10 til 16. I tillegg er bestemmelsene i kommuneloven \u00a7 10-6 andre ledd om at politisk r\u00e5dgiver skal fratre sine \u00f8vrige kommunale verv i Bergen kommune i den perioden de er politiske r\u00e5dgivere, innarbeidet. 10. Oppgaver for politisk r\u00e5dgiver De oppgavene som politisk r\u00e5dgiver kan og ikke kan utf\u00f8re er samlet i to punktlister. \u00d8konomiske konsekvenser: Saken inneb\u00e6rer ingen direkte \u00f8konomiske konsekvenser, men vil kunne gi noen mindre \u00f8konomiske konsekvenser p\u00e5 sikt. Byr\u00e5dsleders vurdering og anbefaling/konklusjon: Byr\u00e5dsleder vurdering er at de foresl\u00e5tte endringene i reglementet for politiske r\u00e5dgivere er fornuftige og hensiktsmessige. Byr\u00e5dsleder anbefaler at byr\u00e5det vedtar det vedlagte reviderte reglementet Reglement om arbeidsoppgaver, godtgj\u00f8relse og arbeidsvilk\u00e5r for politisk r\u00e5dgiver for byr\u00e5det. Byr\u00e5dsleder foresl\u00e5r ogs\u00e5 at kommunaldirekt\u00f8ren i byr\u00e5dsleders avdeling gis fullmakt til \u00e5 gj\u00f8re 3 administrative endringer i reglementet, eksempelvis \u00e5 oppdatere lenker, lovhenvisninger og oppdatere reglementet i tr\u00e5d med politiske vedtak gjort av byr\u00e5det eller av bystyrets organer. Vedtakskompetanse: Kommuneloven \u00a7 10-6 Politiske stillinger: Kommuner\u00e5det kan selv opprette politiske stillinger som er knyttet til r\u00e5det eller medlemmer av r\u00e5det. Byr\u00e5dets fullmakter vedtatt av bystyret 16.12.2020 i sak 378/20 \u00a7 3.1: Byr\u00e5det organiserer selv sin virksomhet og administrasjon. Byr\u00e5dsleder innstiller til byr\u00e5det \u00e5 fatte f\u00f8lgende vedtak: 1. Byr\u00e5det vedtar forslag til revidert Reglement om arbeidsoppgaver, godtgj\u00f8relse og arbeidsvilk\u00e5r for politisk r\u00e5dgiver for byr\u00e5det. 2. Kommunaldirekt\u00f8ren ved byr\u00e5dsleders avdeling gis fullmakt til \u00e5 gj\u00f8re administrative endringer i reglementet. Dato: 18. februar 2025 Marte Joan Monstad Fung. byr\u00e5dsleder Dokumentet er godkjent elektronisk. Vedlegg: Forslag til revidert Reglement om arbeidsoppgaver, godtgj\u00f8relse og arbeidsvilk\u00e5r for politiske r\u00e5dgivere for byr\u00e5det 4 "
}