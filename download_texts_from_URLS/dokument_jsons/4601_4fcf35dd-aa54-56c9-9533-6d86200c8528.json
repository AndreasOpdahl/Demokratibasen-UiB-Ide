{
  "dokument_id": "4fcf35dd-aa54-56c9-9533-6d86200c8528",
  "doc_type": "case_presentation",
  "kommune": 4601,
  "tittel": "Interpellasjon nr. 28 fra Knut Vindenes (H) og Bj\u00f8rn-Frode Schjelderup (H) om Bergen kommune som arbeidsgiver for varslere. Bergen bystyre 08.05.2024",
  "url": "https://bergen.kommune.no/politikere-utvalg/api/fil/bk360/10328389/Framstilling-Interpellasjon-nr-28-fra-Knut-Vindenes-H-og-Bjorn-Frode-Schjelderup-H-om-Bergen-kommune-som-arbeidsgiver-for-varslere-Bergen-bystyre-08-05-2024",
  "tekst": " Bystyrets kontor Til Intern korrespondanse BFIN - Seksjon for administrasjon V\u00e5r referanse: 2024/70493-2 Saksbehandler: Anette Hatlemark Drabl\u00f8s Fra Dato: 25. april 2024 Bystyrets kontor Interpellasjon nr. 28 fra Knut Vindenes (H) og Bj\u00f8rn-Frode Schjelderup (H) om Bergen kommune som arbeidsgiver for varslere. Bergen bystyre 08.05.2024 I Klosterhagen-erkl\u00e6ringen l\u00f8ftes god varslingskultur frem som et viktig fokusomr\u00e5de: \u00abByr\u00e5det vil ogs\u00e5 arbeide for at Bergen kommune har en god kultur for \u00e5 melde fra om u\u00f8nskede hendelser og at man kan v\u00e6re trygg p\u00e5 at varsling ikke f\u00f8rer til negative sanksjoner.\u00bb At varslere ivaretas godt og ikke opplever gjengjeldelse er en forutsetning for en god og velfungerende arbeidsplass. Det handler om grunnleggende forhold som trygt arbeidsmilj\u00f8 og rettsvern i arbeidsforholdet, og dette er tydelig hjemlet i Arbeidsmilj\u00f8loven. Ledere p\u00e5 alle niv\u00e5er har et formidabelt ansvar for \u00e5 sikre at det er lav terskel for varsling og at varsling er et reelt verkt\u00f8y for \u00e5 videreutvikle organisasjonen. Et trygt og godt arbeidsmilj\u00f8 gir ogs\u00e5 mindre sykefrav\u00e6r og mer kreativt og faglig sterkt arbeidsmilj\u00f8, og dermed blir ogs\u00e5 tjenestene overfor innbyggerne de aller beste. For det m\u00e5 applauderes n\u00e5r ansatte t\u00f8r \u00e5 varsle n\u00e5r de opplever kritikkverdige forhold, enten det gjelder dem selv eller kolleger. Bystyret har overordnet ansvar for at ansatte har gode arbeidsforhold, og god varslingskultur er en viktig del av dette. Forvaltningsrevisjonen \u00abSystemet for varsling\u00bb fra august 2022, utarbeidet av Deloitte, viser at Bergen kommune har systemer og rutiner for h\u00e5ndtering av varslingssaker. Likevel avdekket rapporten omr\u00e5der hvor det er behov for forbedringer. Noen av funnene er: \u2022 N\u00e6r halvparten av de ansatte og n\u00e6r en fjerdedel av lederne som svarte p\u00e5 sp\u00f8rreunders\u00f8kelsen har ikke stor tillit til kommunens h\u00e5ndtering av varsel \u2022 Over halvparten av b\u00e5de ansatte og ledere som i sp\u00f8rreunders\u00f8kelsen opplyser at de har v\u00e6rt vitne til, avdekket eller opplevd kritikkverdige forhold, valgte \u00e5 ikke varsle om de kritikkverdige forholdene \u2022 Hele 29% av de ansatte som har svart p\u00e5 unders\u00f8kelsen f\u00f8ler seg ikke trygge for at gjengjeldelse ikke vil finne sted i byr\u00e5dsavdelingen de er tilknyttet Dersom man ikke har god nok varslingskultur kan det g\u00e5 utover de ansattes trygghet og sikkerhet, og videre utover tjenestene til innbyggerne. Derfor er det viktig \u00e5 kontinuerlig arbeide med \u00e5 forbedre varslingskulturen for \u00e5 unng\u00e5 utro, frykt, mangel p\u00e5 tillit, psykisk uhelse og sykefrav\u00e6r. Med dette bakteppet er det viktig og positivt at Meyer-byr\u00e5det skal bedre varslingsforholdene for ansatte. Vi er glade for at Meyer-byr\u00e5det har meldt at en egen sak om varsling i 2024, og vi setter pris p\u00e5 at byr\u00e5det anerkjenner alvoret og vil g\u00e5 grundig inn i problematikken. Sp\u00f8rsm\u00e5l: 1. Hva vil byr\u00e5det gj\u00f8re for at Bergen kommune skal bli en arbeidsplass der varslere m\u00f8tes med respekt og takknemlighet for at de vil gj\u00f8re arbeidsplassen bedre? 2. Hvordan ser byr\u00e5det sammenhengen mellom varsling og sykefrav\u00e6r? 3. Hva vil byr\u00e5det prioritere n\u00e5r anbefalte tiltak skal gjennomf\u00f8res etter forvaltningsrevisjonsrapporten om varsling fra 2022? Med hilsen Bystyrets kontor Anette H. Drabl\u00f8s - F\u00f8rstekonsulent Dokumentet er godkjent elektronisk. Kopi: Byr\u00e5dsleders avdeling stab (Arbeidssted) "
}