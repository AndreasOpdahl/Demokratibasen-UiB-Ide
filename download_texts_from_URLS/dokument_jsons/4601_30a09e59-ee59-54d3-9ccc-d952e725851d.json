{
  "dokument_id": "30a09e59-ee59-54d3-9ccc-d952e725851d",
  "doc_type": "case_presentation",
  "kommune": 4601,
  "tittel": "Svar p\u00e5 grunngitt sp\u00f8rsm\u00e5l stilt i m\u00f8te av 18.12.2023",
  "url": "https://bergen.kommune.no/politikere-utvalg/api/fil/bk360/9658703/Framstilling-Svar-pa-grunngitt-sporsmal-stilt-i-mote-av-18-12-2023",
  "tekst": " R\u00e5det for byforming og arkitektur (RBA) 03-24 Saksframstilling V\u00e5r referanse: 2017/11811-303 Saksbehandler: \u00c5ge Vallestad Svar p\u00e5 grunngitt sp\u00f8rsm\u00e5l stilt i m\u00f8te av 18.12.2023 Hva saken gjelder: I m\u00f8te av 18.12.2023 stilte representanten Henrik Madsen grunngitt sp\u00f8rsm\u00e5l om hva som er skjedd i prosessen med Sentralbadet i forbindelse med nylige presseoppslag, og hvorfor store deler av dette n\u00e5 er revet. Svar: Bergen bystyre har vedtatt at Sentralbadet skal transformeres til et Scenekunsthus. P\u00e5 bestilling fra Byr\u00e5dsavdeling for kultur, mangfold og likestilling har Etat for utbygging f\u00e5tt i oppgave \u00e5 transformere Sentralbadet til scenekunsthus med publikumsrettede funksjoner. Akt\u00f8rene Carte Blanche og BIT teatergarasjen, andre kunst- og kulturakt\u00f8rer og publikum/byens befolkning er brukerne som skal benytte bygget. Transformasjon av Sentralbadet til scenekunsthus m.m. forutsatte en innpassing av et stort nytt romprogram i det eksisterende bygget. Etter konsultasjon med konsulenter for programmering av scenekunsthus, ble det avdekket et behov for et st\u00f8rre volum enn det eksisterende Sentralbadet inneholdt for \u00e5 kunne romme alle de nye n\u00f8dvendige funksjonene til et nasjonalt scenekunsthus. I programmet for arkitektkonkurransen ble det bedt om \u00e5 vise to l\u00f8sningsforslag; en l\u00f8sning innenfor Sentralbadets bygningsskall som var god nok for \u00e5 kunne drive to moderne teatre, samt en l\u00f8sning med et hevet tak som skulle gi tilstrekkelig volum til romprogrammet og tilstrekkelige premisser for et scenekunsthus. Den siste l\u00f8sningen ble valgt etter en prosess der man gikk gjennom prosjektets premisser sammen med brukerne. Dette valget utl\u00f8ste i sin tur et behov for \u00e5 endre gjeldende reguleringsplan for \u00e5 sikre at planen hjemler de n\u00f8dvendige tiltakene for ny bruk. I eksisterende plan var funksjonen scenekunst ikke innlemmet i form\u00e5let, dette er n\u00e5 presisert i bestemmelsene som kulturform\u00e5l. Kontorp\u00e5bygget fra gjeldende plan videref\u00f8res. Programmene for scenekunsthuset og kontorp\u00e5bygget er uavhengige av hverandre. Endringene omfatter i hovedsak 3 tema: \u2022 \u00f8kt byggeh\u00f8yde over bassengdelen \u2022 endring av hovedinngangsparti mot Teatergaten \u2022 tilrettelegging for varemottak i Baneveien Gjennom arbeidet med utforming av nytt scenekunsthus ble det lagt vekt p\u00e5 utstrakt dialog med ber\u00f8rt vegmyndighet og kommunale etater for \u00e5 finne omforente l\u00f8sninger. Dette gjelder hovedsakelig trafikale, arkitektoniske og kulturhistoriske interesser. Byantikvaren og Byarkitekten har deltatt i prosessen. Intensjonen med bestemmelsene i planforslaget er \u00e5 sikre at Sentralbadet slik vi kjenner det i dag vil v\u00e6re gjenkjennbart i elementer som frontmotiv, glassfasade, t\u00e5rn m.m. samtidig som det rehabiliteres og blir tilpasset en 1 framtidsrettet bruk. Ved utforming av trafikkareal i planforslaget er det lagt vekt p\u00e5 universell utforming og trafikksikkerhet. Fra arkitektene blir det fremholdt at prosjekteringsgruppen har arbeidet for \u00e5 bevare s\u00e5 mye som mulig av den eksisterende bygningen, men hele tiden med det for \u00f8ye at Carte Blanche og BIT skulle f\u00e5 optimale scener og fasiliteter. Det er arbeidet m\u00e5lrettet i samarbeid med byggherren og teatrene for \u00e5 finne den beste l\u00f8sningen, b\u00e5de for bygget og for programmet. Alle parter har hatt fokus p\u00e5 kvalitetene i eksisterende bygg, men alle har ogs\u00e5 v\u00e6rt helt klare p\u00e5 at dette skal bli et godt fungerende scenekunsthus i lang tid fremover. I prosessen ble det avdekket volumkrav og tekniske krav som ikke lar seg oppfylle uten \u00e5 rive deler av bygningen. Fra byantikvaren blir det fremholdt at sp\u00f8rsm\u00e5let om gjenbruk og ombruk er i utvikling. For hvert prosjekt er det l\u00e6ring \u00e5 hente i forhold til hvor mye endring bygningene t\u00e5ler uten at b\u00e6rende kulturmilj\u00f8verdier g\u00e5r tapt. Kunnskap om temaet har f\u00e5tt mye sterkere fokus de siste \u00e5rene, og da s\u00e6rlig med vekt p\u00e5 klimahensynet. Dette er byantikvaren opptatt av, ogs\u00e5 n\u00e5r det gjelder ny bruk av Sentralbadet. Med tanke p\u00e5 tekniske begrensninger i eksisterende bygg og tekniske krav til ombygging og ny bruk, er det lite har v\u00e6rt mulig \u00e5 bevare uendret i dette prosjektet. Dette vurderes like fullt som et bedre alternativ enn \u00e5 rive og oppf\u00f8re et nybygg. Byantikvaren p\u00e5peker videre at prosjektet ble p\u00e5begynt og planlagt i en tid f\u00f8r en hadde den kunnskapen og erfaringen en har i dag, og f\u00f8r Klimastrategien var laget. Med dagens kunnskap ville man nok g\u00e5tt inn med andre forutsetninger, der mer av kulturmilj\u00f8verdiene hadde blitt forutsatt bevart. Etat for utbygging som er byggherrerepresentant p\u00e5 vegne av kommunen fremholder at for \u00e5 gj\u00f8re bassengdelen i Sentralbadet om til arena for scenekunst har man blitt n\u00f8dt til \u00e5 heve taket. En slik heving vil ogs\u00e5 f\u00f8re til at den karakteriske glassfasaden mot Baneveien blir endret. Prosjektet har v\u00e6rt i tett dialog med Byarkitekten og Byantikvaren. Dette blir gjort for \u00e5 sikre at den flotte fasaden mot vest i s\u00e5 stor grad som mulig beholder samme uttrykk, og at opplevelsen av bassengrommet blir det samme som tidligere. Betongkonstruksjonene i fasaden viste seg \u00e5 v\u00e6re av d\u00e5rligere kvalitet enn det unders\u00f8kelsene viste mens bygget enn\u00e5 var i bruk. Det var f\u00f8rst da de innvendige rivearbeidene begynte at den d\u00e5rlige kvaliteten ble avdekket. Derfor er det gjort et valg om \u00e5 ikke bare fjerne og gjenoppbygge glassfasaden, men ogs\u00e5 betongkonstruksjonene. Klimagassregnskapet viser at dette ogs\u00e5 gir et likeverdig resultat som om de opprinnelige konstruksjonene i fasadene hadde blitt beholdt. I forbindelse med debatten som har v\u00e6rt i det offentlige den siste tiden rundt rivingen av store deler av Sentralbadet ser Byarkitekten et behov for at vi sammen ser p\u00e5 prosessene rundt implementering og oppf\u00f8lging av kommunens m\u00e5l, samt hvordan vi tar vare p\u00e5 og videref\u00f8rer kulturminner og identitetsskapende s\u00e6rpreget arkitektur i forbindelse med FutureBuilt sine kommunale prosjekter. Utfra dette har eierne av FutureBuilt i Bergen ved styringsgruppen best\u00e5ende av etatslederne i kommunen bedt prosjektleder for FutureBuilt Bergen hos Byarkitekten om \u00e5 arrangere et tverretatlig erfaringsseminar der teamet er hvordan kan vi l\u00e6re av tidligere prosesser rundt transformasjon av bygg og ivaretakelse av kulturminneverdier opp mot FutureBuilt prosjektet for ombygging av Ytre Arna Skule. Intensjonen er \u00e5 involvere etatene knyttet opp mot FutureBuilt sammen med representanter fra Etat for utbygging, byr\u00e5dsavdeling for n\u00e6ring, kultur, skole og idrett, Seksjon for strategisk eiendomsforvaltning m.m. M\u00e5let med erfaringsseminaret er \u00e5 samle beslutningstakere samt prosjektledere for FutureBuilt prosjektene i kommunen samt invitere andre kommuner inn for \u00e5 presentere sine erfaringer rundt samme tema. Seminaret er tenkt som et \u00abDel og l\u00e6r- seminar\u00bb med en informasjonsdel med foredrag fra relevante prosesser, og en workshop-del som g\u00e5r p\u00e5 rutiner og mekanismer som sikrer kvalitet. Slik tas det sikte p\u00e5 at man sammen kan utvikle rutiner og mekanismer for hvordan vi bedre kan sikre kulturminner og identitetsskapende arkitektur i kommunale prosjekter i fremtiden. 2 Forslag til vedtak: Legges frem i m\u00f8te. Dato: 5. januar 2024 \u00c5ge Vallestad - Utvalgssekret\u00e6r 3 "
}