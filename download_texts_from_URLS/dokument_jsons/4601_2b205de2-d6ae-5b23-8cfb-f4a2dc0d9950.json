{
  "dokument_id": "2b205de2-d6ae-5b23-8cfb-f4a2dc0d9950",
  "doc_type": "case_presentation",
  "kommune": 4601,
  "tittel": "Representantforslag fra Magne Hages\u00e6ter (R) og Mailiss Solheim-\u00c5kerblom (R) om et realt l\u00f8ft for kommunale boliger i Bergen kommune",
  "url": "https://bergen.kommune.no/politikere-utvalg/api/fil/bk360/12070244/Framstilling-Representantforslag-fra-Magne-Hagesaeter-R-og-Mailiss-Solheim-Akerblom-R-om-et-realt-loft-for-kommunale-boliger-i-Bergen-kommune",
  "tekst": " Forretningsutvalget Saksframstilling V\u00e5r referanse: 2025/91473-2 Saksbehandler: Frank Wessels Representantforslag fra Magne Hages\u00e6ter (R) og Mailiss Solheim-\u00c5kerblom (R) om et realt l\u00f8ft for kommunale boliger i Bergen kommune Hva saken gjelder: Bystyrerepresentantene Magne Hages\u00e6ter (R) og Mailiss Solheim-\u00c5kerblom (R) har overlevert et representantforslag iht. punkt 3.2. i Reglement for Bergen bystyre og utvalgene 2023 - 2027. Forslaget ble overlevert ordf\u00f8reren i bystyrets m\u00f8te 29.01.25. Forslaget lyder som f\u00f8lger: Bolig er en menneskerett. Tidligere bidro Husbanken til boligbygging og en sosial utvikling av boligsektoren, men de siste ti\u00e5rene har Norge og Bergen dessverre overlatt utviklingen av boligsektoren til markedet. De eneste sosiale boligene vi har i Norge i dag, er kommunale boliger. Disse utgj\u00f8r 3,5% av boligmassen i landet. Dette st\u00e5r i sterk kontrast til v\u00e5re naboland, der \u201cAllmenboliger\u201d utgj\u00f8r 20% av boligene i Danmark og Al\u00e4mennyttiga (kommunale) boliger utgj\u00f8r 15 % av boligene i Sverige. Kommunen er lovp\u00e5lagt \u00e5 bidra til at vanskeligstilte p\u00e5 boligmarkedet f\u00e5r hjelp til \u00e5 skaffe seg en bolig og beholde denne. Bergen kommune har i dag om lag 3600 ordin\u00e6re kommunale boliger. Dette er dessverre langt fra tilstrekkelig for en by p\u00e5 v\u00e5r st\u00f8rrelse. Pr. november 2024 stod 346 personer i boligk\u00f8 i Bergen kommune, hvorav 36 barnefamilier. Bergen er p\u00e5 landstoppen n\u00e5r det kommer til bostedsl\u00f8se, med nye tall fra januar 2025 som viser at 554 personer er bostedsl\u00f8se i v\u00e5r kommune. Statsforvalteren har flere ganger de siste \u00e5rene p\u00e5pekt lovbrudd n\u00e5r kommunen ikke klarer \u00e5 gi botilbud til dem som trenger det. P\u00e5 samme m\u00e5te som det private leiemarkedet, risikerer beboere i kommunale boliger \u00e5 f\u00e5 en leilighet med stort vedlikeholdsetterslep og standarden er ofte d\u00e5rlig. Det minste kommunen burde gj\u00f8re, er \u00e5 sikre en god oversikt over egne boliger og ha oppgraderings- og vedlikeholdsplaner som f\u00f8lges. Dessverre er det ogs\u00e5 slik at Bergen kommune f\u00f8lger \u201cgjengs-leie-prinsippet\u201d, som vil si at ogs\u00e5 de kommunale boligene leies ut til markedspris. For \u00e5 sikre at ingen st\u00e5r uten et trygt sted \u00e5 bo i v\u00e5r by, er det p\u00e5 overtid \u00e5 f\u00e5 p\u00e5 plass et realt l\u00f8ft for kommunale boliger. For det f\u00f8rste m\u00e5 vi sikre at det bygges og etableres flere kommunale boliger, slik at alle som trenger hjelp til \u00e5 finne et sted \u00e5 bo, faktisk f\u00e5r det. P\u00e5 sikt b\u00f8r Bergen ha som m\u00e5lsetning at m\u00e5lgruppen for kommunale boliger utvides, slik at flere har mulighet til \u00e5 leie kommunalt. Dette er fullt mulig \u00e5 f\u00e5 til, og vi trenger ikke se lengre enn til v\u00e5re naboland for \u00e5 hente inspirasjon. 1 Forslag til vedtak: 1. Bystyret vedtar en opptrappingsplan med 1000 nye kommunale boliger i l\u00f8pet av de neste fem \u00e5rene 2. Det skal alltid settes av minimum 15% av boligmassen i st\u00f8rre reguleringsplaner til kommunale boliger, inkl. familieboliger. 3. Bystyret ber byr\u00e5det bruke kommunens forkj\u00f8psrett i mye st\u00f8rre grad enn i dag. 4. Bergen kommune skal g\u00e5 bort fra gjengs-leie-prinsippet, og erstatte det med en kostbasert pris med pristak p\u00e5 200 kroner per kvadratmeter i m\u00e5neden. 5. Bystyret ber byr\u00e5det sette i gang en gjennomgang av eksisterende kommunale boliger og lage en oppgraderingsplan for \u00e5 sikre gode boforhold 6. Bystyret understreker at det viktigste m\u00e5let er \u00e5 skaffe flere kommunale boliger. N\u00e5r det er mulig skal det prioriteres at kommunen selv regulerer og st\u00e5r for utbygging, fremfor \u00e5 kj\u00f8pe i det private markedet. I kommuneloven er representantenes forslagsrett regulert i \u00a710-9: \u00a7 10-9. Forslagsrett Medlemmer av kommunestyret og fylkestinget kan fremme forslag som gjelder kommunens eller fylkeskommunens virksomhet, for kommunestyret eller fylkestinget. I samme valgperiode kan det ikke fremmes forslag med samme innhold som et tidligere forslag som er fremmet etter bestemmelsen her, eller med samme innhold som en sak som tidligere er behandlet av kommunestyret, fylkestinget eller et av deres organer. Kommunestyret og fylkestinget avgj\u00f8r selv hvordan forslaget skal behandles. I henhold til punkt 3.2 Reglement for Bergen bystyre og utvalgene 2023-2027 skal forretningsutvalget ta stilling om et forslag skal oversendes byr\u00e5det, bystyrets kontor eller kontrollutvalget for uttalelse/vurdering f\u00f8r det utarbeides sak for bystyret. Forretningsutvalget gir innstilling til bystyret for forslag som forretningsutvalget anbefaler \u00e5 avvise. Bystyredirekt\u00f8ren mener at forslaget er i overensstemmelse med de formelle kravene i kommuneloven \u00a7 10-9 og anbefaler at forslaget sendes byr\u00e5det for videre utredning. Vurdering fra byr\u00e5det vil f\u00f8lge saken som vedlegg i notats form. For at saken kan behandles senest 6 m\u00e5neder etter at forslaget er overlevert ordf\u00f8reren i et bystyrem\u00f8te, m\u00e5 den behandles i bystyret senest i m\u00f8te 18.06.25. Det foresl\u00e5s at utvalg for helse og sosial avgir innstilling i saken. Forslag til vedtak: 1. Representantforslaget oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 18.06.25. 3. Utvalg for helse og sosial avgir innstilling i saken. 2 Dato: 6. februar 2025 \u00d8ivind Hauge St\u00f8le - fagleder Frank Wessels - seniorr\u00e5dgiver Dokumentet er godkjent elektronisk. 3 "
}