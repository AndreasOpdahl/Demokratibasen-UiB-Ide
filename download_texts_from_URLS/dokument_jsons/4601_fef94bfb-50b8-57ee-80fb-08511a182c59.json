{
  "dokument_id": "fef94bfb-50b8-57ee-80fb-08511a182c59",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Amina Ali Amin (Ap) vedr\u00f8rende prioritering av innfartsparkering i Milj\u00f8l\u00f8ftet ",
  "url": "https://bergen.kommune.no/politikere-utvalg/api/fil/bk360/12367642/Svar-pa-representantforslag-fra-Amina-Ali-Amin-Ap-vedrorende-prioritering-av-innfartsparkering-i-Miljoloftet-",
  "tekst": " Byr\u00e5dsavdeling for byutvikling Til Intern korrespondanse Bystyrets kontor V\u00e5r referanse: 2024/182752-7 Saksbehandler: Christian J. Alstad Fra Dato: 1. april 2025 Byr\u00e5det Svar p\u00e5 representantforslag fra Amina Ali Amin (Ap) vedr\u00f8rende prioritering av innfartsparkering i Milj\u00f8l\u00f8ftet Forretningsutvalget har i m\u00f8te 16.12.2024, sak 423/24, fattet f\u00f8lgende vedtak: 1. Representantforslag fra Amina Ali Amin (Ap) oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest i bystyrem\u00f8te 27.05.25. 3. Utvalg for milj\u00f8 og byutvikling avgir innstilling i saken. Representanten Amina Ali Amin (Ap) har fremmet f\u00f8lgende representantforslag: \u00ab\u00d8kt kapasitet for innfartsparkering b\u00f8r prioriteres n\u00e5r midlene fra Milj\u00f8l\u00f8ftet brukes. I flere oppslag i media er det satt fokus p\u00e5 den utfordrende situasjonen knyttet til den akutte mangelen p\u00e5 innfartsparkeringsplasser i \u00c5sane, der jeg ogs\u00e5 bor. Mange reisende som ankommer etter klokken 7, finner ikke ledige plasser i innfartsparkeringen. Dette er en utfordring som ogs\u00e5 rammer steder som Nesttun og Skjoldskiftet, selv om presset her ikke er like stort som i \u00c5sane. Men ogs\u00e5 her er det vanskelig \u00e5 f\u00e5 ledige plasser etter kl. 8. For dem med sm\u00e5 barn som m\u00e5 rekke levering i barnehage eller skole, blir situasjonen ekstra krevende. Mangelen p\u00e5 tilgjengelig innfartsparkering skaper ikke bare frustrasjon blant dem som trenger bil for de f\u00f8rste etappene av reisen, men hindrer ogs\u00e5 overgangen til kollektivtransport. Dette er uheldig, da det \u00e5 fremme kollektivtransport er viktig b\u00e5de for bymilj\u00f8et og for \u00e5 redusere klimaavtrykket. Innfartsparkering er et avgj\u00f8rende virkemiddel for \u00e5 f\u00e5 flere til \u00e5 velge kollektivtransport og dermed redusere biltrafikken i tr\u00e5d med nullvekstm\u00e5let. \u00c5 bevare eksisterende innfartsparkeringsplasser for bil og sykkel ved kollektivknutepunkter og langs hovedlinjene er n\u00f8dvendig, og det b\u00f8r ogs\u00e5 bygges flere slike parkeringsplasser slik at alle som \u00f8nsker \u00e5 benytte kollektivtransport har en reell mulighet. Samtidig er det viktig \u00e5 videreutvikle et moderne og effektivt kollektivsystem, med Bybanen som ryggrad og et styrket tilbud av b\u00e5de lokal- og ekspressbusser. Behovet for innfartsparkering henger ogs\u00e5 sammen med hvordan bussrutene blir satt opp. Etter Skyss sin endring av rutetilbudet i 2021 mistet flere omr\u00e5der ekspressbussene sine. Dette har bidratt til at mange som bor ganske n\u00e6r \u00c5sane terminal n\u00e5 bruker innfartsparkeringen fordi overgang p\u00e5 Terminalen tar for lang tid. De som for eksempel skal rekke \u00e5 hente barn kan ikke risikere \u00e5 bli st\u00e5ende strandet p\u00e5 Terminalen og vente p\u00e5 lokalbussen videre. For \u00e5 gj\u00f8re innfartsparkeringen \u00f8konomisk b\u00e6rekraftig ber en om at en vurderer etablering av fremtidig innfartsparkering langs stamlinjene i kollektivnettet. Forslag til vedtak: Bystyret ber byr\u00e5det om \u00e5 arbeide for at bedret kapasitet for innfartsparkering langs viktige kollektivlinjer i Bergen kommune prioriteres i prosjekt-portef\u00f8ljen til Milj\u00f8l\u00f8ftet, og n\u00e5r investeringsbeslutninger i Milj\u00f8l\u00f8ftet gj\u00f8res.\u00bb Byr\u00e5dets vurdering av representantforslaget: Byr\u00e5det setter pris p\u00e5 representantforslaget, og er enig med forslagsstiller i at \u00f8kt kapasitet for innfartsparkering b\u00f8r prioriteres n\u00e5r midlene fra milj\u00f8l\u00f8ftet brukes. Innfartsparkering er et av fire satsingsomr\u00e5der i byvekstavtalen, og en m\u00e5leindikator som kommunen har ansvar for \u00e5 rapportere p\u00e5. Siden byvekstavtalen ble inng\u00e5tt har etablering av innfartsparkeringer dessverre v\u00e6rt lavt prioritert av Bergen kommune. Det ble etablert 52 innfartsparkeringsplasser i V\u00e5gsbotn i \u00c5sane i 2020, jf. Milj\u00f8l\u00f8ftets \u00e5rsmelding for 2020. Det har ikke blitt rapportert om etablering av innfartsparkeringsplasser i Bergen kommune i ettertid. Det n\u00e5v\u00e6rende byr\u00e5det vurderer derimot at utbygging av flere innfartsparkeringsplasser b\u00e5de i og utenfor Bergen vil v\u00e6re et effektivt tiltak for \u00e5 fremme bruk av kollektivtransport, sykkel og gange, og dermed redusere biltrafikken i byomr\u00e5det. At innfartsparkering er en del av byvekstavtalen, understreker viktigheten av tiltaket. Strategisk styringsdokument for innfartsparkering 2022-2029 legger i dag f\u00f8ringer for hvordan byvekstkommunene arbeider med og prioriterer innfartsparkeringsplasser. Styringsdokument b\u00f8r ses p\u00e5 som en veiledning for hvor det er mest hensiktsmessig \u00e5 etablere innfartsparkering, snarere enn en begrensning p\u00e5 selve tiltaket. Det handler om \u00e5 finne de beste plasseringene som st\u00f8tter byens vekst og transportm\u00e5l. Vi mener at etablering av flere innfartsparkeringsplasser, slik som i \u00c5sane som etterspurt, vil samsvare godt med lokaliseringskriteriene i strategisk styringsdokument n\u00e5r det gjelder n\u00e6rhet til by- og stamlinjenettet, kollektivknutepunkt, bompengesnitt, tilgjengelighet til gang- og sykkelveinett m.v. Byr\u00e5d for byutvikling har i Milj\u00f8l\u00f8ftets styringsgruppe den 12.03.2025, sak 23/25, formidlet f\u00f8lgende: \u00abChristine Kahrs, Bergen kommune, meinte det var viktig \u00e5 sj\u00e5 p\u00e5 innfartsparkering som verkemiddel ogs\u00e5 i samband med byutgreiinga. Ho understreka at det politiske fleirtalet i Bergen \u00f8nskte meir bruk av innfartsparkering som verkemiddel ogs\u00e5 i Bergen kommune, og bad om at dette blir diskutert vidare i prioriteringsr\u00e5det fram mot neste styringsgruppem\u00f8te.\u00bb Det arbeides allerede for \u00e5 styrke satsingen p\u00e5 innfartsparkering gjennom samarbeidet i Milj\u00f8l\u00f8ftet slik forslagsstiller etterlyser. Byr\u00e5det arbeider aktivt for \u00e5 tilrettelegge for at arbeidsreisende i st\u00f8rst mulig grad velger kollektive l\u00f8sninger, b\u00e5de med innfartsparkering og andre incentiver. Det bemerkes avslutningsvis at selv om Milj\u00f8l\u00f8ftet har en viktig rolle i \u00e5 styre og koordinere prosjekter, tas det ikke investeringsbeslutninger direkte. Styringsgruppen for Milj\u00f8l\u00f8ftet vedtar handlingsprogrammet som blir sendt videre til behandling i de ulike forvaltningsniv\u00e5ene. Christine B. Meyer - byr\u00e5dsleder Christine Kahrs - byr\u00e5d for byutvikling Dokumentet er godkjent elektronisk. "
}