{
  "dokument_id": "d5c320d3-42e7-5fde-b791-3ea7521d3171",
  "doc_type": "case_attachment",
  "kommune": 4601,
  "tittel": "Referat - Ekstraordin\u00e6rt dr\u00f8ftingsm\u00f8te konsern 20. desember 2024 om fremtidig organisering av renholdstjenester og revisjon av renholdsnorm i Bergen kommune",
  "url": "https://bergen.kommune.no/politikere-utvalg/api/fil/bk360/11742593/Referat-Ekstraordinaert-droftingsmote-konsern-20-desember-2024-om-fremtidig-organisering-av-renholdstjenester-og-revisjon-av-renholdsnorm-i-Bergen-kommune",
  "tekst": " M\u00f8tereferat V\u00e5r referanse: 2024/07094-24 Saksbehandler: Wenke Merete Sandv\u00e6r Dato: 19. desember 2024 Tid: Sted: 20.desember 2024 Bergen R\u00e5dhus Bergen kommune: Grete Holen, Christian Fossdal, Kristopher Straus, Bjarne Mohn Olsvold, Wenke Sandv\u00e6r, Anders Pedersen LO/Fagforbundet: Conny Lamberg, Siv Hjertholm, Kenneth Rasmussen YS/Delta: Kjersti Litleskare UNIO/UDF: Bente Myrtveit UNIO/NSF: Jostein Stors\u00e6ter Til stede: Ekstraordin\u00e6rt dr\u00f8ftingsm\u00f8te konsern 20. desember 2024 om fremtidig organisering av renholdstjenester og revisjon av renholdsnorm i Bergen kommune Innkalling er sendt ut i Outlook. LO v/Fagforbundet og YS v/Delta inviteres som obligatorisk m\u00f8tende, resterende er valgfrie. Dokumentene ble ettersendt 19.12. Kristopher Straus innleder og g\u00e5r gjennom saken (presentasjon). Dr\u00f8fting: LO/Fagforbundet: P\u00e5 Fagforbundets vegne er vi skuffet over at innsigelsen ikke er kommet med i saken. Vi \u00f8nsker referatf\u00f8rt at Fagforbundet anerkjenner argumentene b\u00e5de for en endring i organisering og i norm og frekvens, men at vi ikke kan v\u00e6re med \u00e5 anbefale en omorganisering som kan medf\u00f8re at et s\u00e5 stort antall av v\u00e5re medlemmer potensielt risikerer \u00e5 bli overtallige. UNIO/UDF: Utdanningsforbundet er bekymret over manglende risikovurdering av hvordan sentralisering av renholdstjenestene vil p\u00e5virke tjenestemottaker (i dette tilfellet skole). Det kommer tydelig frem at man har snakket med andre kommuner om hvordan de er organisert, men der kommer det heller ikke frem hvordan skolenes erfaring med endringen er. Vi har snakket med Utdanningsforbundet i noen av storbyene og det kommer tydelig fram at l\u00e6rere og ledere ikke n\u00f8dvendigvis er forn\u00f8yd. Det som for Utdanningsforbundet blir viktig i denne sammenhengen er at det ikke under noen omstendigheter m\u00e5 bli l\u00e6rere og ledere i skolen som skal overta renholdsoppgaver n\u00e5r normer og frekvens endres. Mange rektorer har v\u00e6rt i kontakt med oss og er frustrert over at renholdet skal reduseres. De opplever allerede at det ikke er tilstrekkelig, og uttrykker sterk bekymring for at skolene bare skal vaskes tre ganger pr uke. Svar/Fossdal: Det er ikke slik at skolen som helhet ikke skal vaskes mer enn tre ganger pr uke. De enkelte rom og arealer skal behovspr\u00f8ves. Toaletter m\u00e5 gjerne vaskes oftere \u2013 rene flater sjeldnere. Det som st\u00e5r i rapporten, er eksempler. I hht NS-Insta 800 skal renholderne selv vurdere om det skal vaskes, ut fra kriterier. UNIO/UDF: Dersom det ikke er ment slik, m\u00e5 det komme tydelig fram i saken. De som skal motta tjenesten m\u00e5 v\u00e6re trygge p\u00e5 at renholdet er tilstrekkelig. Det fremholdes i rapporten et potensiale for frigjort tid til ledelse n\u00e5r renholdet blir flyttet. Vi har f\u00e5tt tilbakemeldinger fra de som ikke lenger har lokale renholdere om at opplevelsen er at det fortsatt brukes mye tid p\u00e5 administrasjon. Vi reagerer p\u00e5 at konsekvensen for det faglige arbeidet p\u00e5 skolene er ikke risikovurdert, bare situasjonen for de ber\u00f8rte renholderne. Det fremholdes en mulig positiv effekt p\u00e5 sykefrav\u00e6ret skal g\u00e5 ned. Vi mener det kan v\u00e6re en risiko for \u00f8kt sykefrav\u00e6r p\u00e5 kort sikt, en risiko som ikke er beskrevet. Oppsummert fra de innspillene vi har f\u00e5tt, er at skolene ikke tror dette blir en bedre l\u00f8sning for dem. Men det er positivt at det foresl\u00e5s \u00e5 slutte med internfakturering YS/Delta: Vi ser ikke bare negativt p\u00e5 forslaget. Vi ser at dette kan gi st\u00f8rre anerkjennelse for renholdsfaget, og mener at st\u00f8rre faglig fokus og tilh\u00f8righet til et fagmilj\u00f8 er bra. Men vi er bekymret for at renholderne mister tilh\u00f8righeten til bygget der de arbeider og de som ellers jobber der. Vi er ogs\u00e5 bekymret for arbeidsmengden og organiseringen av arbeidet for sonelederne. Kvaliteten p\u00e5 tjenesten p\u00e5 den enkelte skole bekymrer oss ogs\u00e5, og vi vil gjerne p\u00e5peke at heller ikke annet personale enn l\u00e6rere skal gj\u00f8re renhold som renholder ikke f\u00e5r gjort. Arbeidsmilj\u00f8konsekvensene for dette er vi ogs\u00e5 bekymret for. LO/Fagforbundet: Vi st\u00f8tter bekymringene til UDF og Delta. Det er viktig for oss \u00e5 p\u00e5peke at arbeidet med rapporten var omfattende over kort tid, og det var ikke lett \u00e5 holde seg oppdatert gjennom perioden. Det ble innhentet opplysninger fra andre kommuner og vi hadde Teamsm\u00f8te for \u00e5 f\u00e5 informasjon. Men de innhentede opplysningene fra andre kommuner sier ikke noe om brukernes opplevelse, sykefrav\u00e6ret under/etter endringen, hva renholderne mener om NS-Insta 800. UNIO/NSF: Vi h\u00e5per en ny organiseringen gir en robusthet i renholdet. Det h\u00f8res bra ut med fleksibilitet for vurdering fra renholderne selv. Vi er opptatt av forsvarlig renhold for eksempel i institusjoner, og at det er tilstrekkelig personale. Svar/Fossdal: Vi f\u00e5r tilbakemelding fra rektorer ogs\u00e5 slik det er i dag. De sliter med renhold, med kvalitet \u2013 de opplever ikke \u00e5 ha kompetanse p\u00e5 omr\u00e5det. Denne endringen handler om \u00e5 ta renholdet \u2013 og renholderne - p\u00e5 alvor. Alle de st\u00f8rste kommunene og de statlige enhetene har allerede tatt NS-Insta 800 i bruk. I Bergen kommune har vi ikke gjort noen faglige endringer i renholdet p\u00e5 snart 25 \u00e5r. Da blir det en st\u00f8rre endring n\u00e5r den n\u00e5 m\u00e5 gj\u00f8res. Arbeidsmilj\u00f8et ser vi ingen grunn til \u00e5 ha bekymring for. Vi f\u00f8lger opp v\u00e5re arbeidstakere og i medarbeiderunders\u00f8kelse melder et stort flertall at de er forn\u00f8yde med arbeidsplassen sin. Vi jobber kontinuerlig med faglig utvikling og arbeidsmilj\u00f8utvikling. Svar/Straus \u2013 til det prosessuelle: Det stemmer at gruppen har jobbet under et tidspress. Arbeidsgruppen har diskutert noen bekymringer, intensjonen har v\u00e6rt at disse skulle synliggj\u00f8res i rapporten \u2013 noe jeg mener de i hovedsak er. Rapporten og saken er oppspill til et stort prosjekt. Bekymringene m\u00e5 tas med i det videre arbeidet, siden bekymringer ikke l\u00f8ses bare ved \u00e5 bli nevnt, men ved \u00e5 bli h\u00e5ndtert i det videre arbeidet. LO/Fagforbundet: V\u00e5re to representanter i arbeidsgruppen har representert alle organisasjonene. Vi stiller oss undrende til at kommentarene i rapporten ikke er nevnt i byr\u00e5dssaken. Etter at arbeidsgruppen var ferdig med sitt arbeid, hadde vi medlemsm\u00f8te for renholderne. Vi opplever ikke at de er motstandere av endringer, til dels ser de behovet for det ogs\u00e5, men de \u00f8nsker \u00e5 ha den lederen de har og jobbe i det bygget de gj\u00f8r. Vi oppfordrer sterkt arbeidsgiver til \u00e5 kalle inn til et allm\u00f8te dersom dette vedtas. Svar/Straus: Det ble laget utkast til rapport, som ble sendt ut og s\u00e5 gjennomg\u00e5tt i m\u00f8te. Rapporten ble s\u00e5 skrevet ferdig med de innspill som var kommet til og med siste m\u00f8te. Vi har opplevd stor takh\u00f8yde i arbeidet, og gode diskusjoner p\u00e5 b\u00e5de bekymringer og muligheter. Men alle diskusjoner kommer ikke med i saken. UNIO/UDF: Vi er ikke mot at man ser p\u00e5 normer og frekvens. Det trengs fornying, ingen er uenig i det. Men det m\u00e5 legges opp til evaluering av dette. N\u00e5r man setter i gang en stor omlegging med m\u00e5lsetting om \u00e5 spare penger og forbedre tjenesten, b\u00f8r det legges opp til en vurdering av om m\u00e5lene ble n\u00e5dd. Svar/Fossdal: Det ligger naturlig til slike endringsprosesser - og i omstillingsveilederen til kommunen - at det skal foretas evaluering. YS/Delta: Psykososiale forhold for ansatte er viktig, det m\u00e5 jobbes med. Hvis omstillingen vedtas i samsvar med saken, ber vi om at reduksjon skjer gjennom naturlig avgang og s\u00e6rskilte tiltak. Svar/Olsvold: Vi h\u00f8rer at den st\u00f8rste innvendingen til Fagforbundet er at de ikke kan st\u00f8tte en endring som medf\u00f8rer potensiell overtallighet, en bekymring som ogs\u00e5 ble nevnt da saken var oppe som informasjonssak i informasjons- og dr\u00f8ftingsm\u00f8tet 11.desember. Byr\u00e5det har i saken lagt seg p\u00e5 mindre krav til innsparing enn det rapporten skisserer, og byr\u00e5det understreker ogs\u00e5 at ansatte skal ivaretas og at utfordringene skissert i rapporten m\u00e5 hensyntas. Vi opplever at det Fagforbundet er opptatt av, er kommet med i saken, selv om ikke Fagforbundet er eksplisitt nevnt. Dette er en gruppe med en viss turnover, s\u00e5 det b\u00f8r v\u00e6re mulig \u00e5 h\u00e5ndtere et visst innsparingskrav uten en stor mengde overtallige, YS/Delta: Det er en del skoler som har gamle bygg, h\u00e5per at man benytter anledningen til \u00e5 investere i nytt utstyr til renholderne. Svar/Fossdal: Ja, det er en av intensjonene med prosjektet. Renhold er en viktig del av eiendomsforvaltningen v\u00e5r. Renhold skal gj\u00f8res med kvalitet og bidra til \u00e5 l\u00f8fte renholdernes anseelse. Vi stiller utstyr til r\u00e5dighet, utvikler og utdanner v\u00e5re renholdere, blant annet ved \u00e5 gi fagbrev. Renhold er en viktig del av f\u00f8rstelinjen, og renholderne er v\u00e5re \u00f8yne ut i byggene for blant annet \u00e5 gi beskjed om ting som m\u00e5 fikses. Dette kan ogs\u00e5 p\u00e5virke sykefrav\u00e6r positivt. LO/Fagforbundet: Til tross for at vi ikke alltid har v\u00e6rt enig, opplever vi at arbeidet i arbeidsgruppen har v\u00e6rt godt og nyttig. Vi har opplevd \u00e5 bli lyttet til, og f\u00e5tt v\u00e6re med p\u00e5 et interessant arbeid. At rapporten skulle lages s\u00e5 fort, har v\u00e6rt risikovurdert, men det er en risiko for at den korte arbeidsperioden kan medf\u00f8re at ikke alt kommer med. Vi er opptatt med at skolene ikke m\u00e5 miste fleksibiliteten sin mht \u00e5 drive skoler. Svar/Olsvold: Vi er i fellesskap opptatt av at vi f\u00e5r til gode prosesser ogs\u00e5 etter at vedtak er gjort. Planen er at saken skal opp til behandling i bystyret 29. januar, med b\u00e5de byr\u00e5ds- og utvalgsbehandling f\u00f8r dette. Dokumentet er godkjent elektronisk. "
}