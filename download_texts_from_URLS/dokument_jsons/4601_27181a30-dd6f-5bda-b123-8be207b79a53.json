{
  "dokument_id": "27181a30-dd6f-5bda-b123-8be207b79a53",
  "doc_type": "case_presentation",
  "kommune": 4601,
  "tittel": "Gnr 168 Bnr 1295 \u00d8yjordsveien 3 - Kommunal forkj\u00f8psrett.",
  "url": "https://bergen.kommune.no/politikere-utvalg/api/fil/bk360/10917375/Framstilling-Gnr-168-Bnr-1295-Oyjordsveien-3-Kommunal-forkjopsrett-",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/86593-13 Gnr 168 Bnr 1295 \u00d8yjordsveien 3 - Kommunal forkj\u00f8psrett Hva saken gjelder: Halvorsens og Thesens Aldersbolig (selger) har inng\u00e5tt avtale med Joa Gruppen AS (kj\u00f8per) vedr\u00f8rende salg av eiendommen gnr 168 bnr 1295, \u00d8yjordsveien 1-3 i Bergen kommune. Partene er enige om at kj\u00f8pesummen for eiendommen er NOK 90 000 000,-, jf. kj\u00f8pekontrakten punkt 2. I tillegg skal kj\u00f8per betale dokumentavgift, NOK 2 250 000,-. Eiendommen best\u00e5r av en leieg\u00e5rd med 7 hovedetasjer i tillegg til en underetasje. Leieg\u00e5rden inneholder 49 boenheter og 2 n\u00e6ringslokaler. Som f\u00f8lge av at mer enn halvparten av bruksarealet er innredet til beboelse og leieg\u00e5rden inneholder minst fem boliger, utl\u00f8ses kommunal forkj\u00f8psrett, jf. lov om kommunal forkj\u00f8psrett for leieg\u00e5rder (\u00ableieg\u00e5rdsloven\u00bb) \u00a7\u00a7 1 og 2. 1.etasje inneholder bolig, gjesterom, felles oppholdsrom med tilh\u00f8rende kj\u00f8kken og en kontordel. 2.-7. etasje best\u00e5r av 36 stk. 1-roms leiligheter \u00e0 ca. 36,4 m2, 12 stk. 2-roms leiligheter \u00e0 ca. 55,8 m2, 1 stk. 3-roms leilighet p\u00e5 ca. 69 m2. Totalt 49 boenheter. 44 av boenhetene er utleid pr i dag, fortrinnsvis til studenter. Bygget fikk installert ny heis i 2017. Alle enhetene har eget bad og kj\u00f8kken. Beliggenheten er sv\u00e6rt god, med n\u00e6rhet til offentlig kommunikasjon, dagligvarebutikk og mulighet for rekreasjon. Det er 23 parkeringsplasser p\u00e5 egen grunn. Det er ikke n\u00f8dvendig \u00e5 passere eksisterende boligomr\u00e5der for \u00e5 komme til/fra bygget. Det er skjermet uteplass foran bygget. Det er noe st\u00f8y p\u00e5 uteomr\u00e5det og det er satt opp st\u00f8yskjerming mot hovedvei. Alle leilighetene har st\u00f8yskjerming. Bygget har en kontordel som best\u00e5r av to leiligheter sl\u00e5tt sammen og oms\u00f8kt til kontor til bruk for hjemmetjenesten. Det er i dag utleid som kontor. Underetasjen er utleid til n\u00e6ringsvirksomhet (butikk). Av melding om overdragelse datert 27. mai 2024 fremg\u00e5r det at alle boligene i leieg\u00e5rden er utleid. Boligetaten har ikke mottatt tilbakemelding fra et flertall av leietakerne om at det er \u00f8nskelig at kommunen skal benytte seg av forkj\u00f8psretten p\u00e5 leietakernes vegne. Leieforholdet i \u00d8yjordsveien er tidsubestemt og leietaker og utleier har i leieperioden gjensidig adgang til \u00e5 si opp leiekontrakten med 3 m\u00e5neds varsel. Oppsigelsestiden g\u00e5r da til utl\u00f8pet av en kalenderm\u00e5ned. Huseier kan kun si opp leieforhold p\u00e5 saklig grunnlag. Byr\u00e5dsavdeling for barnevern, sosiale tjenester og mangfold har sammen med Etat for boligforvaltning (EBF) v\u00e6rt p\u00e5 befaring i bygget 12. juni 2024 og vurderingen er at bygget har behov for totalrehabilitering. En totalrehabilitering har et tidsperspektiv p\u00e5 1-2 \u00e5r. I tillegg kan det oppst\u00e5 uforutsette hendelser som kan utsette oppstart og forsinke prosessen ytterligere. Ut fra den informasjonen som foreligger, og det EBF tilegnet seg av kunnskap om bygget p\u00e5 befaringen, s\u00e5 vil byr\u00e5dsavdeling for finans og EBF ikke tilr\u00e5de \u00e5 kj\u00f8pe denne eiendommen. 1 Dette er basert p\u00e5 byggets standard, status, og vedlikeholds-/oppgraderingsbehov. Deres tilr\u00e5dning baserer seg p\u00e5 f\u00f8lgende: 1. Full oppgradering av alle fasader og yttervegger er helt n\u00f8dvendig. Bygget har omfattende betongskader i form av riss/sprekker. Det ble ogs\u00e5 opplyst ved befaring at det flere steder trekker fuktighet gjennom betongkonstruksjonen. Slike skader medf\u00f8rer stor risiko for at det ogs\u00e5 kan ha oppst\u00e5tt skade p\u00e5 armering som krever avdekking og utbedring. Erfaring fra rehabilitering eldre betongkonstruksjoner har ofte vist at omfanget av skader kan v\u00e6re betydelig og mer omfattende \u00e5 utbedre enn antatt. R\u00e5dhuset er et eksempel p\u00e5 dette. 2. Oppgradering av elektrisk anlegg m\u00e5 gjennomf\u00f8res i alle boliger. Sikringsskap og dagens anlegg ellers er fra bygge\u00e5r med gammeldagse skrusikringer, og det vil v\u00e6re n\u00f8dvendig \u00e5 oppgradere til dagens behov for \u00f8kt kapasitet i den enkelte bolig. 3. R\u00f8ropplegg i bygget er i all hovedsak fra bygge\u00e5r og det m\u00e5 derfor p\u00e5regnes komplett utskifting av stigeledninger og r\u00f8r/utstyr i boligene. Dette anses som helt n\u00f8dvendig for \u00e5 sikre mot fremtidige lekkasjer som kan medf\u00f8re omfattende bygningsskader. 4. Sentralfyr, r\u00f8rf\u00f8ringer og radiatorer er fra bygge\u00e5r og komplett utskifting av varmeanlegg m\u00e5 gjennomf\u00f8res. 5. Alle entred\u00f8rer m\u00e5 skiftes for \u00e5 oppfylle gjeldene brannkrav. 6. Vindu og balkongd\u00f8rer m\u00e5 skiftes i hele bygget, her kreves kvaliteter som sikrer mot st\u00f8y da bygget ligger tett p\u00e5 sterkt trafikkerte omr\u00e5der. Slike komponenter medf\u00f8rer at kostnadene \u00f8ker betydelig i forhold til normale glasskonstruksjoner. 7. Bygge\u00e5r tilsier at mange av bygningskomponentene som m\u00e5 demonteres vil inneholde asbest (eternittplaster) og andre materialer (ftalater i gulvbelegg, forbudt siden 1999) som krever spesialh\u00e5ndtering med tilh\u00f8rende kostnader. 8. Bygget har et relativt nytt adresserbart brannvarslingsanlegg, under 10 \u00e5r gammelt. For kommunal utleie m\u00e5 det ogs\u00e5 etableres sprinkleranlegg / brannalarmanlegg i huset. Kostnaden er ikke tatt med i regnestykket p\u00e5 100 mill. som er oppgitt i saken. 9. Bygget inneholder ogs\u00e5 en n\u00e6ringsseksjon, noe som kan medf\u00f8re s\u00e6rlige utfordringer ved gjennomf\u00f8ring av en totalrehabilitering, her kan det oppst\u00e5 utfordringer og interessemotsetninger knyttet til byggeprosessen. Det er vanskelig \u00e5 kunne angi eksakt hvor mye en totalrehabilitering vil koste, men et forsiktig anslag er minimum NOK 110-120 millioner for \u00e5 im\u00f8tekomme dagens standard. Det er fortsatt en betydelig \u00f8konomisk risiko med kj\u00f8pet (jfr. at det er ikke foretatt en reell og fullstendig teknisk gjennomgang). Dette kommer i tillegg til kj\u00f8pesummen inklusive omkostninger p\u00e5 NOK 92 250 000,-. Dette vil grovt regnet gi en kostnad pr boenhet p\u00e5 NOK 4 332 000,- (NOK 212 250 000/49). Behov for kommunale boliger: Bergen kommune hadde 428 bostedsl\u00f8se innbyggere ved siste kartlegging i uke 48 i 2023, og har pt 351 personer p\u00e5 venteliste for kommunal bolig for vanskeligstilte. De fleste som venter, er enehusholdninger med behov for 1-2 roms bolig. I tillegg har Bergen kommune besluttet \u00e5 bosette 1000 flyktninger, i hovedsak fra Ukraina. 2 Bygget kan romme inntil 49 boenheter, i hovedsak for enehusholdninger. Det er ikke en foretrukket l\u00f8sning for kommunen med s\u00e5 mange boliger p\u00e5 samme sted. Samtidig er det sv\u00e6rt utfordrende \u00e5 fremskaffe gode og trygge kommunale boliger for vanskeligstilte i dagens marked, b\u00e5de i det private markedet og ved etablering av boliger i kommunal regi. For \u00e5 skape et trygt og forutsigbart bomilj\u00f8 for beboerne, og ivareta n\u00e6romr\u00e5det, m\u00e5tte det tilrettelegges for ambulant oppf\u00f8lging av beboere som har behov for det. I tillegg burde det etableres en milj\u00f8vaktmestertjeneste. Milj\u00f8vaktmesteren vil v\u00e6re en kombinasjon av vaktmester til enkle vedlikeholdsoppgaver, samt bist\u00e5 leietaker i \u00e5 h\u00e5ndtere dette p\u00e5 egen h\u00e5nd ved \u00e5 gi god veiledning og oppl\u00e6ring. Det vil ogs\u00e5 m\u00e5tte legges vekt p\u00e5 \u00e5 holde orden p\u00e5 uteomr\u00e5der, slik at gode naboforhold ivaretas. Kommunal forkj\u00f8psrett til leieg\u00e5rder er et tilgjengelig boligsosialt virkemiddel som benyttes n\u00e5r det er hensiktsmessig for \u00e5 n\u00e5 egne m\u00e5lsettinger. Boliger for vanskeligstilte p\u00e5 boligmarkedet etableres p\u00e5 ulike m\u00e5te; gjennom \u00e5 bygge egne boliger, gjennom kj\u00f8p av enkeltboliger i markedet, gjennom tildelings- og tilvisningsavtaler og gjennom \u00e5 benytte kommunal forkj\u00f8psrett. Fagetatens vurdering og anbefaling: Det er ikke mottatt stemmeseddel fra et flertall av leietakerne om \u00e5 gj\u00f8re forkj\u00f8psretten gjeldende p\u00e5 deres vegne. Studentsamskipnaden er informert om salget og har ikke meldt at de \u00f8nsker \u00e5 gj\u00f8re forkj\u00f8psretten gjeldende. Byr\u00e5dsavdeling for barnevern, sosiale tjenester og mangfold har i uttalelse datert 20. juni 2024 anmodet om at det vurderes \u00e5 bruke den kommunale forkj\u00f8psretten til \u00e5 erverve eiendommen \u00d8yjordsveien 1-3, gnr 168. bnr 1295. \u00d8konomiske konsekvenser: Partene er enige om at kj\u00f8pesummen for eiendommen er NOK 90 000 000,-, jf. kj\u00f8pekontrakten punkt 2. I tillegg skal kj\u00f8per betale dokumentavgift, NOK 2 250 000,-. Bygget m\u00e5 totalrehabiliteres, det er vanskelig \u00e5 kunne angi eksakt hvor mye en totalrehabilitering vil koste, men et forsiktig anslag er minimum NOK 110-120 millioner for \u00e5 im\u00f8tekomme dagens standard. Det er fortsatt en betydelig \u00f8konomisk risiko med kj\u00f8pet (jfr. at det er ikke foretatt en reell og fullstendig teknisk gjennomgang). Dette vil grovt regnet gi en kostnad pr boenhet p\u00e5 NOK 4 332 000,- (NOK 212 250 000/49). Byr\u00e5dens vurdering og anbefaling/konklusjon: Bergen har et stort behov for flere boliger, da b\u00e5de leiemarkedet og boligmarkedet er presset. Det er derfor viktig \u00e5 prioritere at flere boliger reguleres og bygges slik at prisene holdes nede og flere kan finne seg en god bolig i Bergen. P\u00e5 det sosiale boligfeltet er det i tillegg store utfordringer. Det er et \u00f8kende antall bostedsl\u00f8se i Bergen og boligk\u00f8en for kommunale utleieboliger er lang. \u00c5 benytte seg av kommunal forkj\u00f8psrett er et boligsosialt virkemiddel som har v\u00e6rt lite brukt i Bergen kommune, men som kan bidra til \u00e5 l\u00f8se kommunens lovp\u00e5lagte oppgaver. Dersom Bergen kommune kj\u00f8per \u00d8yjordsveien 1-3, vil Bergen kommune kunne skaffe 49 nye utleieboliger til vanskeligstilte raskt. Dette vil kunne bidra til \u00e5 l\u00f8se ulike behov kommunen har i dag. Med bakgrunn i den store ankomsten av flyktninger de siste \u00e5rene har Bergen kommune kj\u00f8pt og leid mange boliger i markedet, og det kan tenkes at boligene i \u00d8yjordsveien vil kunne erstatte behov for mange enkeltkj\u00f8p de neste \u00e5rene. Det vil v\u00e6re enklere for kommunen \u00e5 forvalte ett bygg med flere enheter, fremfor \u00e5 f\u00f8lge opp og vedlikeholde mange spredte adresser, noe som ogs\u00e5 teller positivt. P\u00e5 den annen side har vi lenge hatt en strategi om \u00e5 spre kommunale utleieboliger utover i kommunen. \u00c5 kj\u00f8pe \u00d8yjordsveien 1-3 vil bety at Bergen kommune samler mange som er vanskeligstilte i boligmarkedet p\u00e5 \u00e9n adresse, noe som kan v\u00e6re uheldig. 3 Selv om kommunen har behov for flere boliger, er det betydelig usikkerhet knyttet til bygget og kostnader knyttet til behov for totalrehabilitering. Det m\u00e5 legges til grunn at det gjennomf\u00f8res rehabilitering av bygget som sikrer at bygget er trygt og i tr\u00e5d med gjeldende krav. Dette vil kunne medf\u00f8re en ulempe for dagens leietakere som m\u00e5 finne annen bolig. Byr\u00e5den slutter seg til de vurderingene som er gjort og den informasjonen som foreligger, og uttalelse fra byr\u00e5dsavdeling for finans og EBF som ikke tilr\u00e5der kj\u00f8p av eiendommen. Byr\u00e5den anbefaler ikke at forkj\u00f8psretten gj\u00f8res gjeldende i henhold til \u00a7 3 i lov om kommunal forkj\u00f8psrett til leieg\u00e5rder, ved overdragelse av \u00d8yjordsveien 1-3, gnr 168, bnr 1295. Dette p\u00e5 bakgrunn av byggets standard, status, og vedlikeholds-/oppgraderingsbehov. Vedtakskompetanse: I henhold til byr\u00e5dets fullmakter \u00a718.2, vedtatt av bystyret 16.12.20, bystyresak 378/20, tilligger det byr\u00e5det \u00e5 fatte vedtak om ikke \u00e5 gj\u00f8re forkj\u00f8psretten gjeldende. Byr\u00e5d for barnevern, sosiale tjenester og mangfold innstiller til byr\u00e5det \u00e5 fatte f\u00f8lgende vedtak: Bergen kommune gj\u00f8r ikke forkj\u00f8psretten gjeldende i henhold til \u00a7 3 i lov om kommunal forkj\u00f8psrett til leieg\u00e5rder, ved overdragelse av \u00d8yjordsveien 1-3, gnr 168, bnr 1295. Dato: 20. august 2024 Charlotte Spurkeland Byr\u00e5d for barnevern, sosiale tjenester og mangfold Dokumentet er godkjent elektronisk. Vedlegg: Fagnotat - Kommunal forkj\u00f8psrett til leieg\u00e5rd, \u00d8yjordsveien 1-3 Bergenhus Melding om overdragelse av leieg\u00e5rd Salgsprospekt Kj\u00f8pekontrakt Anmodning om samtykke - \u00a7 5 i leieg\u00e5rdsloven Arealkontroll \u00d8yjordsveien 1-3 Uttalelse fra BBSM om bruk av kommunal forkj\u00f8psrett til leieg\u00e5rder - \u00d8yjordsveien 3, gnr 168, bnr 1295 4 "
}