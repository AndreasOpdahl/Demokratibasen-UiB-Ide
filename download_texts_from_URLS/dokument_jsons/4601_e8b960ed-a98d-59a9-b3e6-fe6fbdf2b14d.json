{
  "dokument_id": "e8b960ed-a98d-59a9-b3e6-fe6fbdf2b14d",
  "doc_type": "case_presentation",
  "kommune": 4601,
  "tittel": "Kj\u00f8p av boliger med 3 eller flere soverom for st\u00f8rre familier. Gjennomf\u00f8ringsvedtak",
  "url": "https://bergen.kommune.no/politikere-utvalg/api/fil/bk360/9910083/Framstilling-Kjop-av-boliger-med-3-eller-flere-soverom-for-storre-familier-Gjennomforingsvedtak",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/278899-13 Kj\u00f8p av boliger med 3 eller flere soverom for st\u00f8rre familier. Gjennomf\u00f8ringsvedtak Hva saken gjelder: Etat for boligforvaltning (EBF) har mottatt bestilling fra Byr\u00e5dsavdeling for barnevern, sosiale tjenester og mangfold p\u00e5 kj\u00f8p av inntil 40 boliger tilpasset familier, for inntil kr 200 millioner. Saken gjelder gjennomf\u00f8ring av denne bestillingen. Fagetatens vurdering og anbefaling: Byr\u00e5dsavdelingen har estimert boligene til en gjennomsnittpris p\u00e5 5 millioner kroner inklusiv omkostninger ved kj\u00f8p, samt n\u00f8dvendig klargj\u00f8ring av boligene f\u00f8r innflytting. Det er et krav at boligene b\u00f8r ha god geografisk spredning, noe som kan medf\u00f8re at noen boliger vil v\u00e6re dyrere enn estimert gjennomsnittspris. Alle bydeler er aktuelle for familieboliger. Fremskaffelsen skal enten bidra til en geografisk spredning av kommunale boliger, eller forebygging av trangboddhet i omr\u00e5der hvor det er mange som allerede leier kommunal utleiebolig og som \u00f8nsker bytte til st\u00f8rre bolig. Bestiller har kommet med \u00f8nskede krav til boligenes utforming, betinget av de ulike familienes ulike behov. Noen av familiene er sv\u00e6rt barnerike og trenger derfor mer plass. Noen av familiene har en eller flere familiemedlemmer med s\u00e6rskilte behov, som krever sine tilpasninger, som for eksempel universell utforming eller separat kj\u00f8kken. Fagetaten og bestiller understreker at det ikke er n\u00f8dvendig at alle kriteriene er oppfylt for alle boliger, og dette gjelder b\u00e5de \u00f8nsket st\u00f8rrelse, roml\u00f8sning eller tilgjengelighet. Etat for boligforvaltning mener det vil v\u00e6re mulig \u00e5 fremskaffe disse boligene i dagens boligmarked. I tett samarbeid med bestillende byr\u00e5dsavdeling vil etaten fremskaffe inntil 40 boliger som s\u00e5 langt som mulig tilfredsstiller kravene. Etaten vil tilstrebe \u00e5 f\u00e5 en blanding av nyere boliger og eldre boliger. Spesielt kriteriet om at noen av boligene m\u00e5 ha adskilt kj\u00f8kken og stue, gj\u00f8r at man ogs\u00e5 m\u00e5 se p\u00e5 eldre boliger. Nyere boliger innen dette prissegmentet har vanligvis ikke delt stue og kj\u00f8kken. For eldre boliger vil etaten benytte eksterne takstmenn til \u00e5 vurdere den tekniske standarden p\u00e5 boligen og til \u00e5 gi en oversikt over hva som m\u00e5 utf\u00f8res p\u00e5 boligen f\u00f8r den kan tas i bruk som utleiebolig, samt et prisestimat p\u00e5 dette. \u00d8konomiske konsekvenser: I Handlings og \u00f8konomiplan for 2024 til 2027 er det satt av 200 millioner til kj\u00f8p av 40 eneboliger/rekkehus/leiligheter tilpasset store barnefamilier. Investeringsbudsjettet for kj\u00f8p er budsjettert hos Byr\u00e5dsavdeling for barnevern, sosiale tjenester og mangfold p\u00e5 budsjettpost BUD1099 \u00abKommunale utleieboliger til familier\u00bb og vil bli overf\u00f8rt BUD1057 \u00abKj\u00f8p av familieboliger\u00bb Kj\u00f8pene gjennomf\u00f8res av Etat for boligforvaltning i budsjettjustering. 1 I handlings- og \u00f8konomiplan ligger budsjettet fordelt med 100 mill. i hhv. 2024 og 2025. Et eventuelt forslag om omperiodisering av budsjettet vil bli foresl\u00e5tt ved rullering av Handlings- og \u00f8konomiplan. Kapitalkostnader: Renter og avdrag av investeringen f\u00f8lger avskrivningstiden p\u00e5 25 \u00e5r, og tabellen over viser en totaloversikt over kapitalkostnadene som vil belastes driftsbudsjett i nedbetalings- perioden. Man har i beregningen lagt til grunn at hele bel\u00f8pet vil bli l\u00e5nefinansiert, da det ikke er noen MVA-kompensasjon p\u00e5 kj\u00f8p av boliger. Tabellen baserer seg p\u00e5 de rentesatsene som ligger til grunn i H\u00d8P 2024-2027 og gir f\u00f8lgelig bare et estimat p\u00e5 hva de endelige kapitalkostnadene vil bli. Byr\u00e5dets vurdering og anbefaling/konklusjon: Byr\u00e5det mener at det er viktig at det er tilstrekkelig antall utleieboliger tilgjengelig for barnefamilier som har vansker med \u00e5 skaffe seg bolig i det ordin\u00e6re boligmarkedet. Ved utgangen av 2023 var det 45 barnefamilier som ventet p\u00e5 bolig. I samme periode var det i tillegg 84 barnefamilier som ventet p\u00e5 \u00e5 f\u00e5 bytte bolig. I all hovedsak er dette familier som venter p\u00e5 st\u00f8rre og/ eller tilrettelagte boliger. For \u00e5 m\u00f8te behovet trenger kommunen boliger med tre eller flere soverom. Dette er en type boliger kommunen i dag mangler i sin portef\u00f8lje. Flere av familiene har ikke \u00f8konomi til \u00e5 eie egen bil, og det er derfor en fordel at boligene har n\u00e6rhet til kollektivtransport eller bydelssentrum. Det er viktig \u00e5 understreke at det i anskaffelsen av disse boligene m\u00e5 ut\u00f8ves skj\u00f8nn, i den forstand at ikke alle \u00f8nskede kriterier m\u00e5 v\u00e6re oppfylt for alle boligene. Dette skj\u00f8nnet m\u00e5 ut\u00f8ves b\u00e5de n\u00e5r det gjelder st\u00f8rrelse, utforming, beliggenhet og tilkomst. De aller fleste boligene som selges blir solgt etter budrunder med korte frister. Det er derfor n\u00f8dvendig at det foreligger gjennomf\u00f8ringsvedtak som gir kommunen mulighet til \u00e5 gi bud. I henhold til \u00f8konomireglement ligger disse kj\u00f8pene ofte mellom vedtaksfullmaktene til etatsdirekt\u00f8r og kommunaldirekt\u00f8r. For \u00e5 sikre mulighet til \u00e5 delta i budrundene vurderer en det hensiktsmessig at det fattes samlet gjennomf\u00f8ringsvedtak i forhold til budsjettrammen. Det er n\u00e5 et godt marked for \u00e5 kj\u00f8pe boliger, og dersom det er hensiktsmessig \u00e5 kj\u00f8pe boliger for mer enn 100 millioner kroner i \u00e5r, \u00f8nskes det fleksibilitet knyttet til \u00e5 utnytte et gunstig boligmarked. Det vil da v\u00e6re l\u00f8nnsomt for kommunen \u00e5 kj\u00f8pe flest boliger i 2024. Byr\u00e5det vil i s\u00e5 fall spille inn \u00f8nsker om omperiodisering av budsjettmidler for bystyret. Byr\u00e5det anbefaler p\u00e5 denne bakgrunn at det fattes gjennomf\u00f8ringsvedtak p\u00e5 de premisser saken skisserer. Begrunnelse for framleggelse til bystyret: Gjennomf\u00f8ring av investeringsprosjekt over 50 millioner kroner vedtas av bystyret, jfr. budsjettfullmaktenes pkt. 2.3 bokstav g) om gjennomf\u00f8ringsvedtak. Byr\u00e5det innstiller til bystyret \u00e5 fatte f\u00f8lgende vedtak: 1. Kj\u00f8p av ca. 40 familieboliger til en \u00f8vre totalramme p\u00e5 kr 200 mill. gjennomf\u00f8res. 2 2. Kostnadene finansieres over BUD1099 \u00abKommunale utleieboliger til familier\u00bb, men vil bli overf\u00f8rt til BUD1057 \u00abKj\u00f8p av familieboliger\u00bb Tjenesteomr\u00e5de 09 Boligtiltak. Dato: 19. mars 2024 Christine B. Meyer Byr\u00e5dsleder Dokumentet er godkjent elektronisk. Vedlegg: Fagnotat av 9. februar 2024 3 "
}