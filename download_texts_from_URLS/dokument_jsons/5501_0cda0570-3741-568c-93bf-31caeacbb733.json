{
  "dokument_id": "0cda0570-3741-568c-93bf-31caeacbb733",
  "doc_type": "case_attachment",
  "kommune": 5501,
  "tittel": "Klage p\u00e5 vedtak om avvisning av klage p\u00e5 innvilget rammetillatelse og\nmidlertidig brukstillatelse til tiltak p\u00e5 eiendom 200/1485 i Troms\u00f8\nkommune",
  "url": "https://innsyn.tromso.kommune.no/application/getMoteDokument?dokid=2002044407",
  "tekst": " V\u00e5r dato: V\u00e5r referanse 07.01.2025 2024/10413 Deres dato: Deres referanse 21.10.2024 2024/1261 TROMS\u00d8 KOMMUNE Telefonnummer til saksbehandler Postboks 6900 Stakkevollan Tord Eirik Sogge Moen, +4777642077 9299 TROMS\u00d8 Klage p\u00e5 vedtak om avvisning av klage p\u00e5 innvilget rammetillatelse og midlertidig brukstillatelse til tiltak p\u00e5 eiendom 200/1485 i Troms\u00f8 kommune Vi viser til kommunens oversendelse av klage i ovennevnte sak, mottatt her den 21. oktober 2024. Videre viser vi til v\u00e5rt forel\u00f8pige svar av 31. oktober 2024. ***** Statsforvalteren stadfester kommunens avvisningsvedtak under henvisning til at klagen er fremsatt etter at klagefristen er utl\u00f8pt, jf. fvl. \u00a7 29, og vilk\u00e5rene for \u00e5 gi fristoppreisning etter fvl. \u00a7 31 ikke er oppfylt. Klagen skal dermed avvises, jf. fvl. \u00a7 33 andre ledd, andre punktum. Vi vil gi en videre begrunnelse i det f\u00f8lgende. ***** Sakens bakgrunn Statsforvalteren forutsetter at saken er godt kjent for partene i saken. Vi vil likevel gi et kort sammendrag av sakens faktiske slik det er blitt opplyst for oss gjennom kommunens oversendelse av sakens dokumenter. Den 9. desember 2022 mottok Troms\u00f8 kommune s\u00f8knad fra Geir Lyngsmark ved Konzept arkitektur bygg & plan ENK (ansvarlig s\u00f8ker), p\u00e5 vegne av tiltakshaver Huken Invest AS, om rammetillatelse til bruksendring av 2. etasje \u2013 fra kontorvirksomhet til serverings- og forsamlingslokale \u2013 samt byggetiltak (endringer og brudd p\u00e5 b\u00e6rende konstruksjoner) i forbindelse med bruksendringen, p\u00e5 eiendommen 200/1485 (Storgata 30) i henhold til vedlagte illustrasjoner og saksdokumenter. Kommunen ga rammetillatelse i henhold til s\u00f8knaden i vedtak av 16. februar 2023. Den 10. juli 2023 mottok kommunen s\u00f8knad om igangsettingstillatelse for de (ramme)godkjente tiltakene fra ansvarlig s\u00f8ker. Etter korrespondanse mellom kommunen og ansvarlig s\u00f8ker mottok E-postadresse: Postadresse: Bes\u00f8ksadresse: Telefon: 78 95 03 00 sftfpost@statsforvalteren.no Postboks 700 Strandvegen 13, Troms\u00f8 www.statsforvalteren.no/tf Sikker melding: 9815 Vads\u00f8 Damsveien 1, Vads\u00f8 www.statsforvalteren.no/melding Org.nr. 967 311 014 Side: 2/8 kommunen fullstendig s\u00f8knad den 27. juli 2023. Kommunen fattet vedtak om igangsettelsestillatelse samme dag. Kommunen mottok deretter s\u00f8knad om midlertidig brukstillatelse den 3. august 2023. Kommunen ga midlertidig brukstillatelse i vedtak av 10. august 2023. Den 7. april 2024 mottok kommunen brev fra Gunnar Nerdrum (eier av eiendom 200/299 \u2013 Fiskergata 6) og Jens Rye-Holmboe (eier av eiendom 200/1487 \u2013 Storgata 33 og 35) hvor det ble anmodet om at kommunen ikke m\u00e5 gi fremtidig ferdigattest for bruksendringen i Storgata 30 (jf. kommunens byggesak BYGG-22/02620). Innsenderne viste i brevet til at de ikke hadde mottatt nabovarsel om s\u00f8knaden om bruksendringen, jf. pbl. \u00a7 21-3. Videre vises det til at det i s\u00f8knaden om bruksendringen av 2. etasje i bygget p\u00e5 eiendom 200/1485 fra kontorvirksomhet til serverings- og forsamlingslokale, er opplyst at etasjen skal benyttes til pub og restaurantvirksomhet. Men at dette ikke er tilfellet ettersom etasjen benyttes til nattklubb, noe som inneb\u00e6rer st\u00f8y i nabolaget p\u00e5 nattetid, samt urinering utend\u00f8rs og andre ulemper som nattklubbdrift inneb\u00e6rer for n\u00e6romr\u00e5det som f\u00f8lge av skjenking av alkohol. Innsenderne anf\u00f8rer at dersom de hadde vist at den oms\u00f8kte eiendommen skulle brukes til nattklubb, ville de ha protestert p\u00e5 dette. Avslutningsvis viser innsenderne til at de har fors\u00f8kt \u00e5 g\u00e5 i dialog med tiltakshaver om ulempene de opplever med nattklubbdriften, uten at dette har f\u00f8rt til bedring. I den etterf\u00f8lgende uken sendte Nerdrum og Rye-Holmboe flere dokumenter som viser dialogen mellom dem og tiltakshaver, samt henvendelser til politiet om hvorvidt driften av nattklubben i Storgata 30 er i strid med annet lovverk. I brev av 14. april 2024 ba Nerdrum og Rye-Holmboe om at den midlertidige brukstillatelsen for bruksendringen ble trukket tilbake av kommunen p\u00e5 bakgrunn av den manglende nabovarslingen i forbindelse med s\u00f8knadsprosessen, samt at det ikke var gitt riktig informasjon til kommunen om hva bygget skulle brukes til. Etter Nerdrum og Rye-Holmboes syn inneb\u00e6rer dette saksbehandlingsfeil som medf\u00f8rer at vedtaket om brukstillatelse m\u00e5 anses \u00e5 v\u00e6re ugyldig. Kommunen forstod brevene fra Nerdrum og Rye-Holmboe som en klage p\u00e5 den midlertidige brukstillatelsen. Ettersom klagen p\u00e5 den midlertidige brukstillatelsen var fremsatt nesten 8 m\u00e5neder etter vedtaket om midlertidig brukstillatelse ble fattet (den 10. august 2023), ans\u00e5 kommunen at klagefristen var oversittet, jf. fvl. \u00a7 29 f\u00f8rste ledd. Kommunen kunne videre ikke se at det var grunnlag for \u00e5 gi oppreising av klagefristen, jf. fvl. \u00a7 31. F\u00f8lgelig avviste kommunen klagen i vedtak av 8. mai 2024. I brev datert 31. mai 2024 klaget Nerdrum og Rye-Holmboe (heretter klagerne) p\u00e5 avvisningsvedtaket. Klagerne legger til grunn at det er fvl. \u00a7 29 annet ledd som skal legges til grunn. Klagefristen var derfor tre m\u00e5neder fra det tidspunkt vedtaket ble truffet \u2013 alts\u00e5 10. november 2023. Selv om fristen er oversittet mener klagerne at det er grunn til \u00e5 likevel ta klagen under behandling, jf. fvl. \u00a7 31, ettersom de de ikke mottok underretning om vedtaket og dermed \u00abikke kan lastes for \u00e5 ha oversittet fristen eller for \u00e5 ha dr\u00f8yd med klage etterp\u00e5\u00bb jf. \u00a7 31 f\u00f8rste ledd bokstav a. Videre anf\u00f8res det at \u00abav s\u00e6rlige grunner er rimelig at klagen blir pr\u00f8vd\u00bb jf. \u00a7 31 f\u00f8rste ledd bokstav b. Troms\u00f8 kommune underinstansbehandlet klagen p\u00e5 avvisningsvedtaket, men fant ikke grunnlag for \u00e5 endre eller oppheve det p\u00e5klagede vedtaket. Saken ble derfor oversendt til Statsforvalteren for endelig avgj\u00f8relse den 3. oktober 2024. Side: 3/8 Den 18. november 2024 sendte klagerne tilleggsmerknader til klagen til Statsforvalteren, hvor det ble redegjort n\u00e6rmere for p\u00e5standene i klagen. Det blir herunder vist til at dersom klagerne hadde blitt varslet om rammes\u00f8knaden, ville de ha motsatt seg \u00e5 f\u00e5 en nattklubb med opp til 250/70 gjester utenfor eget soveromsvindu. Unnlatt nabovarsel har etter klagernes syn virket inn b\u00e5de p\u00e5 rammetillatelsens beslutningsgrunnlag og innhold. Det vises til at selv om ett\u00e5rsfristen for \u00e5 klage p\u00e5 rammetillatelsen har l\u00f8pt ut, m\u00e5 de samme kryssende hensynene foretas ved nattklubbens \u00f8vrige offentlige tillatelser \u2013 inkludert midlertidig brukstillatelse og skjenketillatelse. N\u00e5r det gjelder kommunens henvisning til pbl. \u00a7 21-4 vises det til at kommunen kan m\u00f8te en s\u00f8knad med et midlertidig forbud etter pbl. \u00a7 13-1 dersom tiltaket er u\u00f8nsket. Videre kommenteres innretningshensyn, st\u00f8ykrav/st\u00f8ykilder og toalettkapasitet mv. Statsforvalteren mottok deretter den 18.12.2024 ytterligere tilleggsopplysninger fra Gunnar Nerdrum. Innholdet i disse gjelder manglende samsvar mellom reglene for nattero og skjenkebevillingene i Troms\u00f8 kommune, herunder kopi av brev/korrespondanse med Troms\u00f8 kommune. Statsforvalterens myndighet Statsforvalteren kan pr\u00f8ve alle sider av saken, under dette ogs\u00e5 ta stilling til nye omstendigheter. Statsforvalteren kan videre vurdere de anf\u00f8rsler som klager har fremsatt, og kan ogs\u00e5 hensynta omstendigheter som ikke er ber\u00f8rt i klagen. N\u00e5r Statsforvalteren er klageinstans for vedtak truffet av en kommune, slik tilfellet er i denne saken, skal vi samtidig legge stor vekt p\u00e5 hensynet til det kommunale selvstyret ved pr\u00f8ving av fritt forvaltningsskj\u00f8nn, jf. fvl. \u00a7 34 annet ledd. Statsforvalterens vurdering Kommunen har forst\u00e5tt brevene som klagerne sendte til kommunen i perioden 7. til 14. april 2024 som en klage p\u00e5 vedtaket om midlertidig brukstillatelse av 10. august 2024 (samt en anmodning om \u00e5 ikke utstede ferdigattest). Statsforvalteren slutter seg til dette. Saken gjelder dermed klage p\u00e5 vedtak om avvisning av klage p\u00e5 vedtak om \u00e5 gi midlertidig brukstillatelse til bruksendringen av 2. etasje \u2013 fra kontorvirksomhet til serverings- og forsamlingslokale \u2013 samt byggetiltakene som er gjort i denne forbindelse, p\u00e5 eiendom 200/1485 i Troms\u00f8 kommune. Hovedsp\u00f8rsm\u00e5let i denne saken er om kommunen hadde rett til \u00e5 avvise klagen, slik kommunen har gjort i dette tilfellet. Det f\u00f8lger av fvl. \u00a7 33 andre ledd siste punktum at dersom vilk\u00e5rene for \u00e5 behandle en klage ikke foreligger, skal underinstansen avvise saken. Et slikt avvisningsvedtak er et enkeltvedtak som kan p\u00e5klages etter fvl. \u00a7 2 tredje ledd. Statsforvalteren slutter seg til kommunens vurdering om at avvisningsvedtaket er p\u00e5klaget innenfor klagefristen av parter med rettslig klageinteresse, jfr. fvl. \u00a7\u00a7 28 og 29. Det fremg\u00e5r av fvl. \u00a7 29 f\u00f8rste ledd at fristen for \u00e5 klage er 3 uker fra det tidspunkt underretning om vedtaket er kommet frem til vedkommende part. Av andre ledd fremg\u00e5r det videre at for den som ikke har mottatt underretning om vedtaket, l\u00f8per fristen fra det tidspunkt han har eller burde ha skaffet seg kjennskap til vedtaket. Det fremg\u00e5r imidlertid av bestemmelsens andre ledd, andre punktum at ved vedtak som g\u00e5r ut p\u00e5 \u00e5 tilst\u00e5 noen en rettighet, skal klagefristen for andre likevel senest l\u00f8pe ut n\u00e5r det er g\u00e5tt tre m\u00e5neder fra det tidspunkt vedtak ble truffet. Side: 4/8 Statsforvalteren finner det klart at den p\u00e5klagede tillatelsen utgj\u00f8r et begunstigende vedtak, og at den absolutte klagefristen p\u00e5 tre m\u00e5neder kommer til anvendelse. Det p\u00e5klagede vedtaket i denne saken ble truffet den 10. august 2023, og den absolutte klagefristen utl\u00f8p f\u00f8lgelig 10. november 2023. I likhet med kommunen, legger Statsforvalteren til grunn at vedtaket ble p\u00e5klaget den 7. april 2024, dvs. n\u00e6rmere \u00e5tte m\u00e5neder etter at vedtaket ble truffet. Klagen ble derfor ikke framsatt rettidig, jf. fvl. \u00a7 29 andre ledd andre punktum. Utgangspunktet er da at klagen ikke skal tas opp til behandling. Sp\u00f8rsm\u00e5let er om det kan gis oppreisning for oversittelse av klagefrist etter fvl. \u00a7 31. Gis det slik fristoppreisning, inneb\u00e6rer det at klagen likevel tas til behandling av kommunen. Forvaltningsloven \u00a7 31 har f\u00f8lgende ordlyd: Selv om klageren har oversittet klagefristen, kan klagen tas under behandling s\u00e5framt a) parten eller hans fullmektig ikke kan lastes for \u00e5 ha oversittet fristen eller for \u00e5 ha dr\u00f8yd med \u00e5 klage etterp\u00e5, eller b) det av s\u00e6rlige grunner er rimelig at klagen blir pr\u00f8vd Ved vurderingen av om klagen b\u00f8r tas opp til behandling, skal det ogs\u00e5 legges vekt p\u00e5 om endring av vedtaket kan medf\u00f8re skade eller ulempe for andre. (...) Dersom vilk\u00e5rene i fvl. \u00a7 31 er innfridd, h\u00f8rer det til kommunens skj\u00f8nn \u00e5 avgj\u00f8re hvorvidt klagen skal tas under behandling, jf. bestemmelsens ordlyd \u00abkan\u00bb. Ved vurderingen av om oppreisning skal gis, skal det legges vekt p\u00e5 om endring av vedtaket kan medf\u00f8re skade eller ulempe for andre, jf. fvl. \u00a7 31 andre ledd. Vurderingen etter bestemmelsens andre ledd inneb\u00e6rer at det tas hensyn til hvilke negative konsekvenser en endring av vedtaket vil medf\u00f8re for andre enn klager. Klagerne anf\u00f8rer at de ikke kan lastes for \u00e5 ha oversittet klagefristen ettersom de ikke mottok varsel som gjenboer om at tiltakshaver hadde s\u00f8kt om bruksendring, og heller ikke ble varslet av kommunen om at det var gitt tillatelser til tiltakene. Klagerne understreker at dersom de hadde mottatt varsel om at Storgata 30 skulle brukes til nattklubb, s\u00e5 hadde de protestert mot dette. Slik Statsforvalteren forst\u00e5r klagerne, hevder de at de ikke ble klar over at Storgata 30 skulle brukes som nattklubb f\u00f8r denne var etablert og \u00e5pnet for publikum. Klagerne p\u00e5peker at de da tok kontakt med tiltakshaver for \u00e5 fors\u00f8ke \u00e5 l\u00f8se de negative ulempene nattklubbdriften medf\u00f8rer for klagerne gjennom dialog med tiltakshaver. F\u00f8rst n\u00e5r dette ikke f\u00f8rte til enighet mellom partene, valgte klagerne \u00e5 angripe de offentligrettslige tillatelsene som l\u00e5 til grunn for nattklubbdriften. Kommunen har erkjent at klagerne ikke ble varslet som gjenboere om den oms\u00f8kte bruksendringen, slik de skulle i henhold til pbl. \u00a7 21-3, og at de heller ikke mottok underretning om \u00f8vrige vedtak om tillatelser i forbindelse med de oms\u00f8kte tiltakene. Kommunen mener likevel det ville v\u00e6rt mulig \u00e5 fremsette klage p\u00e5 et tidligere tidspunkt enn 7. april 2024. Av underinstansbehandlingen av klagen fremg\u00e5r det blant annet at: Det fremg\u00e5r av de innledende klagene at klagerne har v\u00e6rt kjent med den nye bruken av bygningen siden sommeren 2023. Basert p\u00e5 denne informasjonen fremst\u00e5r det for kommunen som at det ville v\u00e6rt mulig \u00e5 sende inn en klage p\u00e5 vedtaket innen fristens utl\u00f8p, eller i alle fall kort tid etter dette. Klagerne har ogs\u00e5 lagt ved flere m\u00f8tereferater, blant annet Side: 5/8 et fra 15. desember 20231, som viser at det p\u00e5 dette tidspunktet var dialog mellom klagerne og tiltakshaver om bruken av bygningen. Det fremg\u00e5r av referatet at tiltakshaver opplyste klagerne om at de n\u00f8dvendige tillatelser var innhentet. Videre fremg\u00e5r det at klagerne har p\u00e5pekt flere av de samme forholdene som klagen n\u00e5 gjelder. Etter dette m\u00f8tet har klagerne fortsatt dr\u00f8yd flere m\u00e5neder med \u00e5 sende inn en klage til kommunen. Statsforvalteren slutter seg til kommunens vurdering. Uavhengig av den manglende varslingen om s\u00f8knaden om bruksendring til klagerne som gjenboere, ble klagerne oppmerksom p\u00e5 at det var etablert nattklubb i Storgata 30 etter at denne \u00e5pnet i slutten av august 2023. Det gikk likevel over 7 m\u00e5neder f\u00f8r det ble fremsatt klage p\u00e5 brukstillatelsen. Etter at klagerne oppdaget at det var etablert nattklubb i Storgata 30 kunne klagerne ha tatt kontakt med kommunen eller sjekket kommunens offentlige postjournal, dersom de \u00f8nsket \u00e5 unders\u00f8ke n\u00e6rmere hvilke tillatelser som var gitt til tiltakshaver i forbindelse med etableringen av nattklubben, samt innholdet av disse. De kunne da fremsatt en klage s\u00e5 snart de fikk kjennskap til innholdet i byggesaken. Klagerne har vist til at grunnen til at de avventet med \u00e5 klage var fordi de f\u00f8rst fors\u00f8kte \u00e5 l\u00f8se de negative ulempene nattklubbdriften medf\u00f8rte for klagerne gjennom dialog med tiltakshaver. Klagerne anf\u00f8rer at: Da nattklubben startet driften gikk Klagerne i dialog med sin nabo. Hensynet til at nabokonflikter b\u00f8r s\u00f8kes l\u00f8st p\u00e5 laveste mulige konfliktl\u00f8sningsniv\u00e5 tilsier at fristoppreisning b\u00f8r gis n\u00e5r direkte dialog fors\u00f8kes over tid uten \u00e5 f\u00f8re frem, og konflikten samtidig bringes inn for kommunen kort tid deretter og lenge f\u00f8r ett\u00e5rsfristen etter \u00a7 31 tredje ledd l\u00f8per ut. Kommunen har tatt stilling til klagernes anf\u00f8rsel i underinstansbehandlingen av klagen. Det fremg\u00e5r her at: Klagerne skriver videre at konflikter b\u00f8r s\u00f8kes l\u00f8st p\u00e5 lavest mulig konfliktl\u00f8sningsniv\u00e5, noe som tilsier at fristoppreisning b\u00f8r gis n\u00e5r direkte dialog fors\u00f8kes over tid uten \u00e5 f\u00f8re frem, og konflikten samtidig bringes inn for kommunen kort tid deretter og lenge f\u00f8r ett\u00e5rsfristen etter \u00a7 31 tredje ledd l\u00f8per ut. Det vises til at hensynet til de krenkede naboene tilsier at klagen b\u00f8r realitetsbehandles. Kommunen er ikke enig i at det er en relevant, s\u00e6rlig grunn at partene har v\u00e6rt i dialog. Det vises til loven fastsetter frister som er rettslig bindende, og at den ikke \u00e5pner for at det skal gj\u00f8res unntak i de tilfeller hvor partene er i dialog. En dialog ville for \u00f8vrig ikke gi noen garanti om at partene fant en l\u00f8sning, og det var likevel denne fremgangsm\u00e5ten som ble valgt. \u00c5 la v\u00e6re \u00e5 sende inn en klage innen fristen synes s\u00e5ledes \u00e5 v\u00e6re gjort av klagernes eget valg, og egen risiko. [...] Statsforvalteren slutter seg til kommunens vurdering. Forvaltningsloven har klare klagefrister som partene og andre som ber\u00f8res av et forvaltningsvedtak m\u00e5 forholde seg til. Dersom klagerne var usikre p\u00e5 om de \u00f8nsket igangsette en klageprosess, kunne de eventuelt ha fremsatt klagen og s\u00e5 trukket denne om det ikke var \u00f8nskelig at klagen skulle behandles av kommunen. Etter Statsforvalterens syn kan dermed klagerne \u00ablastes for \u00e5 ha oversittet fristen eller for \u00e5 ha dr\u00f8yd med \u00e5 klage etterp\u00e5\u00bb jf. fvl. \u00a7 31 f\u00f8rste ledd bokstav a. 1 Statsforvalteren forst\u00e5r det slik at det skulle st\u00e5tt 15. oktober 2023. Det er denne datoen som det er vist til i kommunens vedtak vedr\u00f8rende m\u00f8te og dialog mellom partene. Det er ogs\u00e5 dette som fremg\u00e5r av sakens dokumenter. Side: 6/8 Det m\u00e5 videre vurderes om fristoppreisning kan gis etter fvl. \u00a7 31 f\u00f8rste ledd bokstav b. Sp\u00f8rsm\u00e5let er om det foreligger \u00abs\u00e6rlige grunner\u00bb som gj\u00f8r det rimelig at klagen likevel blir pr\u00f8vd. Det m\u00e5 p\u00e5vises spesifiserte, klare grunner som etter en konkret vurdering gj\u00f8r det rimelig at klagen blir pr\u00f8vd, jf. Sivilombudets uttalelse i SOM-2013-68. Dersom klagen gjelder rettsanvendelsen, vil det ofte v\u00e6re rimelig \u00e5 behandle klagen, jf. Ot.prp. nr. 3 (1976-1977) s. 92. Ved vurderingen av om klagen skal tas opp til behandling, skal det legges vekt p\u00e5 om endring av vedtaket kan medf\u00f8re skade eller ulempe for andre, jf. fvl. \u00a7 31 andre ledd. Det skal i denne vurderingen tas hensyn til hvilke negative konsekvenser en endring av vedtaket vil medf\u00f8re for andre enn klager. Dette gjelder s\u00e6rlig dersom det skal gis oppreisning etter fvl. \u00a7 31 bokstav b, ettersom klageren som regel da kan bebreides for \u00e5 ha oversittet fristen eller for \u00e5 ha dr\u00f8yd med \u00e5 klage etterp\u00e5, jf. SOM-2013-68. I juridisk litteratur er det lagt til grunn at flere forhold kan v\u00e6re relevante for adgangen til oppreisning, og at det m\u00e5 foretas en konkret vurdering av omstendighetene i den enkelte saken, se Woxholth, Forvaltningsloven med kommentarer (5. utg. 2011) s. 536. Det kreves mer av de hensyn som taler for oppreisning i tilfeller hvor det er g\u00e5tt sv\u00e6rt lang tid fra et positivt vedtak er truffet til det p\u00e5klages, jf. SOMB-2001-2 og SOMB-2008-74. Kommunen har foretatt en samlet vurdering av hvorvidt det kan gis fristoppreisning, jf. fvl. 31, og har i denne vurderingen vektlagt at det har g\u00e5tt lang tid fra vedtaket ble truffet til det ble p\u00e5klaget, og at oppfriskning av klagefristen vil kunne inneb\u00e6re vesentlige ulemper for tiltakshaver. Videre har kommunen vist til at: I klagen er det vist til at det ikke protesteres mot at det drives skjenkevirksomhet i nattklubbens lokaler, men at bruken m\u00e5 begrenses tidsmessig i samsvar med skjenkelovgivningen og politivedtektenes regler om nattero. Dette er forhold som forvaltes av andre lovverk enn plan- og bygningsloven, og som er tilsendt \u00f8vrige relevante instanser i kommunen. N\u00e5r det gjelder byggesaken forst\u00e5r vi anf\u00f8rselen som at klagerne i utgangspunktet ikke er negative til bruksendringen som er gjort, men at enkelte f\u00f8lger, som forvaltes av \u00f8vrige regelverk, p\u00e5klages. Vi vil bemerke at tiltakene som er godkjent p\u00e5 Storgata 30, tilknyttet byggesak BYGG-22/02620, er i tr\u00e5d med gjeldene arealplaner og bestemmelser for eiendommen. Tiltakshaver hadde s\u00e5ledes rett p\u00e5 \u00e5 f\u00e5 tillatelse etter plan- og bygningsloven. N\u00e5r innbyggere \u00f8nsker \u00e5 utnytte sin egen eiendom i tr\u00e5d med gjeldene regelverk har kommunen i utgangspunktet en plikt til \u00e5 gi tillatelse til dette. Dette f\u00f8lger av pbl. \u00a7 21-4, og benevnes gjerne som legalitetsprinsippet i byggesaksbehandlingen, eller prinsippet om at plan- og bygningsloven er en \u00abja-lov\u00bb. Som vist har kommunen lagt til grunn at den oms\u00f8kte bruksendringen er i samsvar med gjeldende plangrunnlag for eiendommen, og at tiltakshaver dermed i utgangspunktet har krav p\u00e5 \u00e5 tillatelse, jf. pbl. \u00a7 21-4 f\u00f8rste ledd f\u00f8rste punktum. Klagerne har ikke bestridt dette utgangspunktet, men har vist til at det er adgang til \u00e5 m\u00f8te s\u00f8knader med et midlertidig forbud etter pbl. \u00a7 13-1. Statsforvalteren er enig med klager i at en s\u00f8knad kan m\u00f8tes med et midlertidig forbud etter pbl. \u00a7 13-1. Klager synes i forlengelsen av dette \u00e5 mene at kommunen kunne ha lagt ned et midlertidig forbud dersom naboene hadde f\u00e5tt inngitt merknader til s\u00f8knaden. Disse anf\u00f8rslene knytter seg dermed til gyldigheten av rammetillatelsen, som ble gitt 16.2.2023. Denne klagesaken gjelder avvisning av klage p\u00e5 vedtak om midlertidig brukstillatelse, og ber\u00f8rer uansett ikke tidligere vedtak i saken som er rettskraftige og hvor den absolutte fristen for \u00e5 kunne ta en sak under behandling som Side: 7/8 klagesak p\u00e5 ett \u00e5r er utl\u00f8pt. Dersom man skal angripe vedtak hvor denne ett\u00e5rsfristen er utl\u00f8pt m\u00e5 dette skje gjennom adgangen til \u00e5 omgj\u00f8re vedtak utenfor klagesak etter fvl. \u00a7 35. Klagerne st\u00e5r for \u00f8vrig fritt til \u00e5 fremme en slik omgj\u00f8ringsbegj\u00e6ring til kommunen. Statsforvalteren kan ikke se at det forhold at klagerne ikke ble varslet om rammes\u00f8knaden, er en s\u00e6rlig grunn i dette tilfellet til \u00e5 ta klagen over vedtak om midlertidig brukstillatelse til behandling til tross for oversittelsen av klagefrist. Dette har sammenheng med at adgangen til \u00e5 ta vedtaket om rammetillatelse opp til klagebehandling er utl\u00f8pt. Videre vil det v\u00e6re en h\u00f8yere terskel for \u00e5 gi oppreisning for oversittet klagefrist i de tilfeller hvor klager i utgangspunktet kan lastes for \u00e5 ha dr\u00f8yd med \u00e5 klage etterp\u00e5. I dette tilfellet har klagerne dr\u00f8yd med \u00e5 klage i om lag et halvt \u00e5r fra de ble kjent med bruken av gjenboereiendommen som nattklubb, selv om intensjonen bak dette - \u00e5 fors\u00f8ke \u00e5 finne en minnelig l\u00f8sning - var god. I denne vurderingen er det ogs\u00e5 hensyntatt at Statsforvalteren ikke kan se at kommunens rettsanvendelse i denne saken fremst\u00e5r som uriktig. Ved avslutning av en byggesak har tiltakshaver krav p\u00e5 ferdigattest, evt. midlertidig brukstillatelse, dersom vilk\u00e5rene for dette er oppfylt, jf. pbl. \u00a7 21- 10. Klagerne har ikke anf\u00f8rt at det knytter seg materielle feil til den midlertidige brukstillatelsen isolert sett. Klagerne har heller ikke anf\u00f8rt at bruken av bygget i Storgata 30 er i strid med gjeldende arealplan eller materielle bestemmelser i plan- og bygningsloven. Eiendommen er etter gjeldende reguleringsplan avsatt til form\u00e5let \u00abForretning/Tjenesteyting(hotell)\u00bb, hvor det i henhold til reguleringsbestemmelsene punkt IV 1.0 bokstav a er tillatt med \u00abbevertningssteder\u00bb innenfor dette form\u00e5let. Det er riktignok anf\u00f8rt at det er gjort saksbehandlingsfeil ved at det i de tillatelser som er gitt etter plan- og bygningsloven, ikke er vurdert forholdet til st\u00f8yplager for naboer og at klagerne ikke er nabovarslet. Disse anf\u00f8rsler knytter seg imidlertid slik Statsforvalteren forst\u00e5r det til tidligere vedtak i saken, og prim\u00e6rt rammetillatelsen, som ikke er til klagebehandling i denne saken. Som tidligere nevnt vil ikke en evt. opphevelse av avvisning av klage p\u00e5 vedtak om midlertidig brukstillatelse i seg selv rokke ved tidligere rettskraftige vedtak i saken. Utgangspunktet er at en klage ikke skal behandles etter fristen der dette vil kunne medf\u00f8re vesentlig ulempe eller skade for andre parter, med mindre det er overvekt av samfunnsmessige hensyn som taler for at klagen behandles, eller klagerens interesser er s\u00e5 mye sterkere enn motpartens at de b\u00f8r g\u00e5 foran. Kommunen har i vedtaket vist til at tiltakshaver har gjort betydelige investeringer i forbindelse med etableringen av nattklubben i Storgata 30 etter at klagefristene for tillatelsene som er gitt utl\u00f8p, og vurderer det f\u00f8lgelig slik at en oppfriskning av klagefristen vil kunne inneb\u00e6re vesentlige ulemper for tiltakshaver. Statsforvalteren slutter seg til kommunens vurdering. I utgangspunktet skal en s\u00f8ker/tiltakshaver kunne innrette seg til at vedtaket er rettskraftig dersom det ikke er innkommet klager innenfor klagefristen, og skal da kunne utf\u00f8re tiltaket (herunder p\u00e5ta seg de kostnader som gjennomf\u00f8ringen av tiltaket medf\u00f8rer) uten \u00e5 m\u00e5tte forholde seg til senere protester p\u00e5 vedtaket. Jo lenger tid som g\u00e5r, desto tyngre vil slike innrettelseshensyn gj\u00f8re seg gjeldende. Statsforvalteren har etter dette kommet til at det ikke foreligger \u00abs\u00e6rlige grunner\u00bb som gj\u00f8r det rimelig at klagen blir pr\u00f8vd, jf. fvl. \u00a7 31 f\u00f8rste ledd bokstav b. Vilk\u00e5rene for \u00e5 gi fristoppreisning etter fvl. \u00a7 31 er dermed ikke oppfylt. Statsforvalteren forutsetter for \u00f8vrig at de problemstillingene som klager tar opp knyttet til st\u00f8y blir fulgt opp av de rette instanser i kommunen etter gjeldende regelverk. Vi viser her til Troms\u00f8 Side: 8/8 kommune v/milj\u00f8rettet helseverns nettsider for n\u00e6rmere informasjon om regelverk og retningslinjer knyttet til st\u00f8y2. Klagen tas etter dette ikke til f\u00f8lge. Med hjemmel i pbl. \u00a7 1-9, jf. delegasjonsfullmakt, fatter Statsforvalteren i Troms og Finnmark f\u00f8lgende vedtak: Troms\u00f8 kommunes avvisningsvedtak av 8. mai 2024 (KLAGE-24/00725-10), stadfestes. ***** Vedtaket er endelig og kan ikke p\u00e5klages. Partene anses underrettet ved kopi av dette brevet. Vi gj\u00f8r oppmerksom p\u00e5 partenes rett til innsyn i sakens dokumenter, jf. fvl. \u00a7\u00a7 18 og 19. Med hilsen Tone Selseth Bertheussen (e.f.) Sara Holthe Jaklin leder for juridisk seksjon nestleder juridisk seksjon Dokumentet er elektronisk godkjent Kopi til: Gunnar Nerdrum Fiskergata 6 9008 Troms\u00f8 HUKEN INVEST AS Storgata 39 9008 TROMS\u00d8 KONZEPT ARKITEKTUR BYGG & PLAN Geir \u00c5ge Lyngsmark Flomstadvegen 1 9151 STORSLETT Jens Michal Rye-Holmboe Storgata 33 9008 Troms\u00f8 2 N\u00e6ringsdrivende og st\u00f8y | Troms\u00f8 kommune "
}