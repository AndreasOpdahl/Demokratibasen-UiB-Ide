{
  "dokument_id": "ac8bd129-d0e9-52cd-beb1-153fabe4adb8",
  "doc_type": "case_attachment",
  "kommune": 4601,
  "tittel": "Fagnotat, datert 08.08.2023",
  "url": "https://bergen.kommune.no/politikere-utvalg/api/fil/bk360/8145483/Fagnotat-datert-08-08-2023",
  "tekst": " Bymilj\u00f8etaten Til Fagnotat BKMB - Seksjon klima, milj\u00f8 og samfunn V\u00e5r referanse: 2022/52884-2 (Arbeidssted) Saksbehandler: H\u00e5kon Tufteland Dato: 8. august 2023 Fra Bymilj\u00f8etaten Fagnotat - Muligheter for permanent bobilparkering i Bergen Hva saken gjelder: Bymilj\u00f8etaten mottok f\u00f8lgende bestilling fra Byr\u00e5dsavdeling for klima, milj\u00f8 og byutvikling (BKMB) \u2013 kommunaldirekt\u00f8rens stab, datert 18.05.2022 (jf. Referanse:2022/52884-1). For \u00e5 f\u00e5 et bedre beslutningsgrunnlag for hvorvidt Bergen kommune skal legge til rette for et s\u00e6rlig tilbud til bobilturister bes Bymilj\u00f8etaten utrede f\u00f8lgende problemstillinger: - omfanget av bobilturisme i Bergen - hvilke alternative arealer som kan v\u00e6re aktuelle for bobilparkering - hvilke kostnader ved investering/drift p\u00e5l\u00f8per - hvilke tidsrammer er mulige for n\u00e5r de ulike alternativene kan tas i bruk Bobilparkering er ogs\u00e5 et tema i \u00e5rsoppdraget for 2023, der Bymilj\u00f8etaten har f\u00e5tt i oppgave \u00e5 utrede etablering av en permanent bobilparkering som inkluderer t\u00f8mmestasjon og tilgang til vann, samt etablere et midlertidig tilbud i 2023. Fagetatens vurdering Bymilj\u00f8etaten (BME) vurderer at dette fagnotatet, sammen med vedlagte rapport, svarer ut: \u2022 bestillingen, datert 18.05.2022 Fra BKMB \u2022 f\u00f8rste del av bestillingen i \u00e5rsoppdraget: \u00ab\u00e5 utrede etablering av en permanent bobilparkering som inkluderer t\u00f8mmestasjon og tilgang til vann\u00bb. BME har nylig inng\u00e5tt avtale med etat for Idrett om bruk av parkeringsareal ved Bergenshallen som midlertidig parkering for bobiler, sesongen 2023. Avtalen svarer ut andre del av \u00e5rsoppdraget: \u00ab..samt etablere et midlertidig tilbud i 2023\u00bb. Det er utarbeidet et kriteriesett (tabell, avsnitt 2.1 i saksutredningen) for \u00e5 definere hva som er et egnet areal for en permanent bobilparkering. I tillegg til n\u00e6rhet til kollektivnettet b\u00f8r bobilparkering som minimum ha en t\u00f8mmestasjon for gr\u00e5vann og mulighet for \u00e5 fylle p\u00e5 ferskvann. I tillegg er str\u00f8muttak etterspurt blant bobileierne. Arbeidet med \u00e5 utrede muligheten for permanent bobilparkering er oppsummert i rapporten \u00abMuligheter for permanent bobilparkering i Bergen\u00bb (vedlegg 1). Resultatet fra arbeidet viser at det kun er to lokaliteter som oppfyller kriteriene til underlag, st\u00f8rrelse, avstand til kollektivnett, grunneierforhold og reguleringsstatus, og med det er egnet som bobilparkering: 1. Parkeringsplass ved Haukelandshallen. 2. Parkeringsplass s\u00f8r for Arna Stasjon. Bymilj\u00f8etaten har videre gjort en kvalitativ vurdering av de to alternativene med tanke p\u00e5 trafikale forhold, dagens bruk av arealet og eventuelle ulemper en bobilparkering vil ha for n\u00e6rmilj\u00f8et. Med bakgrunn i disse vurderingene fremst\u00e5r alternativet i Arna som det beste alternativet. Prosjektet har kartlagt at det er n\u00e6rhet til vann, avl\u00f8p og str\u00f8m. Det er imidlertid ikke vurdert kapasitet eller behov for opprusting av eksisterende infrastruktur. Dette m\u00e5 utredes n\u00e6rmere i prosjekteringsfasen. Fagetatens Anbefaling Med bakgrunn i arbeidet som er gjort gir Bymilj\u00f8etaten f\u00f8lgende anbefaling for det videre arbeidet med \u00e5 etablere en permanent bobilparkering: \u2022 Bymilj\u00f8etaten anbefaler at dette notatet sammen med rapporten \u00abMuligheter for en permanent bobilparkering i Bergen\u00bb, vedlegg I, legges til grunn for det videre arbeidet med \u00e5 etablere en permanent bobilparkering i Bergen. \u2022 Bymilj\u00f8etaten anbefaler at det gjennomf\u00f8res et skisseprosjekt for en permanent bobilparkering p\u00e5 kommunens arealer s\u00f8r for Arna stasjon \u2022 Det midlertidige tilbudet ved Bergenshallen videref\u00f8res for perioden 2023 - 2025. Bymilj\u00f8etaten har spilt inn behov for 1,2 mill. inklusive mva. til forprosjekt og detaljprosjektering av permanent bobilparkering i handlings- og \u00f8konomiplan (H\u00d8P), perioden 2024-2027. Med hilsen Bymilj\u00f8etaten Lise Reinertsen Toril Austb\u00f8 Grande Etatsdirekt\u00f8r Avdelingsleder Dokumentet er godkjent elektronisk. Vedlegg: I \u2013 Rapport: Muligheter for permanent bobilparkering i Bergen Saksutredning 1. Innledning Bymilj\u00f8etaten mottok f\u00f8lgende bestilling fra Byr\u00e5dsavdeling for klima, milj\u00f8 og byutvikling (BKMB) \u2013 kommunaldirekt\u00f8rens stab, datert 18.05.2022 (jf. Referanse:2022/52884-1). For \u00e5 f\u00e5 et bedre beslutningsgrunnlag for om Bergen kommune skal legge til rette for et s\u00e6rlig tilbud til bobilturister bes Bymilj\u00f8etaten om \u00e5 utrede f\u00f8lgende problemstillinger: - omfanget av bobilturisme i Bergen - hvilke alternative arealer som kan v\u00e6re aktuelle for bobilparkering - hvilke kostnader ved investering/drift p\u00e5l\u00f8per - hvilke tidsrammer er mulige for n\u00e5r de ulike alternativene kan tas i bruk Bobilparkering er ogs\u00e5 et tema i \u00e5rsoppdraget for 2023, der Bymilj\u00f8etaten har f\u00e5tt i oppgave \u00e5 utrede etablering av en permanent bobilparkering som inkluderer t\u00f8mmestasjon og tilgang til vann, samt \u00e5 etablere et midlertidig tilbud i 2023. Dette fagnotatet svarer ogs\u00e5 ut bestillingen fra BKMB, datert 18.05.2022 og f\u00f8rste del av bestillingen i \u00e5rsoppdraget: \u00ab\u00e5 utrede etablering av en permanent bobilparkering som inkluderer t\u00f8mmestasjon og tilgang til vann\u00bb. Bymilj\u00f8etaten har nylig inng\u00e5tt avtale med etat for Idrett om bruk av parkeringsareal ved Bergenshallen som midlertidig parkering for bobiler, sesongen 2023, som svarer ut andre del av \u00e5rsoppdraget: \u00absamt etablere et midlertidig tilbud i 2023\u00bb. Bergen kommune opplever \u00e5rlig at det oppst\u00e5r behov for tilrettelagte bobilplasser i Bergen. I flere \u00e5r har det v\u00e6rt tilrettelagt for bobilparkering ved Bergenshallen. For sommersesongen 2022 ble det ogs\u00e5 opprettet en midlertidig bobilparkering p\u00e5 Slettebakken. Begge parkeringene har hatt tiln\u00e6rmet full dekning gjennom sommersesongen. De siste \u00e5rene har det v\u00e6rt flere medieoppslag og tilbakemeldinger om u\u00f8nsket bobilparkering i boligomr\u00e5der og ved friomr\u00e5der. Dette viser at det er mange bobilturister i Bergen, og at det kan v\u00e6re behov for et bedre tilbud. En permanent bobilparkering kan bidra til \u00e5 redusere u\u00f8nsket parkering i og n\u00e6rt sentrum av Bergen. En kritisk suksessfaktor vil da v\u00e6re at en permanent bobilparkering etableres n\u00e6rt et kollektivpunkt med akseptabel reisetid til Bergen sentrum, slik at tilbudet er et attraktivt alternativ for bobilturister som bes\u00f8ker Bergen. 1.1 Bobilparkering \u2013 dagens situasjon Per i dag er det tilrettelagte tilbudet for bobilparkering begrenset til private campingplasser et stykke utenfor Bergen sentrum (se figur 1). Det er seks campingplasser i privat regi som til sammen har en kapasitet til \u00e5 parkere om lag 375 bobiler. I tillegg er det en del bobilturister som benytter seg av parkeringen til IKEA i \u00c5sane. IKEA har gitt tillatelse til denne bruken, men vil trekke denne dersom de opplever at de har behov for plassene til kundeparkering selv. Parkeringen er ikke tilrettelagt for bobiler spesielt, og kan derfor ikke regnes som et fullverdig tilbud til bobilturistene. I tillegg til de tilrettelagte tilbudene benyttes ogs\u00e5 andre parkeringsalternativer av bobilturistene. En gjennomgang av popul\u00e6re kart/appl\u00f8sninger viser at det finnes en rekke plasser som bobilturistene selv mener er godt egnet for bobilparkering. Dette blir ofte omtalt som villparkering og medf\u00f8rer i mange tilfeller utfordringer knyttet til trafikkavvikling og st\u00f8y. 1.2 Bergen kommunes tilbud til bobilturister Bergen kommune har et midlertidig tilbud i form av en selvbetjent bobilparkering ved Bergenshallen. Denne ble etablert som et midlertidig tilbud etter at den kommunale bobilparkering i Sandviken ble avviklet. Bobilparkeringen har en kapasitet (for 2023) p\u00e5 35- 40 bobiler og er tilrettelagt med t\u00f8mmestasjon for spillvann og toalett, bosst\u00f8mming, vannfylling og enkelte plasser med tilgang til str\u00f8m. Bergenshallen var i 2020 \u2013 2021 brukt som vaksinestasjon, og bobilparkeringen m\u00e5tte derfor vike. Det ble da opprettet et midlertidig tilbud p\u00e5 den gamle grusplassen p\u00e5 Slettebakken med plass til omtrent 65 bobiler. Arealet p\u00e5 Slettebakken skal saneres og avtalen om \u00e5 bruke plassen til bobilparkering utl\u00f8p 15.09.2022. 1.3 Fremtidig behov En gjennomgang av tilgjengelig statistikk viser at det i Norge har v\u00e6rt en dobling av antall bobiler i perioden 2010 \u2013 2020. Bobilturisme er en popul\u00e6r ferieform og en antar at trenden er \u00f8kende. Unders\u00f8kelser viser at bobilturistene foretrekker \u00e5 overnatte p\u00e5 steder med en viss grad av tilrettelegging og at \u00abgratis\u00bb alternativene kommer d\u00e5rligst ut. \u00d8kningen i bobilturisme og det begrensede tilbudet av parkeringsalternativer tilsier at det er behov for flere tilrettelagte plasser for bobilparkering i Bergen. Figur 1: Oversikt over etablerte muligheter for bobilparkering i Bergen per oktober, 2022. 2. Aktuelle lokaliteter for permanent bobilparkering BME har gjennomf\u00f8rt en GIS-analyse for \u00e5 finne arealer som kan egne seg til bobilparkering. GIS (Geografiske Informasjonssystemer) er et verkt\u00f8y for \u00e5 visualisere, analysere og formidle geografiske data. GIS-analysen tar utgangspunkt i data fra parkeringskartleggingen som Plan- og bygningsetaten (PBE) og Bymilj\u00f8etaten (BME) gjennomf\u00f8rte i perioden 2020 - 2022 ref bksak 2020/46290-32. 2.1 Kriterier for utvelgelse av egnede arealer til bobilparkering Det er utarbeidet et kriteriesett (tabell 1) for \u00e5 definere hva som er et egnet areal for en permanent bobilparkering. En bobil krever omtrent 50 m2 for \u00e5 tilfredsstille regler om brannsikkerhet. I tillegg kreves det plass til branngater. P\u00e5 bakgrunn av interne diskusjoner i Bymilj\u00f8etaten er en kommet frem til at egnet areal til bobilparkering b\u00f8r v\u00e6re minst 2500 m2. Dette vil gi ca. 50 parkeringsplasser. I forbindelse med planlegging av Bybanen gjennomf\u00f8rte Transport\u00f8konomisk institutt (T\u00d8I) en reisevaneunders\u00f8kelse i forbindelse med arbeid arbeidsvaner og pendling. Her fant en at \u00f8kningen var st\u00f8rst blant de som bodde 200 meter fra holdeplassen og flatet ut ved 600 meter. P\u00e5 denne bakgrunn vil 600 meter fra kollektivknutepunkt v\u00e6re et egnet avstandskriterium i s\u00f8ket etter egnede areal for bobilparkering. I tillegg til n\u00e6rhet til kollektivnettet b\u00f8r bobilparkering som minimum ha en t\u00f8mmestasjon for gr\u00e5vann og mulighet for \u00e5 fylle p\u00e5 ferskvann. I tillegg er str\u00f8muttak etterspurt blant bobileierne. Ved etablering av en bobilparkering m\u00e5 det investeres i infrastruktur, og det vil derfor v\u00e6re fornuftig at arealene er i offentlig eie. Alternativet er \u00e5 inng\u00e5 en lengre leieavtale (> 10 \u00e5r) p\u00e5 et privateid areal. \u00c5 finne et egnet privateid areal der en kan f\u00e5 til en slik avtale vil v\u00e6re en tidkrevende prosess. BME i har derfor vurdert det som mest effektivt \u00e5 i f\u00f8rste rekke vurdere arealer der kommunen er grunneier. Med utgangspunkt i kriteriene er det s\u00f8kt i data fra parkeringskartleggingen fra 2022. I det f\u00f8lgende presenteres de to lokalitetene (figur 2) som oppfyller kriteriene til en permanent bobilparkering. Tabell 1: Kriterier for utvelgelse av egnede omr\u00e5der for bobilparkering i Bergen Nr. Type Avgrensning 1 Fysisk Areal som krever lite utbedring for \u00e5 tilrettelegge for bobilparkering, fortrinnsvis et plant asfaltert eller gruslagt areal 2 Fysisk Muligheter for \u00e5 tilrettelegge for t\u00f8mming, str\u00f8m og vann. 3 Areal (m2) Areal som er st\u00f8rre enn 2500 m2med plass til 50 eller flere bobiler 4 Avstand Lokalitet som ligger i n\u00e6rhet til kollektivnett. G\u00e5avstand p\u00e5 ca. 5 minutter. (T\u00d8I rapport bruker 600 m (luftlinje) som akseptabel avstand 5 Grunneier Kommunen er grunneier. 6 Reguleringsstat B\u00f8r ikke v\u00e6re byggeplaner de neste 10 \u00e5rene us Figur 2. Oversiktskart over aktuelle lokaliteter for permanent bobilparkering. 2.2 Vurdering av lokalitetene som oppfyller kriteriene til en permanent bobilparkering Under er de to alternativene som oppfyller kriteriene (jf pkt 2.1) vurdert mht trafikale forhold, dagens bruk av arealet og eventuelle ulemper en bobilparkering vil ha for n\u00e6rmilj\u00f8et. Haukelandshallen Ved Haukelandshallen er grusplassen p\u00e5 s\u00f8rsiden av hallen vurdert som et egnet omr\u00e5de for bobilparkering. Bergen kommune er grunneier. I KPA2018 er omr\u00e5det regulert til idrettsanlegg. Arealet er plant, det er vann og avl\u00f8psledninger like i n\u00e6rheten og s\u00e5nn sett vil arealet v\u00e6re godt egnet som bobilparkering. Det kan v\u00e6re behov for asfaltering for \u00e5 redusere st\u00f8v og erosjon og for \u00e5 t\u00e5le belastningen fra bobilene. N\u00e5r det gjelder muligheter for \u00e5 koble seg til str\u00f8mnettet vil dette kreve s\u00f8knad til nettselskapet, og gravearbeider til n\u00e6rmeste str\u00f8mstasjon. Av lokalitetene som blir vurdert, har Haukelandshallen den mest sentrumsn\u00e6re plasseringen. Det er ca. 500 meter gangavstand til bybanestoppet p\u00e5 Kronstad, og derfra tar det 10 minutter \u00e5 reise til Byparken. Basert p\u00e5 reisetid, kan en forvente at en bobilparkering her vil v\u00e6re et attraktivt tilbud for bobilturistene, og at det vil bli ansett som et godt alternativ n\u00e5r en skal oppleve Bergen sentrum som bobilturist. Parkeringsarealet er tilknyttet idrettsanlegget p\u00e5 Nymark og det er ogs\u00e5 lokalisert midt i et boligomr\u00e5de. Her er det mye aktivitet med barn og unge. En bobilparkering vil f\u00f8re til \u00f8kt trafikk, og det m\u00e5 eventuelt gj\u00f8res en n\u00e6rmere vurdering av trafikksikkerheten i omr\u00e5det. Det m\u00e5 ogs\u00e5 forventes at naboer vil v\u00e6re negative til etablering av et tilbud her. Tilkomsten for bobilturistene vil i hovedsak skje fra E39 Danmarksplass, opp Ibsens gate og videre i St. Olavs vei. Eventuelt kan en kj\u00f8re fra Fabrikkgaten og videre opp Bj\u00f8rnsons gate. Arna Stasjon Parkeringsplassen s\u00f8r for Arna stasjon er vurdert som egnet for bobilparkering. Arealet er relativt plant og asfaltert, det er vann og avl\u00f8psledninger i n\u00e6rheten og s\u00e5nn sett vil arealet v\u00e6re godt egnet som bobilparkering. N\u00e5r det gjelder muligheter for \u00e5 koble seg til str\u00f8mnettet vil dette kreve s\u00f8knad til nettselskapet, og gravearbeider til n\u00e6rmeste str\u00f8mstasjon. Eksisterende parkeringsplass er delvis eid av Bergen kommune og delvis av Bane Nor. Aktuell plassering for en bobilparkering er innenfor kommunens arealer p\u00e5 s\u00f8rsiden av stasjonen. Bane Nor disponerer deler av disse arealene i dag, men har ingen formell avtale med Bergen kommune om bruk av disse arealene. For \u00e5 utnytte arealet mer effektivt kan en vurdere \u00e5 g\u00e5 i dialog med Bane Nor og vurdere et makeskifte. BME har ogs\u00e5 v\u00e6rt i kontakt med Etat for bygg og eiendom (EBE) for n\u00f8dvendige avklaringer rundt bruk av det kommunale parkeringsarealet. EBE har ingen innvendinger til at arealet benyttes til bobilparkering. Det er mange argumenter som taler for at arealet er godt egnet som bobilparkering. Arealet brukes som parkeringsplass i dag. Etablering av en permanent bobilparkering vil i liten grad endre bruken av arealet. Tilkomsten er direkte fra E16, som betyr at en unng\u00e5r trafikk gjennom boligomr\u00e5der eller omr\u00e5der med mye barn og unge. En bobilparkering i Arna kan oppleves som lite sentralt og med for stor avstand til sentrum. Med hyppige togavganger fra tidlig morgen til kveld, direkte atkomst til togstasjonen og reisetid p\u00e5 7 minutter til Bergen stasjon med tog, er det likevel den lokaliteten med kortest reisetid til Jernbanestasjonen. Det er ogs\u00e5 gangavstand til \u00d8yrane Torg med ulike servicetilbud. Tilgang til str\u00f8m og vann De alternative lokasjonene ved Arna stasjon og ved Haukelandshallen ligger i n\u00e6rheten av infrastruktur for vann, avl\u00f8p og str\u00f8m. Tilknytning til eksisterende nett vil kreve gravearbeid. Str\u00f8m Bobilturister har per i dag f\u00f8rst og fremst behov for \u00e5 kunne koble seg p\u00e5 et vanlig 230 volts anlegg. Elektrokompetanse i Bymilj\u00f8etaten vurderer det slik at det eksisterende nettet har kapasitet til \u00e5 forsyne et 230 volts anlegg og at det er flere mulige p\u00e5koblingspunkt. Elektrifisering av bobilparken er ikke kommet s\u00e5 langt som i privatbilparken, og behovet for mer str\u00f8mkrevende hurtiglading er pr i dag begrenset. En m\u00e5 likevel anta at det kan v\u00e6re en gradvis \u00f8kning av behovet for hurtiglading ogs\u00e5 for bobiler i \u00e5rene fremover. Avhengig av hvor en kan koble seg til eksiterende str\u00f8manlegg m\u00e5 det p\u00e5regnes en del gravearbeider for fremf\u00f8ring av ledninger og etablering av el -anlegg. Videre detaljering av l\u00f8sning for str\u00f8mforsyning til en permanent bobilparkering m\u00e5 utredes som del av en eventuell prosjektering. Vann og avl\u00f8p Etter henvendelse fra Bymilj\u00f8etaten har Bergen vann bidratt i vurdering av muligheten for tilknytning av bobilparkeringen til offentlig nett for vann og avl\u00f8p. Ved Arna stasjon er det ca 20 meter til privat vann og avl\u00f8psledning og ca 150 meter til offentlig vann og avl\u00f8psledning. Ved Haukelandshallen er det ca 100 m til kommunal avl\u00f8psledning og til n\u00e6rmeste vannledning ca 10 meter. I Arna ligger det private vann- og avl\u00f8psledninger, eid av Bane Nor, over den aktuelle tomten for bobilparkering. Omfanget av gravearbeidet vil avhenge av om vann og avl\u00f8p m\u00e5 knyttes direkte til det kommunale nettet, eller kan knyttes til kommunalt nett via eksisterende private ledninger. Bane Nor m\u00e5 i s\u00e5 fall gi samtykke til tilknytning til privat nett. Bergen vann antar at kapasiteten p\u00e5 det offentlige nettet er tilstrekkelig. En mer detaljert vurdering av l\u00f8sning, behovet for graving og vurdering av kostnader m\u00e5 gj\u00f8res som del av en eventuell prosjektering. Anbefalt lokalitet Arealet ved Haukelandshallen er det mest sentrumsn\u00e6re alternativet, men bobilparkering her vil ligge i et boligomr\u00e5de og gi \u00f8kt trafikk i boliggater. Bobilparkering i Arna er allerede en etablert parkeringsplass med direkte tilkomst fra E16. Arealet er mindre sentralt enn arealet ved Haukelandshallen, men n\u00e6rhet til togstasjon med kort reisetid til Bergen sentrum og kort gangavstand til \u00d8yrane Torg med ulike servicetilbud kan oppveie dette. Med bakgrunn i dette anbefaler Bymilj\u00f8etaten at det etableres en permanent bobilparkering ved Arna stasjon. 2.3 Midlertidig tilbud til bobilturister Bergenshallen Bobilparkeringen ved Bergenshallen (for 2023: 35-40 parkeringsplasser) har v\u00e6rt i bruk i flere \u00e5r. Parkeringen er selvbetjent, og betaling skjer p\u00e5 automat eller via App (300 kr / per d\u00f8gn). Det er mulighet for tapping av spillvann, t\u00f8mming av toalett, boss, tilgang p\u00e5 vann og str\u00f8m ved noen av parkeringsplassene. Bobilparkeringen er en midlertidig l\u00f8sning. BME har v\u00e6rt i kontakt med Etat for idrett og informert om arbeidet med permanent bobilparkering. Etat for idrett er \u00e5pne for \u00e5 fortsette med bobilparkering ved Bergenshallen, da som et tilbud frem til en permanent l\u00f8sning foreligger, og/eller som supplement til ny lokasjon. Dersom det fortsatt skal v\u00e6re bobilparkering ved Bergenshallen, \u00f8nsker Etat for idrett \u00e5 flytte t\u00f8mmestasjonen lengre vekk fra inngangspartiet til ishallen. Dette vil medf\u00f8re en reduksjon p\u00e5 2-3 parkeringsplasser. Selv om tilbudet ved Bergenshallen har eksistert i mange \u00e5r, har bobilturister funnet andre steder \u00e5 parkere, slik som Kyrkjetangen, Laksev\u00e5ghallen og Nordnes. I h\u00f8ysesongen har parkeringen ved Bergenshallen ofte v\u00e6rt full. Dette viser at det det er behov for \u00f8kt parkeringskapasitet for bobiler utover det som i dag tilbys ved Bergenshallen. Bymilj\u00f8etaten anbefaler derfor at det midlertidige tilbudet ved Bergenshallen videref\u00f8res s\u00e5 lenge som mulig i tillegg til etablering av et permanent tilbud p\u00e5 annen lokasjon. 3. Viktige krav og behov for etablering av bobilparkering I det f\u00f8lgende presenteres noen generelle krav og behov ved etablering av bobilparkering. Endelig valg av l\u00f8sninger og utforming m\u00e5 tas i for- og detaljprosjektering. 3.1 Krav i byggteknisk forskrift Fra 1. januar 2022 tr\u00e5dde nye regler for camping og brannsikkerhet i kraft. (Endring i Byggteknisk forskrift (TEK17), 2022, \u00a7 11-6). For etableringen av en bobilparkering m\u00e5 forskriften ligge til grunn. Under f\u00f8lger noen sentrale utdrag fra den nye forskriften: \u2022 Mellom campingenheter kan avstanden reduseres til minimum 4 meter dersom det totale arealet ikke overstiger 75 m2 og campingenheten ikke overstiger 4 meter over bakken. \u2022 Avstanden m\u00e5les fra ytterpunkt til ytterpunkt p\u00e5 campingenheten. \u2022 En campingplass skal deles opp i parseller med et grunnareal p\u00e5 maksimalt 1200 m2. Mellom parsellene skal det v\u00e6re branngater p\u00e5 minimum 8 meter bredde. I utgangspunktet gjelder forskriften kun for campingplass, og ikke parkeringsplass. Forskriften vil derfor f\u00f8rst gjelde dersom bobilparkeringen blir regulert til campingplass. Intensjonen med en permanent bobilparkering er \u00e5 tilrettelegge for bobiler med eget toalett, kj\u00f8kken og vanntank. Alts\u00e5 ikke for campingvogn eller kombinerte biler uten toalett. Slik sett kan en bobilparkering sees p\u00e5 som en parkeringsplass, ikke en campingplass og en kan avvike fra forskriften. Allikevel betyr en bobilparkering at en tilrettelegger for overnatting, og det anbefales at en overholder avstandskravene i forskriften med hensyn til \u00e5 ivareta brannsikkerheten. 3.2 Billettinnkreving Betaling for parkering anbefales l\u00f8st ved etablering av billettautomat der en ogs\u00e5 har mulighet for betaling via en appl\u00f8sning. L\u00f8sningen b\u00f8r v\u00e6re selvbetjent. En slik l\u00f8sning vil sikre billettinntekter hele \u00e5ret. 3.3 Informasjon Det m\u00e5 settes opp informasjonsskilt p\u00e5 bobilparkeringen som forteller noe om parkeringstid, kostnader, fasiliteter og ordensregler. Generell turistinformasjon og informasjon om kollektivmuligheter til Bergen sentrum b\u00f8r ogs\u00e5 vurderes. 4. \u00d8konomi og tidsramme Hvilke investeringskostnader som p\u00e5l\u00f8per, vil variere noe mellom de ulike alternativene. Prisene som er estimert (tabell 4) er grove estimater. Faktiske kostnader vil fremkomme av videre arbeid med for- og detaljprosjekt. I tillegg m\u00e5 det p\u00e5regnes ca. 1,2 mill. inklusive mva. til for- og detaljprosjektering. Estimatene er utarbeidet for \u00e5 gi et bilde av forventede kostnader/inntekter, men alle tallene er usikre. Tabell 4: Grovt estimat av kostnader/inntekter pr lokasjon Investeringskostnader (inkl mva) Kostnad (kr) Graving str\u00f8m/vann/ avl\u00f8p 700.000 \u2013 2.500.000 Etablering av t\u00f8mmestasjon 200.000 Belysning 75.000 Parkeringsautomat 125.000 Merking av P-plasser/skilting 50.000 Asfaltering 600.000 Uforutsett 150.000 SUM investeringskostnader 1.9 \u2013 3,7 millioner * Driftskostnader 60 d\u00f8gn (eks mva) Vann 10 000 Str\u00f8m (Forbruk bobil: 45 kHw per 80 000 d\u00f8gn, str\u00f8mpris 2 kr /kWh, antall plasser 15, antall dager 60 d\u00f8gn) Generelt vedlikehold / uforutsett 60 000 Sum driftskostnader 150 000 Driftsinntekter Inntekt (kr) **Leieinntekter d\u00f8gnpris 300 kr/ 558.000 kr d\u00f8gn (15-juni \u2013 15 august = 30 biler per d\u00f8gn) Sum inntekter 558.000 kr ** * Eventuelle kostnader knyttet til oppgradering av eksisterende infrastruktur, trafikale tiltak eller behov for st\u00f8yskjerming er ikke medtatt her. ** Leieinntekter avhenger av antall plasser og om det er et hel\u00e5rs- eller sesongtilbud. 4.1 \u00d8konomi og fremdrift for det videre arbeidet med \u00e5 etablere en permanent bobilparkering Budsjett for videre arbeid Bymilj\u00f8etaten har for spilt inn behov for 1,2 mill. inklusive mva. til for- og detaljprosjektering av permanent bobilparkering i handlings- og \u00f8konomiplan (H\u00d8P), perioden 2024-2027. Fremdrift for videre arbeid Vi ansl\u00e5r at forprosjekt/prosjektering inklusiv utlysning av konkurranse, vil ta minimum 6-9 m\u00e5neder. Deretter ansl\u00e5r vi minimum 6-9 m\u00e5neder byggetid inklusiv utlysning av konkurranse. Det m\u00e5 ogs\u00e5 p\u00e5regnes noe tid til avklaring av avtalemessige forhold knyttet til disponering av aktuelt areal. I H\u00d8P 2024-2027 har BME spilt inn kr 200.000,- i 2024 og 1 mill i 2025, til forprosjekt og prosjektering. Det betyr at det kan v\u00e6re mulig \u00e5 ferdigstille en permanent bobilparkering til sesongen 2026. 5. Oppsummering Bergen har \u00e5rlig en stor tilstr\u00f8mming av bobiler og trenden er \u00f8kende. Det tilrettelagte tilbudet for bobilparkering n\u00e6rt sentrum er begrenset, og det er \u00e5rlig situasjoner med villparkering som medf\u00f8rer trafikale utfordringer og st\u00f8y. For \u00e5 m\u00f8te noe av behovet for flere og bedre tilrettelagte parkeringsplasser og med bakgrunn i vurderingene som er gjort, anbefaler Bymilj\u00f8etaten at det etableres et permanent tilbud ved Arna stasjon. Dette vil ikke fjerne problematikken med villparkering, men kan v\u00e6re et bidrag til at ulempene reduseres. "
}