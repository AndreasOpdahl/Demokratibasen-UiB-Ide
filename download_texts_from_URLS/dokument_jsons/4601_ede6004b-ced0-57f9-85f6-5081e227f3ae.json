{
  "dokument_id": "ede6004b-ced0-57f9-85f6-5081e227f3ae",
  "doc_type": "case_attachment",
  "kommune": 4601,
  "tittel": "Reglement for bistand til partigrupper og uavhengige-representanter i Bergen 2025-2027",
  "url": "https://bergen.kommune.no/politikere-utvalg/api/fil/bk360/12626408/Reglement-for-bistand-til-partigrupper-og-uavhengige-representanter-i-Bergen-2025-2027",
  "tekst": "Reglement for bistand til partigrupper og uavhengige representanter i Bergen bystyre 2025-2027 1. Grunnlag Arbeidsforholdene til representanter og partier som ikke sitter i byr\u00e5det, skal sikres med n\u00f8dvendig utredningsmessig og kontormessig assistanse, jf. kommuneloven \u00a7 10-10. St\u00f8tten til de folkevalgte gruppene i bystyret skal ytes forholdsmessig etter deres oppslutning ved valget, jfr. partiloven \u00a7 10 annet ledd. Alle partier og grupperinger som ut ifra valgresultat blir representert i bystyret gis en grunnst\u00f8nad som skal dekke utgifter til ansettelse av gruppesekret\u00e6rer. 2. \u00d8konomisk st\u00f8tte til partigrupper og uavhengige i bystyret 2.1 Omfang Alle innvalgte partier representert i bystyret f\u00e5r en grunnst\u00f8nad p\u00e5 653 753 kroner. I tillegg utbetales en representantst\u00f8tte p\u00e5 98 062 pr. medlem til partier som ikke er i byr\u00e5d og 81 715 pr. medlem som er i byr\u00e5d. 1 Representantst\u00f8tten f\u00f8lger bystyremedlemmet. Melder samtlige faste bystyremedlemmer seg ut av et parti og sammen danner en ny formell gruppe, tilfaller st\u00f8tten i sin helhet den nye gruppen. Dette gjelder b\u00e5de grunnst\u00f8nad og representantst\u00f8tten. Satsene for grunnst\u00f8nad og representantst\u00f8tte justeres med utgangspunkt i den \u00e5rlige prosentvise l\u00f8nnsvekst for ansatte i kommunal sektor. Justering skjer fra 1. mai hvert \u00e5r. 2.2 Utbetaling Bystyrets kontor er ansvarlig for at de innvalgte partigruppene i bystyret mottar den grunnst\u00f8nad og representantst\u00f8tte de har krav p\u00e5 etter reglementet. Bystyrets kontor er ogs\u00e5 ansvarlig for at uavhengige representanter mottar representantst\u00f8tte. Partigruppene og uavhengige representanter i bystyret skal gi Bystyrets kontor opplysning om bankkonto som grunnst\u00f8naden og representantst\u00f8tten skal overf\u00f8res til. Kontoen skal bare benyttes til disse to st\u00f8nadene. Partist\u00f8tten utbetales to ganger i \u00e5ret: 50% innen 30. januar og 50% innen 1. juli hvert \u00e5r for \u00e5 sikre gruppenes likviditet. I kommunevalg\u00e5r fordeles grunnst\u00f8naden med 3/4 etter gammelt valgresultat og 1/4 etter nytt valgresultat. I valg\u00e5r vil bistandsbel\u00f8pet for november og desember bli utbetalt i november. 1 Satser regulert 1. mai 2024 2.3 Regnskap, revisjon og krav til rapportering Partigruppene i bystyret skal f\u00f8re s\u00e6rskilt regnskap over bruken av grunnst\u00f8nad og representantst\u00f8tte. Uavhengige representanter f\u00f8rer s\u00e6rskilt regnskap over bruken av representantst\u00f8tte. P\u00e5 regnskapets inntektsside oppf\u00f8res de mottatte tilskuddsbel\u00f8p samt renter. P\u00e5 utgiftssiden av regnskapet redegj\u00f8res det for bruken av tilskuddsmidlene i henhold til dette reglement. Regnskapet skal f\u00f8res i henhold til god regnskapsskikk. Alle utgifter skal v\u00e6re dokumentert med originale bilag, attestert av fungerende gruppeleder. L\u00f8nnspostene skal f\u00f8res opp med l\u00f8nn, skattetrekk mv. Regnskap revideres av uavhengig revisor valgt av bystyrets organer. Hovedform\u00e5let med revisjon er \u00e5 kontrollere at tilskuddsbel\u00f8pene (grunnst\u00f8nad og representantst\u00f8tte) brukes i henhold til dette reglement. Partigrupper og uavhengige representanter i bystyret som mottar tilskudd er forpliktet til \u00e5 legge frem den dokumentasjon som revisor krever. Partigruppene sender en kopi av godkjent regnskap til Bystyrets kontor. Enkeltbilag til regnskapet skal sendes Bystyrets kontor p\u00e5 foresp\u00f8rsel. Revisor velges av bystyret gjennom kontrollutvalgets kj\u00f8p av revisjonstjenester. Kostnader til revisjon dekkes av Bystyrets kontor. St\u00f8tte som ikke kan dokumenteres brukt i samsvar med vilk\u00e5rene etter dette reglementet kreves tilbakebetalt. Forretningsutvalget tar stilling til eventuelle krav om tilbakebetaling. 2.4 Konsekvenser av mangelfull rapportering Dersom revisjonsberetning og erkl\u00e6ring ikke foreligger hos Bystyrets kontor innen utl\u00f8pet av fastsatt frist, innstilles ytterligere utbetalinger. Forretningsutvalget kan i s\u00e6rskilte tilfelle vedta at videre utbetaling fortsetter i en bestemt periode. 2.5 Tilbakebetaling av partist\u00f8tte for partier som ikke lenger er representert i bystyret Dersom et kommunestyrevalg f\u00f8rer til at en partigruppe i bystyret ikke lenger blir representert i bystyret, skal ubrukte tilskuddsbel\u00f8p betales tilbake til bykassen. I perioden etter valgdagen for kommunestyrevalg kan tilskuddsmidlene bare brukes til \u00e5 oppfylle forpliktelser som er inng\u00e5tt f\u00f8r valgdagen. Regnskap skal i slike tilfeller v\u00e6re avsluttet og revidert innen tre m\u00e5neder etter valgdagen. 3. Bruk av grunnst\u00f8nad og representantst\u00f8tten 3. 1 Hva kan st\u00f8tten brukes til? Den \u00f8konomiske st\u00f8tten etter dette reglementet skal kun brukes til bystyregruppenes politiske arbeid i bystyrets organer. St\u00f8tten skal dekke kostnader til aktiviteter i regi av bystyregruppene. Grunnst\u00f8nad skal kun benyttes til l\u00f8nn og l\u00f8nnsrelaterte kostnader for ansatte. Personene som ansettes skal v\u00e6re tilgjengelig i normal arbeidstid. Melding om ansettelse, stillingsbr\u00f8k og l\u00f8nn sendes til Bystyrets kontor. Representantst\u00f8tten skal benyttes til drift av bystyregruppene. Representantst\u00f8tten skal benyttes til \u00e5 dekke utgifter for bystyregruppenes medlemmer og gruppesekret\u00e6rer, men kan ogs\u00e5 brukes til \u00e5 dekke utgifter for andre n\u00e5r disse utf\u00f8rer arbeid for bystyregruppen. Representantst\u00f8tten skal eksempelvis kunne brukes til: \u2022 N\u00f8dvendig innkj\u00f8p: rekvisita, IKT-utstyr og kontorfasiliteter utover det Bystyrets kontor tilbyr, aviser, bevertning og annet til gruppem\u00f8ter \u2022 Kompetanseheving i bystyregruppen eller p\u00e5 vegne av bystyregruppen: reiser, kurs, foredrag \u2022 Konsulentvirksomhet: innleide konsulenter til n\u00f8dvendig utredningsvirksomhet \u2022 L\u00f8nn utover grunnst\u00f8nad \u2022 Informasjonsarbeid: dersom st\u00f8tten brukes til arrangement og informasjonsarbeid skal det v\u00e6re tydelig at dette er i regi av bystyregruppen og ikke i regi av partiet eller partiets lokallag. \u2022 Dersom midlene blir benyttet til bevertning i forbindelse med m\u00f8ter, skal det utvises moderasjon. Representantst\u00f8tten skal ikke benyttes til tiltak og aktiviteter i forbindelse med stortingsvalgkamper. 3.2 Ansettelse og arbeidsforhold for gruppesekret\u00e6rer Dersom partigruppene i bystyret ansetter/engasjerer gruppesekret\u00e6rer mv. eller inng\u00e5r avtale om andre engasjementer gjelder f\u00f8lgende regler: \u2022 Partigruppene i bystyret avgj\u00f8r selv tilknytningsforholdet. \u2022 Partigruppene i bystyret er selv ansvarlig for at arbeidsgiveransvaret som f\u00f8lger ansettelsesforholdet oppfylles. \u2022 Personer ansatt av og i partigruppene i bystyret anses ikke som kommunalt ansatte. L\u00f8nn for hel- eller deltidsstilling forutsetter at godtgjort stillingsandel og annet l\u00f8nnet arbeid ikke overstiger full stilling jf. \u00abForskrift om folkevalgtes rett til godtgj\u00f8ring og velferdsgoder i Bergen kommune\u00bb. 4. Annen bistand til partigrupper og uavhengige representanter Kontorarbeidsplasser og kontorutstyr Bystyrets kontor skal stille kontorarbeidsplasser og kontorutstyr til disposisjon for partigruppene i bystyret. Alle innvalgte partigrupper har rett p\u00e5 en kontorarbeidsplass til partiets gruppesekret\u00e6r. Dersom partiet har flere gruppesekret\u00e6rer fordeles ledige kontorplasser mellom partiene etter st\u00f8rrelse. Bystyrets kontor fordeler n\u00f8dvendige kontorarbeidsplasser i samarbeid med partigruppene i bystyret. Eventuell uenighet om fordeling av kontorarbeidsplasser avgj\u00f8res av forretningsutvalget. Uavhengige representanter skal f\u00e5 tildelt kontorarbeidsplass ved behov for \u00e5 kunne ivareta sitt verv som bystyremedlem. Bystyrets kontor tilbyr administrative st\u00f8ttefunksjoner for gruppesekret\u00e6rer og uavhengige representanter med rett til kontorarbeidsplass. "
}