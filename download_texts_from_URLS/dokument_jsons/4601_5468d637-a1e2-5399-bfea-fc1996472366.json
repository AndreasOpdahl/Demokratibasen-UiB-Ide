{
  "dokument_id": "5468d637-a1e2-5399-bfea-fc1996472366",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 26 fra Thor Haakon Bakke (MDG) om investeringsbudsjettet fra AP-byr\u00e5det - Utvalg for barnehage, skole og idrett",
  "url": "https://bergen.kommune.no/politikere-utvalg/api/fil/bk360/10329333/Svar-pa-skriftlig-sporsmal-nr-26-fra-Thor-Haakon-Bakke-MDG-om-investeringsbudsjettet-fra-AP-byradet-Utvalg-for-barnehage-skole-og-idrett",
  "tekst": " BNKI - stab Til Intern korrespondanse Bystyrets kontor V\u00e5r referanse: 2024/69825-3 Saksbehandler: Gerd Nilsen Fra Dato: 7. mai 2024 Byr\u00e5d for n\u00e6ring, kultur og idrett Svar p\u00e5 skriftlig sp\u00f8rsm\u00e5l nr. 26 fra Thor Haakon Bakke (MDG) om investeringsbudsjettet fra AP-byr\u00e5det - Utvalg for barnehage, skole og idrett Bakgrunn: I BA kan representanten lese: \u00abSittende byr\u00e5d har arvet et totalt uansvarlig investeringsbudsjett fra Ap-byr\u00e5det, hvor det er skapt forventninger til investeringer p\u00e5 rundt 4 milliarder kroner per \u00e5r fremover, n\u00e5r kommunen bare har rundt 2,6 milliarder kroner tilgjengelig i \u00e5ret, sier byr\u00e5den.\u00bb Representanten har unders\u00f8kt budsjettet, og forst\u00e5r ikke helt hvor byr\u00e5den finner tallene sine. F.eks. ser det ut til at kommunen i 2024 har satt av over 2,8 milliarder til investeringer. Tallet p\u00e5 4 milliarder er vanskelig \u00e5 utlede fra budsjettdokumentene. I budsjettdokumentene kommer det ogs\u00e5 frem at byr\u00e5det \u00f8kte den sentrale korreksjonen for ikke-avgiftsfinansierte investeringer. Samtidig virker det som at idrettsbyr\u00e5den mener at denne differansen er et problem, da gir det ikke mening at byr\u00e5det \u00f8ker differansen for \u00e5 skape rom for satsinger ellers. I utvalgsm\u00f8te for barnehage, skole og idrett 23.04 hevder ogs\u00e5 idrettsbyr\u00e5den at investeringene m\u00e5 ned. Representanten forst\u00e5r ikke helt dette da kommune\u00f8konomien er god og byr\u00e5det har funnet midler til \u00e5 kutte i kommunens inntekter ved \u00e5 redusere eiendomsskatten. Forebygging er ogs\u00e5 som kjent rimeligere enn \u00e5 reparere. Dessuten: En fatalistisk tiln\u00e6rming som legger til grunn av investeringene m\u00e5 ned fremst\u00e5r derfor mer som retorikk, heller enn som utsagn basert p\u00e5 en kunnskapsbasert tiln\u00e6rming til politikk og samfunnsutvikling. Sp\u00f8rsm\u00e5l til byr\u00e5den: Hvordan kommer byr\u00e5den frem til tallene han refererer til? Hvorfor \u00f8kte byr\u00e5det sentral korreksjon for ikke-avgiftsfinansierte investeringer, n\u00e5r byr\u00e5den mener at denne differansen m\u00e5 tas ned? Hvilke premisser legger idrettsbyr\u00e5den til grunn for \u00e5 kutte i sosial infrastruktur? Svar fra byr\u00e5den: 1. Hvordan kommer byr\u00e5den frem til tallene han refererer til? I vedtatt handlings- og \u00f8konomiplan for 2024-2027 ligger det inne enkeltinvesteringer som utgj\u00f8r n\u00e6rmere 4 mrd. i 2024 (utenom selvkost). Det er budsjettert med at det i \u00e5r reelt sett gjennomf\u00f8res investeringer for ca. 2,8 mrd. Byr\u00e5det er n\u00e5 i gang med et arbeid hvor det \u00e5rlige investeringsniv\u00e5et skal reduseres fra 2,8 til anslagsvis 2,3 milliarder i \u00e5ret innen 2028. Det var en slik anslagsvis reduksjon byr\u00e5den refererte til, men tallene kunne v\u00e6rt bedre presisert. Et slikt grep vil gi et \u00f8kt handlingsrom p\u00e5 over 100 millioner kroner i driftsbudsjettet for 2030, og nesten 200 millioner kroner i driftsbudsjettet for 2034. Dette handlingsrommet er helt n\u00f8dvendig blant annet for \u00e5 m\u00f8te den store kostnadsveksten og merforbruket man ser i flere av kommunens sektorer. Alternativet til \u00e5 trappe ned investeringsprogrammet er d\u00e5rligere tjenester, mindre tilskudd til byens idretts- og kulturakt\u00f8rer og h\u00f8yere skatteregninger, og det skal dette byr\u00e5det jobbe hardt for \u00e5 forhindre. 2. Hvorfor \u00f8kte byr\u00e5det sentral korreksjon for ikke-avgiftsfinansierte investeringer, n\u00e5r byr\u00e5den mener at denne differansen m\u00e5 tas ned? Differansen mellom det samlede investeringsprogrammet, og hva man faktisk realiserer og har finansiering til, kalles sentral usikkerhetsavsetning eller sentral korreksjon. Da n\u00e5v\u00e6rende byr\u00e5d gikk p\u00e5 oktober 2023, arvet man et investeringsbudsjett fra byr\u00e5det Bakervik hvor man i 2024 hadde budsjettert med en sentral korreksjon p\u00e5 litt over 1 mrd. Den faglige anbefalingen fra administrasjonen er derimot en sentral usikkerhetsavsetning p\u00e5 om lag 500 mill. Byr\u00e5det hadde ikke tid til \u00e5 rydde opp i investeringsprogrammet h\u00f8sten 2023, men varslet i Tilleggsinnstilling 1 for H\u00d8P 24-27 en gjennomgang av hele investeringsprogrammet i forbindelse med budsjettarbeidet for H\u00d8P 2025-2028. \u00c5rsaken til at byr\u00e5det \u00f8kte den sentrale usikkerhetsavsetningen i budsjettet for 2024 er at byr\u00e5det fikk oppdaterte anslag som viste at man ikke ville ha praktisk kapasitet til \u00e5 gjennomf\u00f8re s\u00e5 store investeringer som byr\u00e5det Bakervik hadde lagt opp til i Innstilling 1. Dette anslaget var basert p\u00e5 fremdriften i 2023 og det gjennomsnittlige investeringsniv\u00e5et de siste \u00e5rene. Derfor reduserte byr\u00e5det det samlede investeringsniv\u00e5et med 100 mill. i 2024 og 2025, ved \u00e5 kutte i driftsfinansieringen. Den sentrale usikkerhetsavsetningen ble \u00f8kt tilsvarende, ettersom byr\u00e5det ikke fjernet noen enkeltprosjekter fra investeringsprogrammet. Hvilke konkrete enkeltprosjekter som byr\u00e5det vil ta ut av investeringsprogrammet vil fremg\u00e5 i byr\u00e5dets nye forslag til investeringsprogram som legges frem i september. 3. Hvilke premisser legger idrettsbyr\u00e5den til grunn for \u00e5 kutte i sosial infrastruktur? Byr\u00e5det har ikke konkludert rundt hvilke prosjekter som skal kuttes, skyves p\u00e5 eller stoppes, en avklaring rundt dette vil komme n\u00e5r hele investeringsbudsjettet er gjennomg\u00e5tt innen utgangen av \u00e5ret. I den prosessen vil byr\u00e5den jobbe hardt for \u00e5 ivareta n\u00f8dvendig utbygging av sosial infrastruktur som kultur- og idrettsarealer. Bergen kommune st\u00e5r i en krevende \u00f8konomisk situasjon. Driftsresultatet for 2023 endte p\u00e5 0,6%, det svakeste siden 2014. I gjeldende \u00e5rsbudsjett har byr\u00e5det budsjettert med et driftsresultat p\u00e5 0%. SSB har nylig kommet med anslag for l\u00f8nns- og prisvekst som ligger over anslaget i satsbudsjettet. P\u00e5 samme tid ser vi en underliggende kostnadsvekst i flere av kommunens tjenester. Denne utviklingen er ikke unik for Bergen. Gjennomsnittlig driftsresultat i norske kommuner gikk fra 3% i 2022 til 0,8% i 2023, og i henhold til KOSTRA hadde hele 157 av 356 negativt driftsresultat i fjor. Det er ikke realistisk \u00e5 realisere dagens investeringsprogram, som \u00e5rlig inneholder prosjekter til en verdi av ca. 1 milliard kroner for mye. Dette skaper et urealistisk forventningsniv\u00e5 blant bergenserne, som ingen politikere kan innfri. Det er viktig for byr\u00e5det \u00e5 v\u00e6re \u00e6rlige med byens befolkning ved \u00e5 legge frem et realistisk investeringsprogram, fremfor \u00e5 hvert \u00e5r komme med store l\u00f8fter om prosjekter som konstant blir skj\u00f8vet p\u00e5 eller ikke realisert. Reidar Digranes - Byr\u00e5d for n\u00e6ring, kultur og idrett Dokumentet er godkjent elektronisk. "
}