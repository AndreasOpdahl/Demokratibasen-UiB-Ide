{
  "dokument_id": "7398ac6a-8b60-568a-a4ed-43f6353b06d9",
  "doc_type": "case_attachment",
  "kommune": 4601,
  "tittel": "Lovlighetskontroll",
  "url": "https://bergen.kommune.no/politikere-utvalg/api/fil/bk360/9500835/Lovlighetskontroll",
  "tekst": "Lovlighetskontroll av sakene: 9/23,12/23,16/23,17/23, 26/23, 27/23, 28/23, 29/23, 30/23, 38/23 og 46/23. Med hjemmel i kommunelovens \u00a727-1 kreves det herved lovlighetskontroll av utvalg for milj\u00f8- og byutviklings vedtak i sakene 9/23,12/23,16/23,17/23, 26/23, 27/23, 28/23, 29/23, 30/23, 38/23 og 46/23, som omhandler ulike saker knyttet til \u00abstrandsoneprosjektet\u00bb i Bergen kommune. Utvalgsmedlemmene Geir Steinar Dale (Ap), Lillian Blom (SV), Katrine Berg N\u00f8dtvedt (MDG), Mailiss Solheim-\u00c5kerblom (R) og Ingrid Nergaard Fjeldstad (V) fremsetter p\u00e5 vegne av sine partier f\u00f8lgende lovlighetskontroll: Kravet om lovlighetskontroll gjelder vurdering av gyldigheten av vedtakene i ovennevnte saker, med bakgrunn i at innholdet i sakene er utenfor kompetansen til utvalget. P\u00e5 m\u00f8tet 9.november 2023 ble ovennevnte saker behandlet. Chris J\u00f8rgen Knudsen R\u00f8dland fremmet p\u00e5 vegne av partiene H, Frp, Bl, INP og SP likelydende forslag til vedtak i sakene, som ble vedtatt med stemmene fra H (3), Frp (2), Bl (1) INP (1) og SP (1), til sammen 8 stemmer pluss m\u00f8teleders dobbeltstemme. Det overordnede sp\u00f8rsm\u00e5let for lovlighetskontrollen er om det er fattet et vedtak som g\u00e5r helt eller delvis utenfor kompetansen som er lagt til Utvalg for milj\u00f8 og byutvikling (UMBY), og dermed utenfor kompetanse som er tildelt utvalget etter kommuneloven \u00a75-7, jf \u00a7 27-3. Vi ber om at lovlighetskontrollen tar stilling til om vedtaket som ble fattet er truffet av noen som har myndighet til \u00e5 treffet et slikt vedtak, jf kommuneloven \u00a7 27-3 b. Innledningsvis vil vi presisere at vi mener vedtaket om \u00e5 sende saken i retur med en instruks for videre saksbehandling m\u00e5 anses som et endelig vedtak som kan lovlighetskontrolleres etter kommuneloven \u00a7 27-2. Vedtaket er s\u00e5 omfattende og kan f\u00e5 direkte anvendelse p\u00e5 de konkrete sakene som de ber\u00f8rer at det ikke kan anses som andre prosessledende avgj\u00f8relser i kommuneloven \u00a7 27-2 annet ledd. Vi viser til departementets veileder om lovlighetskontroll (H-2299). Veilederens pkt. 6.1.3.2 gir uttrykk for at denne typen autoritative utsagn som er ment \u00e5 f\u00e5 betydning for andres saksbehandling kan v\u00e6re gjenstand for lovlighetskontroll. I veilederens pkt. 6.1.3.5. pekes det ogs\u00e5 p\u00e5 at et utsettelsesvedtak i seg selv kan ha rettsvirkninger av en slik karakter og varighet at reelle hensyn tilsier at de b\u00f8r kunne v\u00e6re gjenstand for lovlighetskontroll. Vedtakspunktet Det konkrete vedtakspunktet som er gjenstand for lovlighetskontrollen: 1. UMBY sender saken i retur til byr\u00e5det og ber byr\u00e5det gjennomg\u00e5 sakskomplekset p\u00e5 nytt i henhold til nedeforst\u00e5ende vedtak og begrunnelse. 2. Med utgangspunkt i begrunnelsen nedenfor og kommunens strandsoneh\u00f8ring og tilh\u00f8rende rapport ber UMBY om at byr\u00e5det fremmer sak til behandling i UMBY/bystyret vedr\u00f8rende planlegging og gjennomf\u00f8ring av kommunens strandsoneprosjekt. Saksfremlegget skal belyse f\u00f8lgende forhold: (...) For fullstendigheten vises det til vedtaket som f\u00f8lger av protokollen til UMBY 9.11.2023. F\u00f8rste sp\u00f8rsm\u00e5l er om UMBY har kompetanse i en enkelt klagesak \u00e5 gj\u00f8re vedtak som ber\u00f8rer et stort sakskompleks. Det \u00e5 be byr\u00e5det gjennomg\u00e5 et sakskompleks med en detaljert spesifikk metodikk m\u00e5 anses \u00e5 v\u00e6re utenfor det utvalget kan gj\u00f8re i en enkeltsak. Det g\u00e5r utover \u00e5 skissere oppf\u00f8lgning til den konkrete saken som er det utvalget har kompetanse til \u00e5 gj\u00f8re i den konkrete saken. Andre sp\u00f8rsm\u00e5l er om UMBY har kompetansen til \u00e5 detaljere og beskrive innholdet i en fremtidig sak til bystyret, eller om den kompetansen ligger til bystyret. Bystyreutvalgene er opprettet med hjemmel i kommunalloven \u00a7 5-7. Etter kommuneloven \u00a7 5-3 tredje ledd kan bystyret delegere myndighet til \u00e5 treffe vedtak til andre folkevalgte organer innenfor rammen av kommuneloven. Etter kommuneloven \u00a7 5-7 annet ledd er det bystyret som fastsetter selv hva slags saker som utvalget skal behandle. I punkt 3 av vedtaket st\u00e5r det at \u00abByr\u00e5dets saksfremlegg skal ogs\u00e5 inneholde begrunnede forslag til retningslinjer for behandling i UMBY/Bystyret mht f\u00f8lgende:....\u00bb Dette m\u00e5 anses som en instruks til en fremtidig sak om en retningslinje. Kompetanse til \u00e5 bestille retningslinjer, og ikke minst detaljere innholdet ligger etter v\u00e5r vurdering ikke til UMBY, men Bystyret. I punkt 4 av vedtaket st\u00e5r det \u00abMidlertidig stans i strandsoneprosjektet\u00bb. Her anmodes byr\u00e5den i to punkter om \u00e5 instruere Plan- og bygningsetaten, via kommunaldirekt\u00f8r, om \u00e5 stanse saksbehandlingen av strandsonesaker inntil nye retningslinjer er vedtatt, og at saker med vedtak om p\u00e5legg/tvangsmulkt legger \u00abp\u00e5 is\u00bb til overnevnte gjennomgang er gjennomf\u00f8rt. I et tredje punkt anmodes byr\u00e5det om \u00e5 sende skriv til Statsforvalter, med instruks om at klagesaker vedr\u00f8rende ulovlighetsoppf\u00f8lgningen av tiltak i strandsonene returneres til kommunen for ny behandling. Til tross for ordlyden \u00abanmodes\u00bb er innholdet av dette punktet s\u00e5 konkret og tydelig at det m\u00e5 anses som en instruks til videre saksbehandling som faller utenfor utvalgets kompetanse. Kompetansen i de to f\u00f8rste punktene ligger klart til bystyret \u00e5 fatte. Kompetansen til det siste punktet er det tvilsomt om kommunen i det hele tatt besitter da det gjelder en instruks til Statsforvalter. Bergen bystyret vedtok i m\u00f8tet 18.10.2023 Reglement for Bergen bystyret og utvalgene 2023-2027. 6.8.2 Utvalg for milj\u00f8 og byutvikling (UMBY) Utvalget innstiller i saker innenfor f\u00f8lgende omr\u00e5der: Kommuneplan og kommunedelplaner innenfor utvalgets ansvarsomr\u00e5der, reguleringsplaner, areal- og byutvikling, klimabudsjett, milj\u00f8, samferdsel og kollektivtransport, forvaltning av parker, natur- og friluftsomr\u00e5der, kulturminneforvaltning, vann- og avl\u00f8psforvaltning og brannsikkerhet og -forebygging Utvalget fatter vedtak i f\u00f8lgende saker: a. i alle saker etter plan- og bygningsloven som fremmes med innstilling fra byr\u00e5det, og hvor myndigheten ikke er tillagt bystyret, b. i klagesaker etter plan- og bygningsloven, jf. \u00a7 1-9, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, jf. byr\u00e5dets fullmakter \u00a7 14. c. krav om foreleggelse av uenighet p\u00e5\u030a vesentlig punkter om videre planarbeid etter planog bygningsloven \u00a7 12-8, 1. ledd. d. krav om foreleggelse av beslutning om stans av planinitiativ etter plan- og bygningsloven \u00a7 12-8, 2. ledd. e. krav om foreleggelse av beslutning om ikke \u00e5 fastsette planprogram etter plan- og bygningsloven \u00a7 12-9, 3. ledd. f. krav om foreleggelse av beslutning om ikke \u00e5 fremme forslaget til privat reguleringsplan etter plan- og bygningsloven \u00a7 12-11. g. mindre endringer i reguleringsplaner i samsvar med kommunelovens regler n\u00e5r planen er i samsvar med rammer i kommuneplanens arealdel, og det er mindre enn fire \u00e5r siden den ble vedtatt av kommunestyret, jfr. plan- og bygningsloven \u00a7 12-12, 2. ledd. Det er p\u00e5 det rene at det ikke er fattet en innstilling. Sp\u00f8rsm\u00e5let om er vedtaket som er fattet, er innenfor rammene som f\u00f8lger av kompetansen som er tildelt utvalget til \u00e5 fatte vedtak i etter bokstav b. Utvalget har kompetanse til \u00e5 ta klagesaker til f\u00f8lge, men kan en av den kompetanse utlede av utvalget kan en sak i retur med en detaljert instruks som g\u00e5r utover den konkrete saken? Etter v\u00e5r vurdering har ikke utvalget den kompetanse, og vedtakene m\u00e5 derfor anses ugyldig. At Strandsoneprosjektet i sin tid ble iverksatt gjennom vedtak i bystyret taler ogs\u00e5 for at UMBY ikke innehar kompetansen til \u00e5 fatte nevnte vedtak. Vi ber om at vedtaket ikke iverksettes f\u00f8r lovlighetskontrollen er gjennomf\u00f8rt, jf. kommuneloven \u00a727-3. Mvh Geir Steinar Dale (A) Lillian Blom (SV) Kathrine Berg N\u00f8dtvedt (MDG) Ingrid Nergaard Fjeldstad (V) Mailiss Solheim-\u00c5kerblom (R) "
}