{
  "dokument_id": "8fa5cc38-ca21-5f43-a44f-61016f9650c4",
  "doc_type": "case_presentation",
  "kommune": 4601,
  "tittel": "Lyssetting av Fl\u00f8ysvingene",
  "url": "https://bergen.kommune.no/politikere-utvalg/api/fil/bk360/12233174/Framstilling-Lyssetting-av-Floysvingene",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2025/64954-2 Lyssetting av Fl\u00f8ysvingene Hva saken gjelder: Bystyret har i budsjettvedtak for 2025 (sak 496/24, 17.12.2024) vedtatt f\u00f8lgende merknad: Lyssetting av Fl\u00f8ysvingene Bystyret ber byr\u00e5det i forbindelse med revidert budsjett komme tilbake til bystyret med en sak om hvordan lyssetting av Fl\u00f8ysvingene kan igangsettes og realiseres i 2025. Bystyret ber byr\u00e5det se saken i sammenheng med den planlagte opprustningen av Fl\u00f8ysvingene. I samme vedtak bevilget bystyret kr. 2 mill. til Bergens Skog- og Tr\u00e6plantningsselskap til utbedring av Fl\u00f8ysvingene. Figur 1 \u2013 Visualisering av lyssetting i Fl\u00f8ysvingene Historikk: Lyssetting av Fl\u00f8ysvingene har flere ganger v\u00e6rt gjenstand for politisk behandling, blant annet i f\u00f8lgende saker: \u2022 Innbyggerinitiativ Gatelys i Fl\u00f8ysvingene, behandlet i bystyret i sak 159/14, 18.06.2014. 1 Bystyret vurderte lyssetting som et positivt tiltak. Det ble vedtatt \u00e5 utarbeide et konkret l\u00f8sningsforslag med kabling i bakken, der konsekvensene utredes n\u00e6rmere, s\u00e6rlig forholdet til Fl\u00f8ysvingene som kulturminne. \u2022 Lyssetting i Fl\u00f8ysvingene. En oversikt over konkrete l\u00f8sningsforslag med justert kostnadsoverslag, behandlet av Komite for milj\u00f8 og byutvikling (KMBY) i sak 117/15, 16.04.2015. Byr\u00e5det frar\u00e5det lyssetting av Fl\u00f8ysvingene p\u00e5 bakgrunn av konsekvenser for kulturminner, natur, landskap og estetikk, samt h\u00f8ye kostnader. KMBY sendte saken tilbake til byr\u00e5det for utredning av solceller som mulig l\u00f8sning. \u2022 Oppf\u00f8lging av bystyrets vedtak i sak 159/14: Innbyggerinitiativ \u2013 lyssetting av Fl\u00f8ysvingene, samt vurdering av bruk av solceller, behandlet i bystyret i sak 13/16, 20.01.2016. Solcelleteknologien p\u00e5 dav\u00e6rende tidspunkt ble vurdert til ikke \u00e5 v\u00e6re god nok for form\u00e5let, bystyret frar\u00e5det med den begrunnelse lyssetting av Fl\u00f8ysvingene. Bystyret ba byr\u00e5det om \u00e5 g\u00e5 i dialog med Bergens Skog- og Tr\u00e6plantningsselskap for \u00e5 vurdere muligheten for tynning av skogen ved Fl\u00f8ysvingene, samt gj\u00f8re ny vurdering i saken dersom nye teknologiske muligheter skulle gi grunnlag for dette. \u2022 Representantforslag fra Eivind N\u00e6vdal-Bolstad (H) og Charlotte Spurkeland (H) om lyssetting av Fl\u00f8ysvingene, behandlet i bystyret i sak 221/21, 16.06.2021. Representantene \u00f8nsket lyssetting av Fl\u00f8ysvingene, og p\u00e5pekte at lyssetting med kabler i luftspenn er en god l\u00f8sning dersom det ikke er andre realistiske og gjennomf\u00f8rbare l\u00f8sninger. Det ble ikke fattet vedtak i saken. Slik det fremg\u00e5r av sakene har det tidligere ikke v\u00e6rt \u00f8nskelig med kabler i luftspenn, av hensyn til blant annet kulturminner og tr\u00e6r/hogst. Kabler i bakken har vist seg sv\u00e6rt vanskelig \u00e5 gjennomf\u00f8re grunnet kort avstand til fjell med tilh\u00f8rende behov for sprengning, p\u00e5virkning p\u00e5 kulturminner og h\u00f8ye kostnader. Solcelleteknologien har ikke v\u00e6rt tilstrekkelig god til \u00e5 kunne benytte dette alternativet (sist opplyst i 2021). Alternativer: Byr\u00e5det legger i denne saken frem forslag til l\u00f8sning for lyssetting av Fl\u00f8ysvingene. Det er vurdert tre alternativer, n\u00e6rmere beskrevet under \u00abFagetatens vurdering og anbefaling\u00bb: \u2022 Kabler i bakken \u2022 Kabler i luftspenn \u2022 Solcelledrevne armaturer Fagetatens vurdering og anbefaling: Bymilj\u00f8etaten har levert fagnotat i saken. Fagnotatet er vedlagt i sin helhet, og kort gjengitt her. Bymilj\u00f8etaten har hentet inn elektrofaglig ekspertise fra Sweco for vurdering av de tre ulike alternativene. Rapport fra Sweco er vedlagt saken. Bymilj\u00f8etaten har redegjort for tre alternativer for lyssetting av Fl\u00f8ysvingene. Etaten har ikke vurdert hvorvidt Fl\u00f8ysvingene b\u00f8r lyssettes eller ikke. Kort om omr\u00e5det og aktuell turvei: Det er flere turveier til Fl\u00f8yen, blant annet Kamveien, Tippetue og Fl\u00f8ysvingene (Figur 2). Fl\u00f8ysvingene er veien mellom Nordre Skansemyren og Fl\u00f8ypilen. Fl\u00f8ysvingene og Tippetue er ikke lyssatt. Kamveien, samt Nordre Kamvei fra Fl\u00f8ypilen til \u00d8vre stasjon Fl\u00f8ibanen er lyssatt. Det samme gjelder strekket mellom Nordre Skansemyren og Fjellveien. 2 Figur 2 \u2013 Kart over omr\u00e5det. Aktuelt omr\u00e5de (Fl\u00f8ysvingene) er mellom Nordre Skansemyren og Fl\u00f8ypilen Aktuelle planer/styringsdokumenter: Aktuelle planer/styringsdokumenter: Fl\u00f8ysvingene ligger i arealform\u00e5let landbruks-, natur- og friluftsomr\u00e5de (LNF) i KPA 2018. Omr\u00e5det er videre omfattet av en rekke hensynssoner. Omr\u00e5det ligger innenfor byfjellsgrensen, og det m\u00e5 vurderes om tiltaket krever dispensasjon fra bestemmelser i KPA, dette kan medf\u00f8re behov for bystyrebehandling av bygges\u00f8knad. Alternativer: For alle alternativer er det vurdert en veistrekning p\u00e5 1142 m. Det er beregnet en avstand p\u00e5 30 m mellom hvert lyspunkt, totalt gir dette 38 lyspunkter langs turveien. Alle alternativene krever nedsetting av fundament (750 mm) og lysmast. Fundament m\u00e5 plasseres i kanten av turveien, og p\u00e5 oppsiden av denne. Under f\u00f8lger en kort vurdering av fordeler og ulemper i de tre alternativene, samt Bymilj\u00f8etatens vurdering av hvert alternativ. Kabler i bakken: \u2022 Fordeler: Alternativet er driftssikkert, har lang levetid og lave driftskostnader. Det finnes flere leverand\u00f8rer, og et stort utvalg av armaturer og optikker som gj\u00f8r anlegget sv\u00e6rt fleksibelt. \u2022 Ulemper: Alternativet krever store terrenginngrep med etablering av 750 mm langsg\u00e5ende gr\u00f8ft i turveien/sideareal til turveien. Det er tidligere utf\u00f8rt pr\u00f8vegraving i traseen. Det ble konkludert med at det m\u00e5 sprenges p\u00e5 deler av strekningen. L\u00f8sningen har stor risiko for omfattende skade p\u00e5 veikonstruksjonen og murer. Det kreves omfattende kartlegging av grunnforholdene, og tiltaket kan medf\u00f8re behov for restaurering av store deler av turveien, utover vedlikehold. En rekke forhold er vanskelig \u00e5 avdekke i forkant, og kan medf\u00f8re h\u00f8ye kostnader. Alternativet er dyrt, og har d\u00e5rlig kost/nytte- vurdering. 3 \u2022 Bymilj\u00f8etatens merknader: Bymilj\u00f8etaten st\u00f8tter Swecos vurderinger og tidligere vurderinger i saken, og anbefaler ikke dette alternativet som f\u00f8lge av kjente og potensielt ukjente konsekvenser for turveien. Kabler i luftspenn: \u2022 Fordeler: Alternativet har de fleste fordelene som alternativet med kabler i bakken har. Luftspenn er driftssikkert, har lang levetid og lave driftskostnader. Det finnes flere leverand\u00f8rer og et stort utvalg av armaturer og optikker som gj\u00f8r anlegget sv\u00e6rt fleksibelt. Alternativet har lave innkj\u00f8pskostnader, og trenger mindre tid til prosjektering enn anlegg med kabler i bakken. Det gir f\u00e6rre inngrep i turvei, da det ikke m\u00e5 graves gr\u00f8ft, kun fundamenteres master. Alternativet er vurdert som den rimeligste l\u00f8sningen n\u00e5r det gjelder innkj\u00f8p, drift og driftssikkerhet. L\u00f8sningen kommer best ut i kost/nytte-vurdering. \u2022 Ulemper: Luftspenn vil kreve noe rydding/beskj\u00e6ring av tr\u00e6r langs traseen for plass til kabel, og for \u00e5 redusere risiko for fremtidige trefall over linjen. Det gir ogs\u00e5 noen driftskostnader ved \u00e5 holde kontroll p\u00e5 skogen ved skj\u00f8tsel. Det er risiko for at tr\u00e6r/grener kan falle p\u00e5 kablene. Alternativet er mer visuelt skjemmende enn de \u00f8vrige alternativene. \u2022 Bymilj\u00f8etatens merknader: Det har tidligere v\u00e6rt vurdert at luftspenn gir utfordringer til for drift/skj\u00f8tsel av skog langs Fl\u00f8ysvingene, da det kompliserer uttak av tr\u00e6r. Sweco har vurdert at ulempen ikke vektes h\u00f8yere enn prisforskjellen. Ved en planlagt trefelling kan det bestilles utkobling av anlegget, og fjerning av linje ved behov. Antall hendelser er begrenset i l\u00f8pet av et \u00e5r, if\u00f8lge skogmester i Bergen Skog- og Tr\u00e6plantningsselskap. Behovet kan \u00f8ke med stadig eldre skog og mer utfordrende v\u00e6r. Luftspenn har tidligere v\u00e6rt vurdert \u00e5 forringe veien som kulturminne. Bymilj\u00f8etaten vurderer at luftspenn vil ivareta turvei og andre viktige konstruksjoner ved at det ikke krever graving og sprenging av st\u00f8rre omfang. Solcelleanlegg: Det har tidligere v\u00e6rt vurdert at teknologien ikke har v\u00e6rt moden nok for solcelledrevne armaturer. Sweco vurderer alternativet n\u00e5 som reelt og teknologisk modent. Solforholdene i Fl\u00f8ysvingene er gode nok til at solcelleanlegg skal kunne virke tilstrekkelig. \u2022 Fordeler: Alternativet har minst naturinngrep, da det kun m\u00e5 ryddes noe rundt mastene for sikre tilstrekkelig gode ladeforhold. Det er ikke behov for kabler mellom mastene, eller tennskap. L\u00f8sningen er fleksibel da man enkelt kan fjerne eller bytte ut enkeltmaster. Alternativet krever kun enkel prosjektering. \u2022 Ulemper: Markedet for solcelledrevne armaturer er sv\u00e6rt begrenset, dette gir lite fleksibilitet. Det finnes ikke standardisering, og utstyr og system er l\u00e5st til leverand\u00f8r. Dette kan bli et problem dersom leverand\u00f8r g\u00e5r konkurs. Innkj\u00f8pskostnaden er noe h\u00f8yere enn for luftspenn. Videre er det knyttet \u00e5rlige kostnader til drift av programvare estimert til totalt 1 mill. fordelt p\u00e5 30 \u00e5r. Levetiden p\u00e5 batteriene er kortere enn for resten av anlegget, og det estimeres at batterier m\u00e5 byttes minimum tre ganger gjennom 4 driftsl\u00f8pet. Videre er mastene vurdert \u00e5 v\u00e6re s\u00e5rbare for h\u00e6rverk. Solcelleanlegg er ogs\u00e5 et forholdsvis nytt marked der det er vanskelig \u00e5 innhente dokumentasjon p\u00e5 produksjon av batterier, samt hvor mineraler til produksjonen er tatt ut. \u2022 Bymilj\u00f8etatens merknader: Bymilj\u00f8etaten ser alternativet som spennende med tanke p\u00e5 teknologi. Dette er et felt som er i rask utvikling. Bymilj\u00f8etaten vurderer at l\u00f8sningen innehar stor risiko knyttet til teknologiutvikling, da bransjen mangler standardisering. Rask utvikling er i utgangspunktet positivt, men kan f\u00f8re til at man etter kort tid har et utdatert system som ikke er kompatibelt med nye l\u00f8sninger. Alternativet er trolig ogs\u00e5 alternativet med st\u00f8rst klimagassutslipp og ressursbruk grunnet produksjon og levetid p\u00e5 batterier. Kostnader for de ulike alternativene: Det er utarbeidet et grovt kostnadsestimat for de ulike alternativene (Tabell 1). Det p\u00e5pekes at dette er et estimat basert p\u00e5 priser oppgitt i Swecos rapport, erfaringstall for byggherrekostnad og rigg/drift, samt uforutsette kostnader. Tabell 1: Kostnadsestimat, oppgitt i millioner NOK Entreprisekost Byggherrekost Prosjektkostnad Alternativ inkl. mva.* inkl. mva.** inkl. mva. Konvensjonelt kablet anlegg 6,7 2,3 9,0 Konvensjonelt anlegg luftspenn 2,5 1,4 3,9 Solcelleanlegg 3,0 2,6 5,6 *Entreprisekostnad inkluderer eksempelvis: grunnarbeid, punktpris for fundament, mast, armatur ferdig oppkoblet p\u00e5 stedet m.m. **Byggherrekostnader inkluderer eksempelvis prosjektering, kostnader for byggeleder, prosjektleder, gebyrer for eksempel ifm. s\u00f8knadsbehandling og eventuelt andre kostnader/uforutsett. I tillegg inkluderer det deler av driften i 30 \u00e5r, str\u00f8m, nettleie, forventet batteribytte for solcellepanel m.m. I tillegg til nevnte kostnader opplyser Bymilj\u00f8etaten at kapitalkostnader og driftsavtale for lys estimeres til totalt 1 MNOK for 30 \u00e5r, for kabler i bakken og luftspenn. For solcelleanlegg er kostnadene ventet \u00e5 v\u00e6re h\u00f8yere. Konsekvenser: Kulturminner: Fl\u00f8ysvingenen i KPA 2018 i hensynssone bevaring kulturmilj\u00f8 (570) med f\u00f8lgende retningslinjer (\u00a7 35.5): Kulturmilj\u00f8 og historisk bebyggelse skal sikres og ivaretas. De karakteristiske trekkene ved bebyggelse, bebyggelsesstruktur og kulturlandskap definerer omr\u00e5der og gir det s\u00e6rpreg. Det skal derfor tas spesielle hensyn til dette ved s\u00f8knad om tiltak og endret arealbruk. Om og hvordan et tiltak ber\u00f8rer kulturminner eller kulturmilj\u00f8 skal vurderes i samr\u00e5d med Byantikvaren. Statens vegvesen skal h\u00f8res i saker som ang\u00e5r postvegene. Utfyllende retningslinjer til de enkelte hensynssonene fremg\u00e5r av \u00abUtfyllende informasjon til hensynssoner for bevaring av kulturmilj\u00f8\u00bb. 5 Fl\u00f8ysvingene inng\u00e5r i omr\u00e5de Byfjellene med status kulturhistorisk landskap av nasjonal interesse (KULA). Omr\u00e5det er beskrevet i Riksantikvarens rapport Kulturhistoriske landskap av nasjonal interesse i Hordaland (2016). I rapporten fremkommer blant annet f\u00f8lgende: Byfjellene er i nasjonal samanheng eit framst\u00e5ande og i sjeldan grad gjennomf\u00f8rt d\u00f8me p\u00e5 eit byn\u00e6rt rekreasjonslandskap som sprang ut av nasjonalromantiske f\u00f8restillingar og visjonar om folkehelse, som vaks seg sterke mot slutten av 1800- talet. Fl\u00f8ibanen og Fl\u00f8ien Folkerestaurant er tidstypiske element som er sjeldne i nasjonal samanheng. Omforminga av landskapet til rekreasjonslandskap er sjeldant omfattande, tidstypisk og historieforteljande i nasjonal samanheng. Byfjellene har stor opplevings- og bruksverdi. Landskapet toler marerielle utskiftingar og endringar i detaljar, men er s\u00e5rbart for st\u00f8rre endringar i veganlegga. Det er s\u00e5rbart for strukturelle endringar og treng aktiv skj\u00f8tsel. Landskapet b\u00f8r ikkje fragmenterast av bruk som ikkje er retta mot allmenne rekreasjonsf\u00f8rem\u00e5l. S\u00f8knader om tiltak innenfor kulturmilj\u00f8 og kulturlandskap som er vurdert \u00e5 v\u00e6re av nasjonal og/eller regional verdi skal sendes fylkeskommunen for uttale. Byantikvaren uttalte i april 2014 f\u00f8lgende: \u00abByantikvaren legger vekt p\u00e5 at Fl\u00f8ysvingene er et viktig kulturminne og en eventuell lyssetting m\u00e5 gjennomf\u00f8res ut fra kulturminnehensyn. Alternativer til \u00abvanlige gatelys\u00bb b\u00f8r vurderes. Det at man kanskje m\u00e5 gj\u00f8re inngrep i selve veikonstruksjonen kan ut fra kulturminnehensyn v\u00e6re uheldig. Byantikvaren \u00f8nsker ideelt sett ingen endring, og en eventuell lyssetting m\u00e5 ivareta veikonstruksjonen som kulturminne, og ogs\u00e5 kulturmilj\u00f8et som helhet.\u00bb Byantikvaren kom med ny uttale i desember 2014 der det ble pekt p\u00e5 det den gang p\u00e5g\u00e5ende arbeidet med utvelging av kulturhistoriske landskap med nasjonal interesse. Videre uttalte Byantikvaren som f\u00f8lger: \u00ab... Byantikvaren mener at en ut fra dette m\u00e5 vise ekstra stor varsomhet n\u00e5r det gjelder tiltak i Fl\u00f8ysvingene. Her er det veldig sterke kulturminnehensyn, ogs\u00e5 av nasjonal verdi. Det er her sett p\u00e5 to alternativ for str\u00f8mkabelen, luftspenn eller kabel i veigrunnen. Byantikvaren \u00f8nsker ikke et luftspenn da dette da blir et betydelig visuelt inngrep i dette viktige kulturlandskapet. Byantikvaren ser heller ikke kabel i veigrunnen som et aktuelt alternativ. Det n\u00f8dvendige sprengningsarbeidet kan utgj\u00f8re en stor risiko for selve kulturminnet, her spesielt de gamle steinmurene for selve veitras\u00e9en samt supplerende st\u00f8ttemurer i landskapet. En omfattende sprengning vil kunne \u00f8delegge disse. Byantikvaren kan ikke se at samfunnshensynet for dette tiltaket er s\u00e5 viktig at et kulturlandskap av nasjonal interesse skal forringes. Byantikvaren vil ikke anbefale dette tiltaket ut fra kulturminnehensyn.\u00bb Byantikvaren har uttalt seg til fagnotatet fra Bymilj\u00f8etaten. Uttale datert 29.04.2025 er vedlagt. Byantikvarens konklusjon er som f\u00f8lger: Byantikvarens konklusjon, p\u00e5 bakgrunn av oversendt fagnotat og rapport, er at skisserte l\u00f8sninger med solcelleteknologi, vil v\u00e6re den mest sk\u00e5nsomme l\u00f8sningen med tanke p\u00e5 ivaretakelse av kulturmilj\u00f8verdiene i omr\u00e5det. Kabel i luftspenn vil v\u00e6re mer skjemmende, men er likevel en mer akseptabel l\u00f8sning en kabel i bakken, da det ikke vil medf\u00f8re like omfattende grunnarbeider. 6 Vi \u00f8nsker likevel \u00e5 p\u00e5peke at veien Byfjellene fra Skansemyren til Fl\u00f8yen allerede er belyst og kan benyttes som turvei til og fra Fl\u00f8yen, og vi mener derfor det b\u00f8r vurderes n\u00f8ye om det ogs\u00e5 er behov for belysning i Fl\u00f8ysvingene. Skulle det imidlertid bli aktuelt med belysning i Fl\u00f8ysvingene, s\u00e5 ber vi om at dette gj\u00f8res s\u00e5 sk\u00e5nsomt som mulig, og at det blir gjort en n\u00f8ye vurdering av design ved utvelgelse av stolper og armatur. Byantikvaren bidrar gjerne inn i en slik utvelgelsesprosess. Lysforurensning og fjernvirkning, visualisering: Sweco har foresl\u00e5tt flere tiltak for \u00e5 redusere lysforurensningen, ved blant annet styring og automatikk. Blending, bruk av riktig lyskilde og fargetemperatur kan bidra til \u00e5 redusere lysforurensningen. Dette m\u00e5 sees n\u00e6rmere p\u00e5 i forbindelse med prosjektering. Friluftsliv og folkehelse: Fl\u00f8yfjellet er et av Bergens viktigste turomr\u00e5der. Lyssetting av Fl\u00f8ysvingene vil bidra til \u00e5 utvide det eksisterende turtilbudet og gj\u00f8re Fl\u00f8yenomr\u00e5det lettere tilgjengelig for allmennheten p\u00e5 kveldstid og i vinterhalv\u00e5ret. Bymilj\u00f8etaten vurderer at Fl\u00f8ysvingene er et bedre alternativ enn Kamveien for g\u00e5ende. For mange vil lyssetting av Fl\u00f8ysvingene gi muligheter for \u00f8kt bruk. I et folkehelseperspektiv vil tiltaket trolig v\u00e6re positivt. Imidlertid vil lyssetting av Fl\u00f8ysvingene endre opplevelsen man i dag har av \u00e5 ferdes p\u00e5 en m\u00f8rklagt sti. Ogs\u00e5 opplevelsen av \u00e5 se en opplyst by fra en m\u00f8rklagt sti vil endres. Det m\u00e5 forventes at tiltaket vil oppleves som negativt av noen. Tippetue vil, ved lyssetting av Fl\u00f8ysvingene, fortsatt gi en alternativ turvei uten lys. Biologisk mangfold: Det er registrert mye fugl i omr\u00e5det, men ingen med nattlig aktivitet. Bymilj\u00f8etaten opplyser om at det er ugle i omr\u00e5det (egne observasjoner). F\u00f8lgende r\u00f8dlistede arter er registrert: gr\u00f8nnfink, granmeis, fiskem\u00e5ke, gr\u00e5m\u00e5ke, samt ask. Teori om lysforurensning og effekt av dette p\u00e5 biologisk mangfold tilsier at et lysanlegg vil kunne forstyrre d\u00f8gnrytmen til fuglearter ved belysning gjennom natten. Videre blir insekter s\u00e6rlig p\u00e5virket av kunstig belysning. Pattedyr tiltrekkes av lys, og blir mer eksponert mot predatorer. Det er registrert fremmede arter langs Fl\u00f8ysvingene. Disse m\u00e5 hensyntas i tr\u00e5d med forskrift om fremmede organismer i forbindelse med prosjektering og tiltaksgjennomf\u00f8ring. N\u00f8dvendige avklaringer og potensiell fremdriftsplan for etablering: Bymilj\u00f8etaten p\u00e5peker en rekke avklaringer og prosesser som m\u00e5 gjennomf\u00f8res f\u00f8r det kan etableres belysning i Fl\u00f8ysvingene. Kort oppsummert dreier det seg om: prosjektutvikling, anskaffelse prosjektering, interne avklaringer og uttalelser/godkjenninger, gjennomf\u00f8ringsvedtak, s\u00f8knadsprosesser etter plan- og bygningsloven og eventuelt annet regelverk, anskaffelse og gjennomf\u00f8ring av entreprise, overtagelse, forvaltning, drift og vedlikehold. Dersom midler bevilges i forbindelse med revidert budsjett 2025, kan prosjektutvikling starte h\u00f8sten 2025. Basert p\u00e5 oppdatert fremdriftsestimat fra Bymilj\u00f8etaten (i etterkant av oversendt fagnotat) estimeres det vel 20 m\u00e5neder fra oppstart til anlegget er ferdigstilt. Dette inkluderer beregnet maksimal tid til byggesaksbehandling p\u00e5 12 m\u00e5neder, grunnet mulig behov for bystyrebehandling, da omr\u00e5det ligger innenfor byfjellsgrensen. 7 Bymilj\u00f8etatens anbefaling: Fra et faglig st\u00e5sted, og med tanke p\u00e5 Fl\u00f8svingenes beskaffenhet og som kulturminner, frar\u00e5der Bymilj\u00f8etaten tydelig en l\u00f8sning med kabler i grunnen. Alternativet har ogs\u00e5 stor \u00f8konomisk usikkerhet. Alternativ med kabler i luftspenn har utfordringer knyttet til skogskj\u00f8tsel, som blir mer krevende, og krever med planlegging. Det har ogs\u00e5 estetiske konsekvenser. Solcelleanlegg har f\u00e6rre utfordringer knyttet til skogskj\u00f8tsel og estetikk, men har stor usikkerhet knyttet til utdatering av teknologi og manglende standardisering. Bymilj\u00f8etaten stiller ogs\u00e5 sp\u00f8rsm\u00e5l ved klima- og milj\u00f8perspektivet knyttet til batteriproduksjonen. Med utgangspunkt i en helhetlig vurdering, vurderer Bymilj\u00f8etaten at alternativet med luftspenn kommer best ut. Det p\u00e5pekes at Bymilj\u00f8etaten har hatt kort tid til \u00e5 gjennomf\u00f8re arbeidet, og at det i videre prosjektering kan tilkomme problemstillinger som ikke har v\u00e6rt tilstrekkelig godt belyst tidligere. \u00d8konomiske konsekvenser: Byr\u00e5dets anbefalte alternativ (kabler i luftspenn) har et grovt kostnadsestimat p\u00e5 3,9 MNOK. Dette er det billigste alternativet. I estimatet er det lagt inn uforutsette kostnader b\u00e5de p\u00e5 entreprise og byggherre, henholdsvis 40 % og 30 %. Det presiseres likevel at dette er et sv\u00e6rt tidlig kostnadsestimat med tilh\u00f8rende usikkerhet. Det er gjort tidlige beregninger av drifts- og kapitalkostnader, estimert til 40 000,- NOK per \u00e5r, i 30 \u00e5r. Dette inkluderer str\u00f8m, nettleie, driftsavtale og kapitalkostnader. Kostnader for eventuell reparasjon kommer i tillegg, anlegget er vurdert \u00e5 v\u00e6re sv\u00e6rt driftssikkert. Tiltaket ligger ikke inne gjeldende Handlings- og \u00f8konomiplan. Byr\u00e5det vil, i forbindelse med budsjettprosessen komme tilbake bystyret med forslag til hvordan prosjektet kan finansieres. Byr\u00e5dets vurdering og anbefaling/konklusjon: Fordelene med lyssetting av Fl\u00f8ysvingene er mange. Veien vil bli tryggere \u00e5 bruke for hele byens befolkning, b\u00e5de mosjonister og turg\u00e5ere. Det vil bidra til at enda flere kommer seg ut, og vil v\u00e6re et godt tiltak for folkehelsen. Saken har v\u00e6rt til politisk behandling flere ganger, men ikke kommet til realisering. De st\u00f8rste utfordringene er knyttet til Fl\u00f8ysvingene som kulturminne, og som en del av et st\u00f8rre kulturmilj\u00f8. \u00c5 legge kabler i bakken har, slik saken omtaler, vist seg risikofylt og dyrt. Byr\u00e5det vurderer det ikke som et reelt alternativ. Siden \u00f8nsket om lyssetting av Fl\u00f8ysvingene ble l\u00f8ftet til politisk behandling i 2014, har det skjedd stor teknologisk utvikling. Det er n\u00e5 teknisk mulig \u00e5 etablere et anlegg med solcelledrevne armaturer. Solcelleanlegg har sine fordeler, og konsekvensene for Fl\u00f8ysvingenes kulturminneverdi vil v\u00e6re lavere, da man unng\u00e5r skjemmende kabler i luftspenn. Likevel mener byr\u00e5det at risikoen med et slikt anlegg er for stort. Teknologien er ikke standardisert, og kommunen risikerer \u00e5 etablere et anlegg som er vanskelig og dyrt \u00e5 vedlikeholde og reparere. Videre vil byr\u00e5det se til at Byantikvaren involveres i arbeid med utvelgelse av stolper og armatur, slik at vi sikrer best mulig tilpasning til omr\u00e5det kulturminneverdier. Byr\u00e5det mener det i denne saken er viktigst \u00e5 f\u00e5 gjennomf\u00f8rt lyssetting av Fl\u00f8ysvingene p\u00e5 en trygg m\u00e5te, og med god kost/nytte-vurdering. Byr\u00e5det anbefaler derfor at det etableres lyssetting i Fl\u00f8ysvingene med kabler i luftspenn. Dersom det kan gjennomf\u00f8res p\u00e5 en god, og rimelig m\u00e5te, er byr\u00e5det \u00e5pne for at kabler legges i bakken der de krysser turveien. Dette kan v\u00e6re med p\u00e5 \u00e5 redusere det visuelle inntrykket. 8 Byr\u00e5det viser ogs\u00e5 til at Sweco har foresl\u00e5tt flere tiltak for \u00e5 redusere lysforurensningen, ved blant annet styring og automatikk. Blending, bruk av riktig lyskilde og fargetemperatur kan bidra til \u00e5 redusere lysforurensningen, og dette m\u00e5 vektlegges og jobbes videre med i den kommende prosessen. Bystyret har \u00f8nsket gjennomf\u00f8ring allerede i 2025. Dette er, slik Bymilj\u00f8etaten beskriver, ikke mulig \u00e5 gjennomf\u00f8re. Byr\u00e5det er derimot positive til forslaget, og vil jobbe videre med prosjektet. Begrunnelse for framleggelse til bystyret: Reglement for bystyret og utvalgene 2023 - 2027: oppdatert versjon etter bystyrets vedtak i B-sak 287-24 den 04.09.2024: 5.8.2 Enkeltsaker a. Enkeltsaker som inneb\u00e6rer prinsipielle avveininger som er av politisk interesse c. Enkeltsaker som bystyret har vedtatt \u00e5 behandle Det vises til merknad i vedtak i bystyresak 496/24, 17.12.2024: Lyssetting av Fl\u00f8ysvingene Bystyret ber byr\u00e5det i forbindelse med revidert budsjett komme tilbake til bystyret med en sak om hvordan lyssetting av Fl\u00f8ysvingene kan igangsettes og realiseres i 2025. Bystyret ber byr\u00e5det se saken i sammenheng med den planlagte opprustningen av Fl\u00f8ysvingene. Byr\u00e5det innstiller til bystyret \u00e5 fatte f\u00f8lgende vedtak: 1. Bystyret ber byr\u00e5det jobbe videre med anbefalt l\u00f8sning for lyssetting av Fl\u00f8ysvingene med kabler i luftspenn. 2. Bystyret ber byr\u00e5det komme tilbake med ev. forslag om gjennomf\u00f8ring av lyssetting av Fl\u00f8ysvingene i forbindelse med budsjettprosessen. Dato: 13. mai 2025 Christine B. Meyer Eivind N\u00e6vdal-Bolstad Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagnotat, datert 23.04.2025 Rapport Belysning Fl\u00f8ysvingene, Sweco, datert 09.04.2025 Visualisering, bilde 1 Visualisering, bilde 2 Visualisering, bilde 3 Visualisering, bilde 4 Byantikvarens uttalelse, datert 29.04.2025 9 "
}