{
  "dokument_id": "8dfbc229-79f8-5ce9-aa2a-010c93a71491",
  "doc_type": "case_presentation",
  "kommune": 4601,
  "tittel": "Forenklet saksbehandling for investeringer p\u00e5 jordbruksarealer i aktiv drift",
  "url": "https://bergen.kommune.no/politikere-utvalg/api/fil/bk360/11568135/Framstilling-Forenklet-saksbehandling-for-investeringer-pa-jordbruksarealer-i-aktiv-drift",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2024/29974-5 Forenkle investeringer p\u00e5 jordbruksarealer i aktiv drift - etablering av samhandlingsrutine Hva saken gjelder: Det er stort behov for investeringer p\u00e5 jordbruksarealene i Bergen for \u00e5 gj\u00f8re de enklere \u00e5 arbeide p\u00e5 med maskinelt utstyr, og \u00e5 \u00f8ke b\u00e6reevnen s\u00e5nn at jorden t\u00e5ler maskinelt utstyr selv om klimaet er v\u00e5tt. Dette inneb\u00e6rer b\u00e5de \u00e5 gr\u00f8fte og drenere jordbruksarealene, og i mange tilfeller \u00e5 tilf\u00f8re gode masser for \u00e5 avrette jordbruksarealene og gj\u00f8re arealene mer b\u00e6resterke. Gevinsten med slike investeringer er \u00f8kt matproduksjon, bedre l\u00f8nnsomhet for bonden og et jordbruk som er mer robust mot klimaendringer og gir lavere klimautslipp. Landbruket har et eget regelverk etter forurensningsforskriftens kapittel 4 \u00abAnlegg, drift og vedlikehold av planeringsfelt\u00bb for tiltak som gjelder forbedringer av eksisterende jordbruksarealer. Etter dette regelverket er det et minstekrav p\u00e5 1 dekar for at et tiltak er s\u00f8knadspliktig. For nydyrkingstiltak (dyrking av skog, utmark og innmarksbeite) gjelder nydyrkingsforskriften fastsatt med hjemmel i jordloven. Disse to regelverkene blir forvaltet av Seksjon for n\u00e6ring og landbruk ved byr\u00e5dsavdeling for n\u00e6ring, kultur og idrett. St\u00f8rre tiltak p\u00e5 jordbruksarealer kan fort bli s\u00e5 store at de kan vurderes som vesentlige terrenginngrep etter plan- og bygningsloven. Her er det eneste konkrete kravet at dersom terrengendringen er over 1,5 h\u00f8ydemeter i tettbygde str\u00f8k og 3 meter i spredtbygde str\u00f8k, er inngrepet vesentlig (g\u00e5r frem av byggesaksforskriften). Utover dette m\u00e5 arealst\u00f8rrelse og andre faktorer vurderes konkret i det enkelte tilfellet for \u00e5 avklare om et tiltak er vesentlig. Dersom et jordbrukstiltak som inneb\u00e6rer planering med tilkj\u00f8rte masser er over 10 dekar, m\u00e5 det ogs\u00e5 utarbeides reguleringsplan. Alle tiltak har i Bergen de siste \u00e5rene blitt vurdert av Plan- og bygningsetaten til \u00e5 v\u00e6re vesentlige terrenginngrep, selv om de er s\u00e5 sm\u00e5 at de ikke utl\u00f8ser s\u00f8knadsplikt etter landbrukets eget regelverk. Tiltakene har p\u00e5 bakgrunn av dette ofte blitt dobbeltbehandlet. Slik dobbeltbehandling kombinert med h\u00f8ye gebyrer for behandling etter plan- og bygningsloven har medf\u00f8rt sv\u00e6rt lav aktivitet og lite investeringer p\u00e5 jordbruksarealene i Bergen. Et viktig tiltak kan derfor v\u00e6re \u00e5 f\u00e5 redusert dobbeltbehandling av saker og ha en kostnad for behandling som ikke er urimelig sett i sammenheng med l\u00f8nnsomheten p\u00e5 tiltaket. Historisk har det v\u00e6rt utfordringer knyttet til bakkeplaneringer i jordbruket. Det har forekommet tilfeller hvor slike tiltak har fungert som uregulerte deponier og blitt villfyllinger. \u00d8nske om \u00e5 unng\u00e5 dette har v\u00e6rt noe av bakgrunnen for den strenge praksisen etter plan- og bygningsloven. Det synes \u00e5 v\u00e6re klart at utfordringer med villfyllinger har v\u00e6rt konsentrert til eiendommer uten aktiv drift og/eller der bonden har v\u00e6rt lite involvert i h\u00e5ndteringen av de tilkj\u00f8rte massene. 1 En arbeidsgruppe med representanter fra Seksjon for n\u00e6ring og landbruk, Byr\u00e5dsavdeling for byutvikling og Plan- og bygningsetaten, har arbeidet med hvordan man kan gj\u00f8re det lettere for aktive b\u00f8nder \u00e5 investere i jordbruksarealene sine, samtidig som man unng\u00e5r fremtidige problemer med villfyllinger. Arbeidsgruppen har utarbeidet forslag til en samhandlingsrutine mellom Plan- og bygningsetaten og Seksjon for n\u00e6ring og landbruk, for saksbehandling av tiltak p\u00e5 jordbruksarealer i aktiv drift. Rutinen skal sikre bedre samhandling internt i kommunen, og v\u00e6re et verkt\u00f8y for \u00e5 bidra til at jordbrukstiltak blir vurdert etter rett regelverk. Kort sagt sier rutinen at tiltaket kan behandles kun etter landbrukets eget regelverk, forutsatt at det er aktiv drift p\u00e5 arealet og at bonden selv st\u00e5r for tiltaket. Tiltaket m\u00e5 ogs\u00e5 v\u00e6re lite konfliktfylt, med sm\u00e5 konsekvenser for milj\u00f8, trafikk, naboer og andre forhold. Mindre planeringstiltak definert i rutinen som \u00abvedlikehold\u00bb vil ogs\u00e5 i utgangspunktet kun v\u00e6re n\u00f8dvendig \u00e5 behandle etter landbrukets eget regelverk. N\u00e5r det gjelder utfordringen med h\u00f8ye kostnader for behandling etter plan- og bygningsloven, ligger det i forslaget til gebyrforskrift for 2025 store endringer som er positive for jordbruket. Det er foresl\u00e5tt en forenkling, med en fast sats p\u00e5 33 000 kroner for vesentlige terrenginngrep over 1000 m2. Dette vil gj\u00f8re det enklere \u00e5 gjennomf\u00f8re jordbrukstiltak som er s\u00e5 konfliktfylte at det er n\u00f8dvendig med behandling etter plan- og bygningsloven. \u00d8konomiske konsekvenser: Det er en mulig konsekvens at kommunen f\u00e5r mindre gebyrinntekter for behandling etter plan- og bygningsloven. Likevel vurderer man at dette neppe er en reell konsekvens i praksis, fordi det med dagens forvaltningspraksis nesten ikke har blitt gjennomf\u00f8rt slike jordbrukstiltak. Byr\u00e5dens vurdering og anbefaling/konklusjon: I takt med at klimaet blir v\u00e5tere og gamle dreneringstiltak \u00abg\u00e5r ut p\u00e5 dato\u00bb er det et \u00f8kende behov for \u00e5 investere i jordbruksarealene i kommunen for \u00e5 opprettholde produktiviteten og muligheten til \u00e5 drive p\u00e5 jordbruksarealene. Forslaget til samhandlingsrutine er et viktig grep for \u00e5 gj\u00f8re det lettere \u00e5 gjennomf\u00f8re enkle og lite konfliktfylte tiltak p\u00e5 jordbruksarealer i aktiv drift. Byr\u00e5den mener at denne samhandlingsrutinen b\u00f8r fastsettes av byr\u00e5det, siden rutinen involverer enheter i ulike byr\u00e5dsavdelinger. Videre er grepet i foresl\u00e5tt gebyrforskrift for 2025 om \u00e5 forenkle gebyrstrukturen for vesentlige terrenginngrep, viktig for de sakene som er n\u00f8dvendige \u00e5 behandle etter plan- og bygningsloven. Byr\u00e5den mener det er viktig at denne forenklingen blir opprettholdt i gebyrforskriften ogs\u00e5 i fremtiden. Klosterhagen-erkl\u00e6ringen sier at man skal \u00abS\u00f8rge for at Plan- og bygningsetaten er im\u00f8tekommende og behjelpelig n\u00e5r det kommer til \u00e5 gj\u00f8re tiltak p\u00e5 landbrukseiendommer\u00bb. Forslaget til samhandlingsrutine og forenkling av vesentlige terrenginngrep i gebyrforskriften er etter byr\u00e5dens vurdering viktige grep som har s\u00f8rget for at man har oppfylt dette m\u00e5let i Klosterhagen-erkl\u00e6ringen. Vedtakskompetanse: Byr\u00e5dets fullmakter vedtatt av Bergen bystyre 27. november 2024 i sak 462/24: 2.7. Byr\u00e5dets myndighet som folkevalgt organ Byr\u00e5det har myndighet til \u00e5 ut\u00f8ve politisk skj\u00f8nn innenfor alle omr\u00e5der av sine fullmakter, hvor adgang til \u00e5 ut\u00f8ve et slikt skj\u00f8nn ikke eksplisitt er avgrenset. 2 Byr\u00e5d for n\u00e6ring, kultur og idrett innstiller til byr\u00e5det \u00e5 gj\u00f8re f\u00f8lgende vedtak: 1. Forslaget til samhandlingsrutine mellom Plan- og bygningsetaten og seksjon for n\u00e6ring og landbruk i Byr\u00e5dsavdeling for n\u00e6ring, kultur og idrett for saksbehandling av tiltak p\u00e5 jordbruksarealer i aktiv drift, blir fastsatt som gjeldende rutine. 2. Prinsippet bak forenklingen av gebyrforskriften for vesentlige terrenginngrep skal gj\u00f8res permanent. Dato: 4. februar 2025 Reidar Digranes Byr\u00e5d for n\u00e6ring, kultur og idrett Dokumentet er godkjent elektronisk. Vedlegg: - Samhandlingsrutine for saksbehandling av tiltak p\u00e5 jordbruksarealer i aktiv drift 3 "
}