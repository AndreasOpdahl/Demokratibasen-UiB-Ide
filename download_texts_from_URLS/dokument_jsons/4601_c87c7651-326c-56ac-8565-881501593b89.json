{
  "dokument_id": "c87c7651-326c-56ac-8565-881501593b89",
  "doc_type": "case_presentation",
  "kommune": 4601,
  "tittel": "Kommunal forkj\u00f8psrett - Gnr 168 bnr 780 Amalie Skrams vei 7",
  "url": "https://bergen.kommune.no/politikere-utvalg/api/fil/bk360/12596855/Framstilling-Kommunal-forkjopsrett-Gnr-168-bnr-780-Amalie-Skrams-vei-7",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2025/114069-8 Kommunal forkj\u00f8psrett - Gnr 168 bnr 780 Amalie Skrams vei 7 Hva saken gjelder: Bergens Skipperforening (selger) har inng\u00e5tt avtale med Mine Hylle 1 AS (kj\u00f8per) vedr\u00f8rende overdragelse av eiendommen Gnr 168 Bnr 780 Amalie Skrams vei 7 i Bergen kommune. Kj\u00f8pesummen for eiendommen er NOK 38 000 000,-. Eiendommen best\u00e5r av en leieg\u00e5rd som inneholder 18 boliger. Som f\u00f8lge av at mer enn halvparten av bruksarealet er innredet til beboelse og leieg\u00e5rden inneholder minst fem boliger, utl\u00f8ses kommunal forkj\u00f8psrett, jf. lov om kommunal forkj\u00f8psrett for leieg\u00e5rder (\u00ableieg\u00e5rdsloven\u00bb) \u00a7\u00a7 1 og 2. Megleren beskriver bygget slik: Amalie Skrams vei 7 er en staselig, herskapelig villa fra 1918. Det er 18 leiligheter i bygget. Boligen har tre etasjer, en underetasje og et loft. Bygningen kalles \u2018Skipperhuset\u2019 fordi den ble bygget som gamlehjem for Skipperforeningen. Arkitektene var Schak Bull og s\u00f8nnen Jens Munthe Bull, som i 1916 tegnet denne fine nybarokke bygningen (stod ferdig i 1918). Eiendommen presenterer seg staselig mot Amalie Skrams vei i en disiplinert nybarokk stil med kraftfulle innslag av norsk hugd stein. Til tross for sin historiske sjarm og solide konstruksjon, b\u00e6rer eiendommen preg av etterslep p\u00e5 vedlikehold. Flere deler av bygget trenger oppgradering og restaurering for \u00e5 bevare og gjenskape husets opprinnelige prakt. I matrikkelen st\u00e5r bygget oppf\u00f8rt med boligform\u00e5l, men megler opplyser i salgsoppgaven at I en henvendelse til Plan- og bygningsetaten i Bergen kommune, ba vi om en uttalelse om bruksform\u00e5let p\u00e5 eiendommen, og de kommenterer f\u00f8lgende: Det er byggesaksbehandling etter plan- og bygningsloven som avgj\u00f8r hva en bygning er godkjent som. Dette bygget er godkjent som aldershjem, og vi kan ikke se at det er foretatt noen bruksendring. Dersom det skal gj\u00f8res en endring fra aldershjem til boligform\u00e5l, vil dette kreve s\u00f8knad og tillatelse til bruksendring. Etter \u00e5 ha g\u00e5tt gjennom salgsprospektet viser det seg \u00e5 v\u00e6re usikkerhet knyttet til hva bygget kan benyttes til i fremtiden. Form\u00e5let er i dag definert som aldershjem og videre fremg\u00e5r det av prosjektet at det mest sannsynlig vil kreves bruksendring for \u00e5 benytte det til boligform\u00e5l. Da vil det kunne stilles krav til at bygget oppgraderes iht. gjeldene tekniske krav, noe som vil medf\u00f8re omfattende endringer og tilh\u00f8rende kostnader. I tillegg har bygget omfattende vedlikeholdsetterslep og en leilighetsstruktur som ikke er forenlig med normal standard i 2025. Dette gjelder s\u00e6rlig baderom i leiligheter som ikke er oppgradert og ombygget. At takstrapporten ikke omtaler loft og takkonstruksjoner fordi disse arealene er 1 stengt av grunnet asbest er ogs\u00e5 et signal om kostnadskrevende utbedringer. Oppgradering av bygget og eventuelt \u00e5 f\u00e5 det godkjent til boligform\u00e5l kan bli krevende b\u00e5de \u00f8konomisk og tidsmessig, og det er grunn til \u00e5 tro at kostnadene vil v\u00e6re mer omfattende enn kostnader knyttet til \u00e5 kj\u00f8pe leiligheter klar for innflytting. Sett i sammenheng med den betydelige usikkerheten knyttet til prosessen med oppgradering og bruksendring kan det ut fra \u00f8konomiske og byggetekniske vurderinger ikke anbefales \u00e5 benytte forkj\u00f8psrett. P\u00e5 bakgrunn av byggets tilstand, mulig behov for bruksendring og behov for omfattende oppgradering, anses ikke bygget for \u00e5 v\u00e6re aktuelt for bruk av forkj\u00f8psretten. Fagetatens vurdering og anbefaling: Av melding om overdragelse mottatt 28.01.2025 fremg\u00e5r det at seks av boligene er utleid. Boligkontoret har ikke mottatt tilbakemelding fra et flertall av leietakerne om at det er \u00f8nskelig at kommunen skal benytte seg av forkj\u00f8psretten. Saken har v\u00e6rt p\u00e5 h\u00f8ring hos Byr\u00e5dsavdeling for barnevern, sosiale tjenester og mangfold (BBSM) og Studentsamskipnaden p\u00e5 Vestlandet (Sammen). BBSM har gjort en vurdering av byggets tilstand, og i uttalelse datert 29.04.2025 anbefalt at forkj\u00f8psretten ikke benyttes i dette tilfellet. Boligkontoret har ikke mottatt tilbakemelding fra Studentsamskipnaden p\u00e5 Vestlandet (Sammen). Konklusjonen etter en samlet vurdering er at kommunen ikke vil benytte forkj\u00f8psretten for dette bygget. \u00d8konomiske konsekvenser: Ikke relevant. Byr\u00e5dens vurdering og anbefaling/konklusjon: Det er et stort behov for kommunale utleieboliger i Bergen, og byr\u00e5den mener kommunal forkj\u00f8psrett er et av flere virkemidler som kan brukes for \u00e5 skaffe flere boliger. Byr\u00e5den viser likevel til at \u00abSkipperhuset\u00bb er i d\u00e5rlig stand, og at det vil b\u00e5de v\u00e6re kostbart og ta tid \u00e5 etablere kommunale utleieboliger dersom kommunen kj\u00f8per bygget. Byr\u00e5det slutter seg derfor til de vurderingene som er gjort i fagnotat fra Boligkontoret datert 30. april 2025 om at Bergen kommune ikke gj\u00f8r forkj\u00f8psretten gjeldende i henhold til \u00a7 3 i lov om kommunal forkj\u00f8psrett til leieg\u00e5rder, ved overdragelse av eiendommen Gnr 168 Bnr 780 Amalie Skrams vei 7. Vedtakskompetanse: Byr\u00e5dets fullmakter som kollegium - fastsatt av byr\u00e5det 22.04.21 i sak 1119-21 pkt.13 avsnitt 24: Byr\u00e5det treffer avgj\u00f8relser om ikke \u00e5 gj\u00f8re bruk av kommunal forkj\u00f8psrett i henhold til lov om kommunal forkj\u00f8psrett til leieg\u00e5rder Byr\u00e5d for barnevern, sosiale tjenester og mangfold innstiller til byr\u00e5det \u00e5 fatte f\u00f8lgende vedtak: Bergen kommune gj\u00f8r ikke forkj\u00f8psretten gjeldende i henhold til \u00a7 3 i lov om kommunal forkj\u00f8psrett til leieg\u00e5rder, ved overdragelse av eiendommen Gnr 168 Bnr 780 Amalie Skrams vei 7. 2 Dato: 13. mai 2025 Charlotte Spurkeland Byr\u00e5d for barnevern, sosiale tjenester og mangfold Dokumentet er godkjent elektronisk. Vedlegg: Fagnotat - Kommunal forkj\u00f8psrett Gnr 168 Bnr 780 Amalie Skrams vei 7 Melding om overdragelse av leieg\u00e5rd Salgsoppgave Amalie Skrams vei 7 Uttalelse fra BBSM vedr\u00f8rende kommunal forkj\u00f8psrett - Amalie Skrams vei 7 3 "
}