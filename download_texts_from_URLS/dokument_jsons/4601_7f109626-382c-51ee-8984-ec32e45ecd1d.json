{
  "dokument_id": "7f109626-382c-51ee-8984-ec32e45ecd1d",
  "doc_type": "case_attachment",
  "kommune": 4601,
  "tittel": "Administrativ sak 22032024",
  "url": "https://bergen.kommune.no/politikere-utvalg/api/fil/bk360/10637064/Administrativ-sak-22032024",
  "tekst": " Seksjon for n\u00e6ring og landbruk V\u00e5r referanse: 2023/278513-8 Saksbehandler: Svanhild Kambestad Administrativ sak Dato: 22. mars 2024 Gnr 48 bnr 296 - S\u00f8knad om fradeling etter jordloven \u00a7 12 - Administrativ sak Eiendom : Gnr. 48 bnr. 296 Tiltakets adresse : Sm\u00f8r\u00e5svegen 110, i R\u00e5dal Tiltakenes art : Fradeling teig, se illustrasjon nedenfor Hjemmelshavere : Eirunn Torvik og Sigbj\u00f8rn Str\u00f8mme Tiltakshaver : Helge Thomas N\u00f8kling v/ adv. \u00d8yvind H. Lerring Saksopplysninger: S\u00f8knaden har v\u00e6rt til behandling hos Plan- og Bygningsetaten (PBE), der det er gitt avslag. Dav\u00e6rende Etat for landbruk (N\u00e5; Seksjon for n\u00e6ring og landbruk) kom med en uttale i saken da denne ble behandlet hos PBE. Saken ble s\u00e5 p\u00e5klaget, og saken er n\u00e5 stilt i bero hos PBE, til den er ferdig jordlovsbehandlet hos seksjon for n\u00e6ring og landbruk. Saken har ikke v\u00e6rt behandlet etter jordloven tidligere i denne omgang, hos seksjon for n\u00e6ring og landbruk. Det ble utf\u00f8rt en befaring p\u00e5 eiendommen 12.03.2024. Til stede var begge hjemmelshaverne, Eirunn Torvik og Sigbj\u00f8rn Str\u00f8mme, I tillegg var Helge Thomas N\u00f8kling og Adv. \u00d8yvind H. Lerring, til stede. Fra seksjon for n\u00e6ring og landbruk deltok f\u00f8lgende; Gisle Nondal, Martin Skram Vatne og Svanhild Kambestad. Rettslig grunnlag: Seksjon for n\u00e6ring og landbruk har vurdert s\u00f8knaden etter jordloven \u00a7 12 og rundskriv M/1- 2021 fra Landbruks- og matdepartementet. Vedtakskompetanse: Bergen kommune har etter forskrift FOR-2003-12-08-1479 \u00a7 1 f\u00f8rste ledd, hjemmel til \u00e5 avgj\u00f8re saker i henhold til jordloven. Seksjon for n\u00e6ring og landbruk er gitt fullmakt til \u00e5 behandle saker etter konsesjonsloven og jordloven i fullmakt fastsatt av byr\u00e5det 04.03.2023, sak 2023/263271-3. Saken gjelder: Helge Thomas N\u00f8kling har s\u00f8kt om fradeling av en teig p\u00e5 ca. 1,4 dekar p\u00e5 gnr. 48 bnr. 296 p\u00e5 Sm\u00f8r\u00e5svegen 110 i R\u00e5dalen, i Bergen kommune, p\u00e5 en eiendom som han solgte i oktober i 2022. Den gang ble hjemmelen til hele eiendommen overf\u00f8rt til dagens hjemmelshavere. Dagens eiere har ikke s\u00f8kt om fradeling. Teigen er bebygd med v\u00e5ningshus. B\u00e5de v\u00e5ningshuset og driftsbygningen er registrert i SEFRAK- registeret. Dette medf\u00f8rer if\u00f8lge Riksantikvaren at kommunen b\u00f8r ta en vurdering av verneverdien f\u00f8r det eventuelt blir gitt tillatelse til \u00e5 endre, flytte eller rive bygningen. V\u00e5ningshuset er rimelig bra vedlikeholdt utvendig, men trenger oppgradering innvendig, if\u00f8lge hjemmelshaverne. Driftsbygningen b\u00e6rer preg av manglende vedlikehold. Gnr. 48 bnr. 296 har et totalareal p\u00e5 ca. 5 dekar. Av dette er 0 dekar fulldyrket jord og 0 dekar overflatedyrket, samt 1,6 dekar innmarksbeite, 0 dekar skog, 0,8 dekar annet marksalg og 2,5 dekar bebygd/ annet. Vi ser p\u00e5 eldre flybilder at det var mye dyrket mark p\u00e5 eiendommen tidligere, som i dag er ulovlig omdisponert til noe annet. Det er ett bolighus p\u00e5 eiendommen og en driftsbygninger p\u00e5 eiendommen. Det er i dag ikke landbruksdrift p\u00e5 eiendommen. Det oms\u00f8kte arealet er i AR5 klassifisert som bebygd i et LNF-omr\u00e5de. Det ligger grenser til innmarksbeite og bebygd. \u00d8verst til venstre: Viser teigen som s\u00f8kes fradelt til h\u00f8yre/ i \u00f8st, p\u00e5 en nordligste teigen, med NIBIO sin AR5-klassifisering. \u00d8verst til h\u00f8yre: viser flybilde over n\u00e5situasjon p\u00e5 eiendommen. Nederst til venstre viser flybilde fra 1997, for eiendommen. Nederst til h\u00f8yre viser kart over teigen som s\u00f8kes fradelt, der huset st\u00e5r, merket med rosa strek i den nordlige teigen, og at hele eiendommen ligger i LNF-omr\u00e5de (gr\u00f8nt) i KPA 2018. Vi observerer at det har foreg\u00e5tt omdisponering fra dyrket mark til en fylling p\u00e5 teigen i s\u00f8r, og det er anlagt en vei, delvis inne p\u00e5 eiendommen, vest p\u00e5 den nordlige teigen. Vi kan ikke se at disse tiltakene er oms\u00f8kt etter jordloven eller forskrift om landbruksveier. Plansituasjonen p\u00e5 eiendommen: Eiendommen er avsatt til LNF i KPA 2018 (100%). Den ligger i hensynssone Byfjellsgrense \u2013 s\u00f8r (100 %), og hensynssone Kulturmilj\u00f8 \u2013 Historiske veifar (3%), helt i s\u00f8r\u00f8st p\u00e5 teigen i s\u00f8r. Form\u00e5let med fradelingen: S\u00f8ker har opplyst at form\u00e5let med delingen av teigen er fradeling av en teig p\u00e5 en eiendom s\u00f8ker solgte i oktober i 2022. S\u00f8ker bor i en nabokommune, og har solgt teigen p\u00e5 ca. 1,4 dekar, men hele eiendommen er overf\u00f8rt til kj\u00f8perne. Saksutredning: Reglene i jordloven \u00a7 12 skal tolkes i lys av form\u00e5let i jordloven, jf. \u00a7 1. Form\u00e5let med jordloven er \u00e5 legge forholdene til rette slik at jordviddene i landet med skog og fjell og alt som h\u00f8rer til (arealressursene), kan bli brukt p\u00e5 den m\u00e5ten som er mest gagnlig for samfunnet og de som har yrket sitt i landbruket. Arealressursene b\u00f8r disponeres p\u00e5 en m\u00e5te som gir tjenlig og variert bruksstruktur med hovedvekt p\u00e5 hensynet til bosetting, arbeid og driftsmessig gode l\u00f8sninger. Det blir i jordloven \u00a7 12, tredje ledd lagt til grunn en vektlegging av om \u00abdelinga legg til rette for ein tenleg og variert bruksstruktur i landbruket\u00bb. Ved denne vurderingen inng\u00e5r blant annet hensynet til vern av arealressursene, om delingen f\u00f8rer til en driftsmessig god l\u00f8sning og om delingen kan f\u00f8re til drifts- eller milj\u00f8messige ulemper for landbruket i omr\u00e5det. Denne opplistingen er ikke utt\u00f8mmende, slik at andre hensyn kan vektlegges dersom de fremmer form\u00e5let i jordloven i \u00a7 1. Vern av arealressursene. Formuleringen \u00abvern av arealressursene\u00bb skal gj\u00f8re det mulig for forvaltningen \u00e5 forhindre at det oppst\u00e5r driftsenheter som blir vanskelig \u00e5 drive rasjonelt og opprettholde som aktive bruk. Vern av arealressursene skal ogs\u00e5 gj\u00f8re det mulig \u00e5 forhindre oppdeling av areal som gj\u00f8r det vanskelig \u00e5 kunne nekte senere omdisponeringer. Begrepet arealressurser omfatter de ulike ressursene, uavhengig om de st\u00e5r av jord, skog, bruksretter eller bygninger. Begrepet omfatter i tillegg de ressurser som kan komme til nytte i forbindelse med virksomhet som naturlig grenser til landbruket, eksempel turisme eller annen tilleggsn\u00e6ring. Det m\u00e5 i vurderingen tas utgangspunkt i de langsiktige virkningene en fradeling vil kunne ha, og det har ikke nevneverdig vekt hva som er privat\u00f8konomisk mest l\u00f8nnsomt for eieren. LNF-form\u00e5let er valgt for \u00e5 beskytte landbruks-, natur- og friluftsinteressene i omr\u00e5det. Erfaringen viser at infiltrasjon av enkelttomter i LNF-omr\u00e5der kan f\u00f8re til nedbygging av landbruksproduksjonen og svekking av produksjonsmilj\u00f8et. Fradeling av enkelttomter i slike omr\u00e5der vil s\u00e5ledes kunne f\u00f8re til store ulemper for landbruket. Seksjon for n\u00e6ring og landbruk mener av denne grunn at plansituasjonen taler imot at det blir gitt tillatelse til den oms\u00f8kte fradelingen. Eiendommen som er p\u00e5 5 dekar, er tidligere skilt ut fra en landbrukseiendom i forbindelse med et arveoppgj\u00f8r. Ved en tilbakef\u00f8ring av jorden til dyrket mark, vil en kunne drive landbruksdrift av en begrenset karakter p\u00e5 eiendommen. Det er i dag viktig \u00e5 kunne benytte alle arealer som er mulig, til landbruksdrift og matproduksjon. Dette er ogs\u00e5 i samsvar med f\u00f8ringer fra Storting og Regjering, jordloven og veiledning til denne. Ved en videre oppstykking av eiendommen vil det etter Seksjon for n\u00e6ring og landbruk sin vurdering, ikke v\u00e6re mulig \u00e5 drive landbruk i fremtiden. Ved \u00e5 beholde eiendommen som \u00e9n enhet, vil en verne arealressursene til landbruksdrift, slik kravene er i jordloven. LNF-form\u00e5let er satt i KPA2018, for \u00e5 beskytte alle eiendommer som det kan drives en form for landbruk p\u00e5. Denne eiendommen er 100 % i LNF-omr\u00e5det. Med dette har bystyret i Bergen bestemt at eiendommen fortsatt skal brukes som en landbrukseiendom, med landbruksdrift. Til tross for at den ikke har v\u00e6rt benyttet til landbruksdrift de senere \u00e5rene, er det viktig \u00e5 f\u00e5 den tilbake i landbruksdrift. Med dette har politikerne tatt hensyn til vilk\u00e5ret om \u00abvern av arealressursene\u00bb, og det er det viktig \u00e5 ta hensyn til i vurderingen om delingstillatelse skal gis. Overnevnte taler imot en fradeling. Om delingen f\u00f8rer til en driftsmessig god l\u00f8sning. Om delingen f\u00f8rer til en driftsmessig god l\u00f8sning inneb\u00e6rer at det skal legges vekt p\u00e5 om utformingen av eiendommen kan f\u00f8re til kostnadseffektiv drift. Her vil arronderingsmessige forhold som avstander, utforming av teiger og lignende trekkes inn. En driftsmessig god l\u00f8sning vil inneb\u00e6re at driftsenhetene i stor grad er samlet og med korte avstander. Vurderingen av hva som vil v\u00e6re en driftsmessig god l\u00f8sning, m\u00e5 gj\u00f8res ut ifra hva som kan anses som p\u00e5regnelig drift i et langsiktig perspektiv. Vurderingen er likevel ikke n\u00f8dvendigvis knyttet til hvilken l\u00f8sning som vil v\u00e6re driftsmessig best. En fradeling av den oms\u00f8kte teigen, vil vanskeliggj\u00f8re en effektiv drift p\u00e5 resteiendommen. Det vil oppst\u00e5 to mindre teiger, som i praksis vil v\u00e6re sv\u00e6rt vanskelig \u00e5 drive noen form for landbruksdrift p\u00e5. Seksjon for n\u00e6ring og landbruk, vurderer at en fradeling som det her s\u00f8kes om, ikke vil f\u00f8re til en driftsmessig god l\u00f8sning. Overnevnte taler imot en fradeling. Drifts- og milj\u00f8messige ulemper for landbruket i omr\u00e5det. Ved vurderingen m\u00e5 det foretas en konkret vurdering av hvilke ulemper som kan oppst\u00e5 p\u00e5 eiendommen som deles, og andre tilgrensende landbrukseiendommer i omr\u00e5det. En fradeling kan f\u00f8re til d\u00e5rlig arrondering p\u00e5 de to gjenv\u00e6rende teigene. Det vil ikke v\u00e6re v\u00e5ningshus/ driftssenter p\u00e5 resteiendommen. S\u00f8ker bor ikke i n\u00e6romr\u00e5det til eiendommen, men i en nabokommune. Det kan oppst\u00e5 driftsmessige ulemper dersom en fradelt tomt tillates n\u00e6r driftsbygningen/ tunet, og dermed gj\u00f8r bruken av bygningen vanskelig, slik det er tilfelle her. Teigen grenser til innmarksbeite. Et fradelt v\u00e5ningshus er fritt omsettelig, og vil kunne f\u00f8re til drifts- og milj\u00f8messige ulemper for resteiendommen og naboeiendommene. Seksjon for n\u00e6ring og landbruk mener at de drifts- og milj\u00f8messige ulempene ved en fradeling er av et slikt omfang og en slik karakter at det taler imot at det blir gitt tillatelse til fradeling. Andre hensyn. N\u00e5r andre hensyn kan tillegges vekt, vil det v\u00e6re avgj\u00f8rende om de faller innunder jordloven \u00a7 1. Andre samfunnshensyn som faller utenfor \u00a7 1 i jordloven, kan ikke tillegges vekt i vurderingen, eksempelvis tomter til annen n\u00e6ringsvirksomhet enn landbruk. Hensynet til kulturlandskapet kan tillegges vekt, der hvor en fradeling vil p\u00e5virke landskapsbildet, \u00f8kologiske sammenhenger og kulturhistoriske verdier. Planer etter plan- og bygningsloven representerer en l\u00f8sning der de ulike interessene som har behov for arealet n\u00f8ye er vurdert opp mot hverandre. Planene er et viktig virkemiddel for \u00e5 beskytte og verne landbruksomr\u00e5der i et langsiktig perspektiv. Teigen som s\u00f8kes fradelt ligger i et omr\u00e5de som er lagt ut til LNF-form\u00e5l i kommuneplanens arealdel, KPA 2018. Dette taler imot fradeling. Konklusjon etter jordloven \u00a7 12, tredje ledd: Seksjon for n\u00e6ring og landbruk har foretatt en samlet vurdering av de ovennevnte hensyn. Seksjonen er av den oppfatning at en fradeling av den oms\u00f8kte parsellen ikke er tilr\u00e5delig. Som vist over vil en delingstillatelse medf\u00f8re at eiendommens avkastning kan reduseres. I tillegg vil en fradeling kunne f\u00f8re til ulemper for driften av eiendommen. Videre taler ogs\u00e5 plansituasjonen mot et delingssamtykke. Etter dette har Seksjon for n\u00e6ring og landbruk kommet til at det ikke er grunnlag for \u00e5 gi samtykke til den oms\u00f8kte fradelingen. Vedtak: Bergen kommune avsl\u00e5r med hjemmel i jordloven \u00a7 12, fradeling av den oms\u00f8kte teigen fra gnr. 48, bnr. 296. Gisle Nondal \u2013 seksjonsleder Svanhild Kambestad \u2013 jurist Dokumentet er godkjent elektronisk. "
}