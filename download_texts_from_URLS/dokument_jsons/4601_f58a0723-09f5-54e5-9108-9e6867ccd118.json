{
  "dokument_id": "f58a0723-09f5-54e5-9108-9e6867ccd118",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 95 fra Mailiss Solheim-\u00c5kerblom til byr\u00e5den vedr\u00f8rende oppf\u00f8lging av merknad om bosspann - Utvalg for milj\u00f8 og byutvikling",
  "url": "https://bergen.kommune.no/politikere-utvalg/api/fil/bk360/10481476/Svar-pa-skriftlig-sporsmal-nr-95-fra-Mailiss-Solheim-Akerblom-til-byraden-vedrorende-oppfolging-av-merknad-om-bosspann-Utvalg-for-miljo-og-byutvikling",
  "tekst": " BBU \u2013 Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/81632-3 Saksbehandler: Malene Nesse Gr\u00f8nningen Fra Dato: 24. mai 2024 Byr\u00e5d for byutvikling Svar p\u00e5 skriftlig sp\u00f8rsm\u00e5l nr. 95 fra Mailiss Solheim-\u00c5kerblom til byr\u00e5den vedr\u00f8rende oppf\u00f8lging av merknad om bosspann - Utvalg for milj\u00f8 og byutvikling Bystyret behandlet i 2023 i sak 234/23 saken \u00abForslag til forskrift om forbud mot mating av vilt i Bergen kommune\u00bb. Der stemte et enstemmig bystyre for R\u00f8dts merknad: \u00abEn av \u00e5rsakene til at rottene trives i bysentrum, er tilgangen p\u00e5 mat. For \u00e5 minske problemet m\u00e5 det derfor settes ut flere bosspann i offentlig rom i sentrum, parker og lignende.\u00bb I 2024 behandlet bystyret sak 106/24 \u00abInnbyggerforslag - Kampanje mot matingsforbud av fugler i Bergen\u00bb. Der stemte ogs\u00e5 et enstemmig bystyre for R\u00f8dts merknad: \u00abBystyret ber byr\u00e5det f\u00f8lge opp merknad 2 fra sak 234/23: \u201cEn av \u00e5rsakene til at rottene trives i bysentrum, er tilgangen p\u00e5 mat. For \u00e5 minske problemet m\u00e5 det derfor settes ut flere bosspann i offentlig rom i sentrum, parker og lignende.\u201d\u00bb Sp\u00f8rsm\u00e5l til byr\u00e5den: 1. Har det blitt satt opp flere bosspann i offentlige rom i sentrum og parker, siden bystyrets vedtak i 2023? 2. Hvordan vil byr\u00e5den f\u00f8lge opp disse merknadene videre? Svar fra byr\u00e5den: 1. Etter bystyrets vedtak i mai 2023 har Bymilj\u00f8etaten plassert ut \u00e5tte nye bosspann sentralt i den Gr\u00f8nne akse p\u00e5 strekningen Teaterparken \u2013 Lille Lungeg\u00e5rdsvann, samt to ekstra spann i Bryggehagen. 2. Bymilj\u00f8etaten f\u00f8lger fortl\u00f8pende med p\u00e5 situasjonen knyttet til rotter i bybildet og vil sette ut flere bosspann der vi ser at det er behov for dette. Per n\u00e5 er de viktigste omr\u00e5dene dekket. Fortsatt er det slik at det st\u00f8rste problemet ikke er mangel p\u00e5 bosspann, men at noen mater fuglene selv etter at forskriften kom, at noen relativt f\u00e5 personer t\u00f8mmer store mengder hundemat/kattemat mm i byrommene, gjerne om natten og at noen n\u00e6ringsdrivende fortsatt t\u00f8mmer mat i busker og bed etter stengetid om kvelden. Dette problemet l\u00f8ses ikke med \u00e5 sette ut flere bosspann. V\u00e5r erfaring er at det mest effektive tiltaket er \u00e5 bestille ekstra reinhold/kosting av byrommene om natten/tidlig morgen for \u00e5 fjerne maten som legges ut slik vi gjorde i perioder i 2023. Dette er et kostbart tiltak, men m\u00e5 vurderes dersom rottesituasjonen eskalerer og vi f\u00e5r en tilsvarende situasjon som i 2023. Christine Kahrs \u2013 Byr\u00e5d for byutvikling Dokumentet er godkjent elektronisk. "
}