{
  "dokument_id": "49e556a9-51fd-520a-9400-d7b765748110",
  "doc_type": "case_attachment",
  "kommune": 4601,
  "tittel": "Fagnotat, sluttbehandling - Fana gnr 7, Indre S\u00e6dal, idrettshall",
  "url": "https://bergen.kommune.no/politikere-utvalg/api/fil/bk360/12706118/Fagnotat-sluttbehandling-Fana-gnr-7-Indre-Saedal-idrettshall",
  "tekst": " Plan- og bygningsetaten Til Fagnotat BBU - Planseksjonen (Arbeidssted) V\u00e5r referanse: PLAN-2022/20650-89 Saksbehandler: Arne Matthiessen Dato: 20.05.2025 Fra Plan- og bygningsetaten Forslag til detaljregulering - sluttbehandling Fana. Gnr. 7 bnr. 9 mfl., Indre S\u00e6dal, idrettshall Arealplan-ID 70470000 1. Om planforslaget Planomr\u00e5det ligg mellom fylkesvegen/Sanddalsringen og barneskulen i Indre S\u00e6dal. Planforslaget har vore p\u00e5 h\u00f8yring basert p\u00e5 byr\u00e5dssak 1030/24, og er klart for politisk slutthandsaming. Figur 1 \u2013 planomr\u00e5det si lokalisering Postadresse: Telefon: 55566310 Postboks 7700, E-post: postmottak.planogbygg@bergen.kommune.no 5020 BERGEN Kontoradresse: Internett: www.bergen.kommune.no Johannes Bruns gate 12, 5008 BERGEN Omr\u00e5det Sandal/S\u00e6dal/Nattland vart bygd ut med bustader fr\u00e5 80-talet og utetter. Tilbod til barn og unge er ein mangel i omr\u00e5det, og kjem m.a. til uttrykk ved at eit veksande idrettslag treng nye anlegg. Gjeldande omr\u00e5dereguleringsplan for Indre S\u00e6dal (planID 62650000, juni 2020) opnar mellom anna for ein 11-bane for fotball rett s\u00f8r for skulen, og for eit n\u00e6rmilj\u00f8anlegg p\u00e5 vestsida av elva. Ved sluttbehandlinga av omr\u00e5dereguleringa gjorde bystyret dette vedtaket: Bergen bystyre behandlet saken i m\u00f8tet 24.06.2020 sak 209/20 og fattet f\u00f8lgende vedtak: I medhold av plan- og bygningslovens \u00a7 12-12 vedtas forslag til offentlig omr\u00e5deplan (\u00a7 12-2) for Indre S\u00e6dal: 1. Fana, gnr. 6 og 7, bnr. m.fl., Indre S\u00e6dal, nasjonal arealplan-ID 4601_62650000, sist datert 28.01.2020 2. Tilh\u00f8rende forslag til reguleringsbestemmelser datert 28.01.2020. 3. Bystyret ber byr\u00e5det umiddelbart starte et planarbeid med m\u00e5lsetting om \u00e5 finne plass til en flerbrukshall i S\u00e6dalen, og foresl\u00e5 n\u00f8dvendige endringer i omr\u00e5deplanen for \u00e5 f\u00e5 dette til. 4. Bystyret ber s\u00e6rskilt om at en plassering i nordre del av o_BNA vurderes til idrettsform\u00e5l. 5. Bystyret ber ogs\u00e5 om at en vurderer \u00e5 omgj\u00f8re BKS10 til en del av aktivitetsparken og legger dette til arealet o_BNA. Som erstatning for BKS10 ber en om at den delen av gnr 7 bnr 9 som inng\u00e5r i LF5 vurderes regulert til boligform\u00e5l. Dette skal ikke medf\u00f8re \u00f8kning av areal til boligform\u00e5l i planen. Vedtakspunkta 3 - 5 utl\u00f8yser ein ny planprosess. Basert p\u00e5 dette bestilte byr\u00e5det oppstart av planarbeidet i september 2020 (2020/12981-23). Idrettshallen er hovudtemaet i saka, og er basert p\u00e5 at S\u00e6dalen Idrettslag manglar b\u00e5de hallkapasitet og eigne lokale. Planforslaget er ei offentleg detaljregulering etter plan- og bygningslova \u00a7 12-3, og tek utgangspunkt i gjeldande omr\u00e5deregulering for Indre S\u00e6dal. Berre aktuelle endringar i h\u00f8ve til denne planen vert dr\u00f8fta. Planforslaget er basert p\u00e5 innspel fr\u00e5 idrettslaget og fr\u00e5 grunneigar. Alternative plasseringar av idrettshallen innanfor planomr\u00e5det er dr\u00f8fta skjematisk, og prim\u00e6rt i h\u00f8yringsutkastet. Her vart det peika p\u00e5 eit aktuelt alternativ litt lenger s\u00f8r og inn i terrenget, ute av sj\u00f8lve dalbotnen og med st\u00f8rre avstand til elva (sj\u00e5 kap. 5.8). Det er sannsynleg at ei slik plassering ville vore betre for ei rekkje viktige tema. Dette vil eventuelt krevja ei vesentleg omarbeiding av planforslaget eller utarbeiding av eit alternativt planforslag. Ei slik l\u00f8ysing er ikkje ynskt av idrettslaget, og er ikkje etterspurd politisk. 2. Overordna f\u00f8ringar Utfyllande informasjon er gitt i planomtalen kap. 3. Nasjonale f\u00f8ringar Dekkande tilbod til barn og unge er eit viktig politisk m\u00e5l som m.a. f\u00f8lgjer av plan- og bygningslova \u00a7\u00a7 1-1 og 3-1. Av andre relevante f\u00f8ringar kan nemnast: Saksnummer PLAN-2022/20650 Side 2 av 16 - naturmangfaldlova (m.a. forvaltingsm\u00e5let etter \u00a7 4 og prinsippa for offentleg forvalting etter \u00a7\u00a7 8 - 12) - vassressurslova (s\u00e6rleg \u00a7 11) - forskrift om rammer for vassforvaltinga (m.a. \u00a7 12) - nasjonale forventingar til kommunal planlegging 2023-2027, m.a. om landskap, kulturmilj\u00f8 og vassdragsnatur. Kommunale arealplanar - Kommuneplanen sin arealdel KPA planID 65270000 (i kraft 2019) - omr\u00e5dereguleringsplan for Indre S\u00e6dal planID 62650000 (i kraft 2020). Sidan den politiske bestillinga byggjer p\u00e5 ein f\u00f8resetnad om endring av gjeldande planar vert ikkje denne situasjonen vektlagt i s\u00e6rleg grad i den vidare dr\u00f8ftinga. Kommunale strategiar Fleire kommunale strategiar er relevante for planarbeidet: - Naturstrategi (vedteken 2023) - Kulturmilj\u00f8plan (2019) - Arkitektur+ (2019) - Idrettsplan (2017). Idrettsplanen for 2017-27 omhandlar eit klubbhus for idrettslaget i S\u00e6dalen, og klubbhuset ligg inne i gjeldande omr\u00e5deplan. Ny idrettshall kom inn som eit prioritert anlegg i siste versjon av idrettsplanen sin anleggsdel (2023), med tilvising til den p\u00e5g\u00e5ande reguleringsendringa. Andre kommunale f\u00f8ringar Etaten sitt \u00e5rsoppdrag og byr\u00e5dssak 1030/24 (vedtak om offentleg ettersyn av planforslaget) gjev ei rekkje f\u00f8ringar for planarbeidet. Tilh\u00f8vet til desse dokumenta er dr\u00f8fta i kap. 5.5. Ingen kommunale instansar har konkrete innspel til korleis idrettshallen og n\u00e6rmilj\u00f8anlegget b\u00f8r utformast. 3. Hovudinnhald i planforslaget Form\u00e5let med planforslaget (fig.3) er \u00e5 regulere arealet til ny idrettshall og \u00e5 flytte eit planlagt bustadfelt. I tillegg til dette dr\u00f8ftar planen ogs\u00e5 enkelte andre endringar i h\u00f8ve til gjeldande plan: - nye tiltak og justeringar som er naturlege konsekvensar av hovudendringane - \u00e5 flytta den \u00f8vre snusl\u00f8yfa, slik at arealet mellom skulen og elva vert utan biltrafikk - enkelte andre avb\u00f8tande tiltak som kan vera tenlege for milj\u00f8 og lokalsamfunn. Saksnummer PLAN-2022/20650 Side 3 av 16 Figur 2. Skjematisk illustrasjon av planen sitt hovudinnhald. Planen inneheld ogs\u00e5 nokre mindre justeringar av felt IDR1 (11-banen for fotball) for \u00e5 sikra betre samsvar mellom planen og det prosjekterte tiltaket som er under bygging. Utover dette skal gjeldande omr\u00e5deregulering i hovudsak vidaref\u00f8rast uendra. Den attverande delen av n\u00e6rmilj\u00f8anlegget vert ikkje regulert i detalj, men idrettslaget sitt innspel til innhald er vist i situasjonsplanen (vedlegg). Saksnummer PLAN-2022/20650 Side 4 av 16 Figur 3. Planforslaget Saksnummer PLAN-2022/20650 Side 5 av 16 4. Planprosess og medverknad Sj\u00e5 planomtalen kap. 4. Generelt om planprosessen Planforslaget er i stor grad basert p\u00e5 materiale som er motteke fr\u00e5 idrettslaget og eigar av gnr. 7/9, og fr\u00e5 deira konsulentar. PBE opplever \u00e5 ha hatt eit godt og konstruktivt samarbeid med desse partane gjennom planprosessen. Det er gjort fleire tilpassingar og justeringar som har bidrege til \u00e5 redusera ulempene ved planforslaget. Samstundes st\u00e5r det ogs\u00e5 att eit potensiale for forbetringar, s\u00e6rleg i h\u00f8ve til naturmangfald og landskap, som idrettslaget og grunneigar ikkje \u00f8nskjer (sj\u00e5 kap. 5.8). Offentleg ettersyn Planforslaget var p\u00e5 offentleg ettersyn i perioden mars - mai 2024. Det vart arrangert eit ope informasjonsm\u00f8te p\u00e5 S\u00e6dalen skole 15. april, med godt framm\u00f8te. Kommunen mottok merknader fr\u00e5 14 organisasjonar og private, og fr\u00e5 18 h\u00f8yringsinstansar. NVE fremma ei motsegn knytt til vassdragstekniske sp\u00f8rsm\u00e5l. Merknadane er oppsummert og kommentert i merknadsskjemaet (vedlegg). I merknadane vert det i hovudsak peika p\u00e5 f\u00f8lgjande: - brei st\u00f8tte til behovet for utvida hallkapasitet og lokale for idrettslaget - mange \u00e5tvaringar mot trafikksituasjonen - b\u00e5de naboar og enkelte h\u00f8yringsinstansar er kritiske til det nye bustadfeltet, men dei fleste instansane st\u00f8ttar likevel vurderinga av at situasjonen vert ei forbetring i h\u00f8ve til gjeldande plansituasjon - det er ulike syn p\u00e5 f\u00f8reslegne vegomleggingar, i hovudsak negative tilbakemeldingar fr\u00e5 private og positive fr\u00e5 h\u00f8yringsinstansane. Idrettshallen, som er hovudtemaet i planforslaget, er kommentert p\u00e5 denne m\u00e5ten av sentrale h\u00f8yringsinstansar: - Statsforvaltaren og fylkeskommunen st\u00f8ttar behovet for hall, utan \u00e5 kommentera tomtevalet - NVE tilr\u00e5r flytting av hallen av omsyn til elva. Motsegna knytt til tryggleik mot erosjon er svara ut og trekt. - Vegvesenet kommenterer ikkje hallen direkte, men er kritisk til trafikksituasjonen. - Fleire kommunale etatar er kritiske til tomtevalet for hallen: byarkitekten, seksjon for n\u00e6ring og landbruk, byantikvaren, bymilj\u00f8etaten, helsevern. Endringar etter offentleg ettersyn Endringane som er f\u00f8retatt etter offentleg ettersyn g\u00e5r fram av planomtalen kap. 7. 5. Verknader og vurdering av planforslaget Hovudpunkta i plan- og bygningsetaten si vurdering av planforslaget framg\u00e5r her. Ei meir utfyllande dr\u00f8fting er gitt i kap. 9 i planomtalen. Samanlikningsgrunnlaget er gjeldande omr\u00e5dereguleringsplan. Saksnummer PLAN-2022/20650 Side 6 av 16 5.1 Idrettshallen Tomt for ein ny idrettshall er planen sitt hovudtema. Den aktuelle tomta er regulert til n\u00e6rmilj\u00f8anlegg i dag. Den samfunnsmessige nytten av ein ny idrettshall i S\u00e6dalen vil vera stor. B\u00e5de n\u00e6rmilj\u00f8et og mange av h\u00f8yringsinstansane framhevar dette i sine merknader. Planforslaget vil bidra til \u00e5 betra anleggssituasjonen for hallidrettar i S\u00e6dalen. Bygget skal ogs\u00e5 dekka behovet for klubbhus og areal for sosiale arrangement i lokalmilj\u00f8et. Idrettslaget har teikna og programmert bygget. Ingen offentlege instansar har konkrete innspel til innhaldet i bygget. Bruksarealet er redusert gjennom planprosessen, mellom anna er areal for andre publikumsretta tilbod og tenesteyting teke ut (med unnatak av fysioterapi). Reduksjonen er oppgitt til 18,5 % for BRA og 12,4 % for BYA samanlikna med h\u00f8yringsutkastet. Trass i reduksjonen er det krevjande \u00e5 plassera dette tiltaket innanfor det aktuelle omr\u00e5det. Hallen vert eit stort bygg med tilh\u00f8yrande trafikkareal innanfor tronge fysiske rammer, og i eit omr\u00e5de med mange kryssande interesser. Tiltaket vil f\u00e5 store negative konsekvensar p\u00e5 fleire felt. Dette gjeld s\u00e6rleg for landskap, kulturmilj\u00f8, vassdragsnatur og trafikk. Det heftar ogs\u00e5 som ein mangel ved planprosessen at det ikkje er utgreidd andre tomtealternativ, verken utanfor eller innanfor planomr\u00e5det. Det er sannsynleg at bygget kan f\u00e5 ei anna plassering innanfor planomr\u00e5det som kan redusera konfliktniv\u00e5et merkbart, utan stor reduksjon av nytte (sj\u00e5 planomtalen kap. 9.1.6). Konfliktsituasjonen i h\u00f8ve til aktuelle milj\u00f8tema kjem kanskje mest tydeleg fram i tilh\u00f8vet til naturmangfaldlova \u00a7 12. Lova krev at skader p\u00e5 naturmangfaldet skal avgrensast og at val av lokalisering er eit viktig tiltak for \u00e5 oppn\u00e5 best samfunnsmessig resultat. Krava vert truleg ikkje oppfylt med dette planforslaget. Det er s\u00e6rleg tilh\u00f8vet til Sandalselva og den \u00f8kologiske korridoren langs vassdraget som veg tungt i denne vurderinga. Men lova femner ogs\u00e5 om landskapsomsyn, og tiltaket vert sv\u00e6rt uheldig for eit lokalt viktig landskap og kulturmilj\u00f8. Det m\u00e5 nemnast at den \u00f8kologiske korridoren gjennom planomr\u00e5det har varierande og til dels d\u00e5rleg standard i dag, og korridoren m\u00e5 forbetrast dersom den \u00f8nskte funksjonen skal ivaretakast. Heller ikkje gjeldande omr\u00e5deregulering sikrar vassdraget p\u00e5 ein god m\u00e5te. Omr\u00e5det er i dag regulert til n\u00e6rmilj\u00f8anlegg med visse krav til sk\u00e5nsam opparbeiding, inkludert \u00e5 ta vare p\u00e5 bl\u00e5gr\u00f8nt preg og minimum 3 m kantvegetasjon langs elva. Samstundes er gjeldande plan likevel fleksibel ved at vassdragsnaturen om \u00f8nskeleg kan f\u00e5 st\u00f8rre rom enn minstekravet gjennom heile den aktuelle delstrekninga. Samanlikna med dagens plan vil eit stort bygg med tilh\u00f8yrande vegsystem, som krev permanent erosjonsforbygging og kanalisering av elva, vera ei negativ og irreversibel endring for naturmilj\u00f8et. Tiltaket vil ogs\u00e5 gje auka menneskeleg aktivitet i omr\u00e5det. Det er tvillaust at planforslaget vil forverra situasjonen for \u00f8kologien og landskapet langs elva. Trafikksituasjonen er eit anna stort problempunkt. Den nye anleggssituasjonen i omr\u00e5det vil skapa mykje trafikk, b\u00e5de internt i lokalmilj\u00f8et og fr\u00e5 tilreisande. Planen byggjer p\u00e5 ein f\u00f8resetnad fr\u00e5 idrettslaget om at parkeringskapasiteten ikkje skal aukast, og at det meste av nyskapt trafikk skal baserast p\u00e5 gange, sykkel og kollektivtrafikk. Ingen h\u00f8yringsinstansar Saksnummer PLAN-2022/20650 Side 7 av 16 med trafikkansvar har tiltru til at dette er realistisk. Det er sannsynleg at trafikksituasjonen i omr\u00e5det vert merkbart forverra med dette planforslaget, og det er ikkje funne gode avb\u00f8tande tiltak. 5.2 Bustadfelt BK/BF3 I gjeldande reguleringsplan er det opna for 2 nye byggeomr\u00e5de for bustader i skr\u00e5ninga langs vegen Indre S\u00e6dal (BKS10 og BKS11). Desse skal vurderast flytta til ei ny plassering h\u00f8gare oppe i lia og innanfor same eigedom. Feltet m\u00e5 vegutl\u00f8ysast via Rinddalen. Denne endringa har direkte samanheng med idrettshallen, og ligg til grunn for samarbeidet mellom idrettslaget og grunneigar. Vurderingstemaet i planen er dermed uvanleg, b\u00e5de ved at ny bustadbygging allereie er regulert og sp\u00f8rsm\u00e5let er avgrensa til mogleg flytting, og ved at tiltaket m\u00e5 sj\u00e5ast i samanheng med idrettshallen. Ein situasjon med b\u00e5de ny idrettshall og vidaref\u00f8ring av dei 2 regulerte bustadfelta langs Indre S\u00e6dal vil vera sv\u00e6rt uheldig for landskap og kulturmilj\u00f8. Den nye plasseringa har b\u00e5de negative og positive sider, men PBE vurderer endringa samla sett som positiv. Endringa er innarbeidd i planforslaget, med eit nytt bustadfelt BK/BF3 i Rinddalen. Nye f\u00f8rem\u00e5l for arealet langs Indre S\u00e6dal er n\u00e6rmilj\u00f8anlegg NMA1 og uteareal for bustad UTE2. Dei negative sidene knyter seg s\u00e6rleg til nedbygging av natur, utviding av byggesona inn i byfjellsomr\u00e5de og byspreiing/auka transportarbeid. Den kommunale vegen Rinddalen manglar god tilrettelegging for g\u00e5ande, og b\u00f8r i utgangspunktet ikkje belastast med mykje ny biltrafikk. PBE vurderer det som positivt at kulturlandskapet og naturmilj\u00f8et langs Indre S\u00e6dal vert teke vare p\u00e5 og n\u00e6rmilj\u00f8anlegget vert betre. Vegetasjonen p\u00e5 den nye tomta har ikkje spesielt h\u00f8g verdi, og har mindre interesse enn den tidlegare sl\u00e5ttemarka langs Indre S\u00e6dal. Plasseringa kjem ikkje i konflikt med viktige innfallsportar til Land\u00e5sfjellet, og endringa vil motvirka auka biltrafikk i Indre S\u00e6dal som er ei viktig gangrute mot fjellet. I gjeldande plan er det ein konflikt knytt til st\u00f8y og lys grunna kort avstand mellom nye bustader og n\u00e6rmilj\u00f8anlegget. Dette problemet vert redusert med den nye plasseringa. Planforslaget tilr\u00e5r f\u00f8lgjande avb\u00f8tande tiltak: - Lokaliseringa ligg i skog, og det b\u00f8r ikkje startast anleggsarbeid i hekketida for fugl. - Avrenning av partiklar til vassdraget i anleggsfasen skal kontrollerast. - Det b\u00f8r etablerast ein ny snarveg for g\u00e5ande mellom \u00f8vre Rinddalen og dalbotnen, via trapper i omr\u00e5de #4 og #5 (sj\u00e5 ogs\u00e5 kap. 5.4). Desse tiltaka er innarbeidde i planforslaget. Vegtilkomsten til det nye bustadfeltet g\u00e5r over ein annan privat eigedom, og gjennomf\u00f8ring av tiltaket kan verta avhengig av kommunal medverknad (sj\u00e5 ogs\u00e5 kap. 5.6). Saksnummer PLAN-2022/20650 Side 8 av 16 5.3 Veg og trafikk Det er sannsynleg at planforslaget vil f\u00e5 stor negativ effekt for trafikksituasjonen i omr\u00e5det, og det er ikkje funne gode l\u00f8ysingar p\u00e5 dette (jf. planomtalen kap. 9.2). Planforslaget f\u00f8resl\u00e5r ingen store endringar i vegsituasjonen samanlikna med gjeldande omr\u00e5deplan. Enkelte justeringar og presiseringar er likevel tilr\u00e5dd: Nytt fortau p\u00e5 vestsida av Nye S\u00e6dalsveien g\u00e5r ut. Dette er vurdert som lite viktig for trafikktryggleiken i omr\u00e5det, og dessutan som uheldig for vassdraget. Turvegen gjennom n\u00e6rmilj\u00f8anlegget kan ogs\u00e5 erstatta noko av funksjonen for dette fortauet. Planen tilr\u00e5r 2 nye vegtiltak: omlegging av vendesl\u00f8yfa ved skulen og omlegging av nedre del av gangvegen fr\u00e5 Rinddalen. Tiltaka er vurderte som positive for trafikktryggleik og for skulen sitt uteareal. Ingen av tiltaka har direkte samanheng med andre tiltak i planen, og er difor berre viste som moglege tiltak, utan krav om gjennomf\u00f8ring. Planen konkretiserer tilbodet for sykkelparkering samanlikna med gjeldande plan, fordi omr\u00e5deplanen si tilvising til kommuneplanen gir f\u00e5 avklaringar og fordi planen vert avhengig av god sykkelparkering (planomtalen kap 9.2.3). Dersom det seinare vert behov for meir sykkelparkering i omr\u00e5det enn planforslaget legg til grunn kan det vera tenleg \u00e5 etablera eit tilbod i felt GN8, p\u00e5 s\u00f8rsida av parkeringsplass PP1. Dette omr\u00e5det ligg tett ved vegen, og er gr\u00e5tt trafikkareal i utgangspunktet. Parkering for bil vert vidaref\u00f8rt uendra, men med ei viss innstramming knytt til kantparkering langs vegen (kantparkeringa ville ogs\u00e5 blitt vesentleg redusert etter omr\u00e5deplanen, grunna regulering av eit fortau p\u00e5 vestsida av vegen). Planen sine rekkef\u00f8lgekrav til vegtiltak vert vidaref\u00f8rte i samsvar med prioriteringane i omr\u00e5deplanen. Rekkef\u00f8lgekrava vert kopla b\u00e5de til 11-banen og til idrettshallen, fordi status for fleire av tiltaka er uklar p\u00e5 dette stadiet i planprosessen og i byggeprosessen for 11- banen. 5.4 Anna planinnhald Andre tiltak i planforslaget er i hovudsak enkle, og utfyllande informasjon g\u00e5r fram av planomtalen. Nye trapper ligg inne som rekkef\u00f8lgekrav til bustadfeltet (#4) og idrettshallen (#5). Desse vert omtala her sidan b\u00e5de grunneigar og idrettslaget ikkje \u00f8nskjer regulering av trappene. PBE vurderer at nye trapper i denne traseen kan f\u00e5 stor nytte, og at desse b\u00f8r inng\u00e5 i planen: - Trappene blir den kortaste vegen mellom \u00f8vre Rinddalen og naturlege m\u00e5lpunkt i dalbotnen, og kan dermed bli ein attraktiv snarveg for eit st\u00f8rre nabolag. - Gode trapper, som alternativ og supplement til ein sv\u00e6rt bratt gangveg (om lag 1:6, og stadvis brattare), kan vera spesielt nyttig for personar som er avhengige av god tilrettelegging. Trappene skal m.a. utstyrast med handlister og kvileplassar. - Trappene kan medverka til redusert biltrafikk, og dermed betre tryggleik i Rinddalen. - Trappene kan bli eit attraktivt treningsanlegg, b\u00e5de for organisert og individuell bruk. Saksnummer PLAN-2022/20650 Side 9 av 16 B\u00e5de KPA (pkt. 8.2.1) og arkitekturstrategien stiller krav om at nye tiltak skal tilf\u00f8ra lokalmilj\u00f8et nye kvalitetar, og trappene kan vera eit konstruktivt svar p\u00e5 dette. Det er usikkert i kva grad g\u00e5ande fr\u00e5 det nye bustadfeltet vil finna trappene relevante, s\u00e6rleg p\u00e5 tur ned, sidan bustadfeltet f\u00e5r sin eigen snarveg som kjem ned i gangvegen noko lenger nede (omr\u00e5de #3). Det er likevel relevant \u00e5 knyta tiltaket til bustadfeltet som eit rekkef\u00f8lgekrav, i lys av funksjonen som avb\u00f8tande tiltak. Bustadfeltet er i utgangspunktet plassert utanfor byggesona, og vil dermed vera meir trafikkskapande enn \u00f8nskeleg. Tiltaket kan f\u00e5 positiv effekt b\u00e5de i h\u00f8ve til trafikkvolum og tryggleik i Rinddalen, og som ei standardheving av dagens mangelfulle tilbod. Det b\u00f8r ogs\u00e5 nemnast at bustadfeltet f\u00e5r fritak fr\u00e5 dagens krav til opparbeiding av n\u00e6rmilj\u00f8anlegget, grunna flyttinga fr\u00e5 Indre S\u00e6dal til Rinddalen. 5.5 Oppsummering av enkelte vurderingstema Naturmangfald Arealdisponeringa langs elva kjem i direkte konflikt med ein viktig \u00f8kologisk korridor, og som f\u00f8lgje av dette vil planforslaget bryta med fleire av naturmangfaldlova sine prinsipp for offentleg forvalting (jf. planomtalen kap. 9.1.2 og 9.3.2). Tomtevalet for idrettshallen er hovud\u00e5rsaka til dette, men ogs\u00e5 turvegen kjem sv\u00e6rt tett p\u00e5 elva p\u00e5 grunn av arealbehovet for n\u00e6rmilj\u00f8anlegget og 5-banen. Ogs\u00e5 bustadfeltet kjem i konflikt med natur, men p\u00e5 ein annan m\u00e5te og med mindre omfattande konsekvensar. Tiltaket er ei flytting av tidlegare regulert byggeareal, som frigir verdfull natur langs vegen Indre S\u00e6dal. Endringa vil ogs\u00e5 vera positiv for kulturlandskapet i omr\u00e5det. PBE vurderer flyttinga av bustadf\u00f8rem\u00e5let som eit positivt tiltak som oppfyller naturmangfaldlova sine krav. Vassdraget, sett i samanheng med Rambj\u00f8ra naturreservat, utgjer ein viktig og i stor grad intakt \u00f8kologisk korridor p\u00e5 heile strekninga fr\u00e5 Nesttunvatnet til byfjellet. Planomr\u00e5det er truleg mellom dei delstrekningane som har d\u00e5rlegast standard i dag, og heller ikkje gjeldande reguleringsplan sikrar juridisk vern av denne funksjonen p\u00e5 ein god m\u00e5te. Dr\u00f8ftingstemaet blir dermed langt p\u00e5 veg potensialet for \u00e5 styrka elvekorridoren sin \u00f8kologiske funksjon for planter og dyr i framtida. Det er framleis mogleg \u00e5 sikra ein fungerande \u00f8kologisk korridor gjennom planomr\u00e5det, ogs\u00e5 innanfor ramma av gjeldande plan, avhengig av korleis det vert prioritert mellom n\u00e6rmilj\u00f8anlegg og vassdragsnatur. Dersom det kjem eit stort bygg p\u00e5 det trongaste punktet i dalbotnen vert det p\u00e5 permanent basis bygd ein \u00abpropp\u00bb i denne korridoren. Kulturmilj\u00f8 og landskap B\u00e5de kulturmilj\u00f8et og landskapet i planomr\u00e5det har stor lokal verdi, med s\u00e6rleg vekt p\u00e5 gardstunet og det opne, gr\u00f8ne landskapet i dalbotnen. Dette er m.a. tydeleg l\u00f8fta fram i omr\u00e5dereguleringa og kulturminnegrunnlaget til denne. Plasseringa av idrettshallen, rett framfor gardstunet og midt i den trongaste punktet av dalen, er sv\u00e6rt uheldig for begge tema. Saksnummer PLAN-2022/20650 Side 10 av 16 Barn og unge S\u00e6dalen treng nye tilbod og betre tilrettelegging p\u00e5 idrettsfeltet, og dette er planforslaget sitt hovudm\u00e5l. Planen vil difor ha positiv effekt, s\u00e6rleg for barn og unge som driv organisert idrett. Med idrettshall, to fotballbanar og eit utand\u00f8rs idrettsanlegg vil omr\u00e5det f\u00e5 h\u00f8g grad av tilrettelegging med prioritet til idrett og organisert aktivitet. PBE vil p\u00e5peika at det vert lite areal tilbake til eigenorganisert aktivitet og til dei gruppene av barn og unge som har interesser i andre retningar enn idrett. Denne problemstillinga kan sl\u00e5 ulikt ut for gutar og jenter, og for ulike aldersgrupper. P\u00e5 dette punktet er planforslaget ikkje i tr\u00e5d med gjeldande reguleringsplan, som prioriterer alt arealet p\u00e5 vestsida av elva og s\u00f8r for 5-banen for eigenorganisert aktivitet. Sp\u00f8rsm\u00e5let vart l\u00f8fta i h\u00f8yringsfasen, og merknadane gjev ikkje haldepunkt for at lokalmilj\u00f8et er uroa for dette. PBE sitt \u00e5rsoppdrag \u00c5rsoppdraget for 2025 gir prioriterte tematiske f\u00f8ringar for etaten knytt til planarbeid. Sentrale tema vert dr\u00f8fta ulike stader i saka, tema som er aktuelle for planarbeidet er ogs\u00e5 kort omtala her: - Gr\u00f8nt tak p\u00e5 idrettshallen er eit vilk\u00e5r i planforslaget. Dette er m.a. viktig for handtering av overvatn i eit flaumutsett vassdrag. Annan bruk av taket b\u00f8r avgrensast fordi heile takflata vert til dels tydeleg eksponert fr\u00e5 omkringliggjande terreng. - Planen er negativ for kulturmilj\u00f8, historisk s\u00e6rpreg og vern av gr\u00f8ne lunger. - Situasjonen for matjord er uendra eller forbetra i h\u00f8ve til gjeldande plansituasjon. Dei omr\u00e5da som er aktuelle for bygg og tiltak er masseutskifta eller tilf\u00f8rt nye massar tidlegare, og framst\u00e5r til dels som skrotemark. Skr\u00e5ninga i vest, som framleis har preg av sl\u00e5ttemark, vert vidaref\u00f8rt dersom bustadfeltet vert flytta. Den s\u00f8rlegaste delen av tidlegare regulert n\u00e6rmilj\u00f8anlegg, som har det mest intakte markdekket, vert tilr\u00e5dd tilbakef\u00f8rt til natur ved at turvegen vert lagt p\u00e5 vestsida av dalen p\u00e5 denne strekninga. - Det er sannsynleg at parkeringsdekninga for bil vert for l\u00e5g, men kapasiteten kan ikkje utvidast utan sv\u00e6rt uheldige naturinngrep. Ingen partar \u00f8nskjer at parkeringskapasiteten skal utvidast. - Gjenbruk av bygg er ivareteke p\u00e5 ein god m\u00e5te, ved at l\u00f8a i nord f\u00e5r ny bruk tilpassa n\u00e6rmilj\u00f8anlegget. Ingen bygningar skal rivast. Byr\u00e5dssak 1030/24 Byr\u00e5dssaka til offentleg ettersyn l\u00f8ftar fram enkelte tema og forhold som skal vurderast s\u00e6rskilt i sluttfasen av planarbeidet. Status p\u00e5 desse punkta kan oppsummerast slik: 1. N\u00e6rmilj\u00f8anlegget NMA1 o Planprosessen har ikkje gitt grunnlag for \u00e5 endra eller vidareutvikla innhaldet i anlegget, men f\u00f8resegner som skal bidra til god utforming er vidaref\u00f8rt fr\u00e5 omr\u00e5deplanen. Planforslaget er fleksibelt n\u00e5r det gjeld innhaldet i anlegget, men idrettslaget sitt konsept ligg til grunn for illustrasjonane. 2. Bustadfeltet BK/BF3 o Det er ikkje gjort endringar i h\u00f8ve til h\u00f8yringsutkastet, og situasjonen er kompleks. Den nye plasseringa er utfordrande for fleire tema, men planl\u00f8ysinga f\u00e5r likevel ei tydeleg overvekt av positive verknader. 3. Naturmangfald og landskap o F\u00f8resetnaden om at naturmangfaldlova, landskapet og den \u00f8kologiske korridoren langs elva skal vera f\u00f8rande for planarbeidet let seg ikkje sameina med rammene for planprosessen. Planen f\u00e5r stor negativ verknad, og det er berre oppn\u00e5dd marginale forbetringar. Saksnummer PLAN-2022/20650 Side 11 av 16 4. Matjord o Temaet er forsvarleg ivareteke, delvis ved at viktige delomr\u00e5de endrar status fr\u00e5 byggeomr\u00e5de til natur, og delvis ved at omr\u00e5de for nye tiltak ikkje inneheld gode jordressursar. 5. Klimagassberekning o Planmaterialet er supplert med utfyllande informasjon (vedlegg). 6. Trafikk og mobilitet o Det er berre gjort mindre justeringar i planmaterialet. Temaet kan ikkje svarast ut p\u00e5 ein god m\u00e5te, og store trafikale utfordringar i omr\u00e5det m\u00e5 p\u00e5reknast. 7. Idrettshallen IDR3 o Bygget er forbetra og redusert i storleik i h\u00f8ve til h\u00f8yringsutkastet. Dette har ein viss positiv effekt, prim\u00e6rt for arkitektur og estetikk. Effekten av endringane i h\u00f8ve til dei dominerande arealbrukskonfliktane er liten. R\u00e5d om ytterlegare justeringar (som ogs\u00e5 vil ha liten effekt) er ikkje tekne til f\u00f8lgje av idrettslaget. Det er ikkje naturleg \u00e5 argumentera for ytterlegare reduksjon av bygget, sidan ulempene ved dette vil vera st\u00f8rre enn nytten. 8. L\u00f8a KBA o Idrettslaget overtek bygget, og det f\u00e5r ny bruk som tener lokalmilj\u00f8et. Dette sikrar vidare bruk, i staden for riving og nybygg som ligg til grunn i gjeldande plan. Planforslaget er forbetra p\u00e5 enkelte punkt, men det er ikkje mogleg \u00e5 utarbeida eit planforslag med idrettshall p\u00e5 denne tomta som ogs\u00e5 tek slike omsyn som byr\u00e5dssaka legg til grunn. 5.6 Konsekvensar for kommunen Oreigning P\u00e5 fleire viktige punkt kan plangjennomf\u00f8ringa vera avhengig av at kommunen oreignar privat areal, eller opnar for at private partar kan gjennomf\u00f8ra oreigning, dersom det ikkje er grunnlag for privat semje. Dette gjeld f\u00f8rst og fremst for vegutl\u00f8ysing av bustadfelt BK/BF3, men situasjonen kan ogs\u00e5 oppst\u00e5 for andre tiltak som skal etablerast p\u00e5 privat grunn. Verknaden av ein eventuell situasjon der det ikkje er grunnlag for minneleg avtale, og kommunen ikkje opnar for oreigning, vil vera spesielt uheldig for eigar av gnr. 7/9. Her kan den situasjonen oppst\u00e5 at verken dagens regulerte bustadareal, som grunneigar frivillig gjev avkall p\u00e5, eller det nye erstatningsarealet, kan utviklast. Finansiering av tiltak i planen Idrettslaget opplyser at idrettshallen skal finansierast privat. Idrettsplanen sin anleggsdel opnar for at kommunen kan bidra med \u00e5 dekka rekkef\u00f8lgekrav. Trafikkutfordringar Planforslaget vil venteleg gje auka trafikkutfordringar langs den kommunale delen av Nye S\u00e6dalsveien. Vegen gjev i dag tilkomst m.a. til S\u00e6dalen skole, ein barnehage og VA-anlegg i byfjellet. Dersom skulen, FAU og idrettslaget ikkje lukkast i \u00e5 skapa ein kultur for mest mogleg bilfri ferdsle til og fr\u00e5 tilboda i dalen vil det truleg vera vanskeleg \u00e5 l\u00f8ysa dette problemet, og omfattande ulovleg parkering kan bli ein konsekvens av planen. Saksnummer PLAN-2022/20650 Side 12 av 16 N\u00e6rmilj\u00f8anlegget Basert p\u00e5 omr\u00e5deplanen skal anlegget vera kommunalt. Anlegget kjem tett p\u00e5 naboar, til dels med betydeleg mindre avstand enn tilr\u00e5dd i statlege rettleiarar, og i eit terreng som ikkje bidreg til skjerming av lyd og lys. Dette er ogs\u00e5 situasjonen i gjeldande reguleringsplan. Planforslaget byggjer p\u00e5 ein f\u00f8resetnad om at anlegget f\u00e5r tydelege reglar for drifta, m.a. med stengetid, automatisk sl\u00f8kking av lys og forbod mot musikk. Desse reglane m\u00e5 f\u00f8lgjast dersom situasjonen skal vera tilr\u00e5deleg. R\u00f8ynsle fr\u00e5 andre tilsvarande situasjonar tilseier at reglar \u00e5leine ikkje er tilstrekkeleg \u2013 det krevst ogs\u00e5 ei tydeleg oppf\u00f8lging, t.d. gjennom eit organisert tilsyn eller ved bruk av vektartenester. 5.7 Kvalitetsm\u00e5l som ikkje vert innfridd Viktige tema der planforslaget ikkje n\u00e5r opp i h\u00f8ve til generelle forventingar til kvalitet i arealplanlegginga kan oppsummerast slik: - Naturmangfald: negativ verknad for \u00f8kologisk korridor, og manglande alternativvurdering. - ROS: trafikkavvikling og trafikktryggleik langs Nye S\u00e6dalsveien. - Landskap: negativ p\u00e5verknad p\u00e5 det opne, gr\u00f8ne landskapsdraget mot byfjellet. - Kulturmilj\u00f8: negativ p\u00e5verknad s\u00e6rleg for gardstunet vest for hallen og for det historiske jordbrukslandskapet som tunet inng\u00e5r i. - Vassdraget generelt, m.a. i h\u00f8ve til vassressurslova \u00a7 11 om kantvegetasjon og vassforskrifta \u00a7 12 om \u00f8kologisk tilstand. NVE har varsla at idrettshallen kan verta underlagt konsesjonshandsaming etter vassressurslova, og at det ikkje er teke endeleg stilling til dette. Det er uklart kva konsekvensar dette eventuelt kan f\u00e5 for plangjennomf\u00f8ringa. 5.8 Ytterlegare tiltak for milj\u00f8forbetring Gjennom planprosessen er det p\u00e5vist fleire moglege tiltak som kan betra situasjonen for relevante milj\u00f8tema, men som idrettslaget ikkje har st\u00f8tta og som ikkje er innarbeidde i planforslaget. Dette gjeld s\u00e6rleg f\u00f8lgjande tiltak: 1. Vurdera ei anna plassering av idrettshallen. Det mest aktuelle alternativet innanfor planomr\u00e5det er ei plassering litt lenger s\u00f8r og inn i skr\u00e5ninga mot vest. Dette kan sannsynlegvis redusera planen sitt konfliktniv\u00e5. Bygget kan f\u00e5 vesentleg st\u00f8rre avstand til elva, og landskapet f\u00e5r eit opnare preg. Planomtalen kap. 9.1.6 dr\u00f8ftar dette n\u00e6rare. Saksnummer PLAN-2022/20650 Side 13 av 16 2. Arealet for n\u00e6rmilj\u00f8anlegg/idrett NMA1 s\u00f8r for hallen kan reduserast i omfang. Turvegen kan d\u00e5 leggjast med st\u00f8rre avstand til elva, og den \u00f8kologiske korridoren kan utvidast over ei strekning p\u00e5 om lag 70 meter. Tilsvarande prinsipp kan ogs\u00e5 leggjast til grunn for situasjonen p\u00e5 nordsida av hallen \u2013 ball\u00f8kka IDR2 kan reduserast meir enn planforslaget legg til grunn, til fordel for elva og kantsona. 3. Tiltak mot framandartar og restaurering av kantsone langs elva kan gjennomf\u00f8rast i st\u00f8rre omfang enn planforslaget legg til grunn. Dette kan utviklast til eit effektivt avb\u00f8tande tiltak dersom meir av elvenaturen vert restaurert. I dag er elva i stor grad prega av tidlegare generasjonar sitt behov for \u00e5 prioritera landbruket heilt ut p\u00e5 elvekanten, og planforslaget legg berre opp til restaurering av den delstrekninga langs idrettshallen som skal erosjonssikrast. I denne saka kan det stillast vilk\u00e5r om \u00f8kologisk kompensasjon, sidan det er ein tydeleg samanheng mellom utbyggingsprosjektet og det aktuelle tiltaket. Utgangspunktet etter naturmangfaldlova \u00a7 11 er at kostnader ved \u00e5 avgrense skade p\u00e5 naturmangfald er tiltakshavar sitt ansvar. Vidare finst det ogs\u00e5 andre moglege tiltak som b\u00f8r nemnast: 4. Ombygging av snusl\u00f8yfa ved skulen kan framskundast. Dette p\u00e5virkar ikkje hovudsp\u00f8rsm\u00e5let i plansaka, men vil ha positiv effekt for skulen ved at tilgangen p\u00e5 trafikksikkert og lett tilgjengeleg uteareal vert betra. Den viktigaste ulempa vil vera ei viss omdisponering av natur p\u00e5 austsida av elva, p\u00e5 tidlegare innmark som er under attgroing. 5. Ved barnehagen, like nord for planomr\u00e5det, er det etablert parkering inn i regulert gr\u00f8nstruktur langs elva. Denne situasjonen kan rettast. Dette vil vera enkelt \u00e5 gjennomf\u00f8ra, men har ikkje direkte samanheng med planarbeidet og vil ha avgrensa effekt. Tiltak 1 vil vera avhengig av ein ny prosess med endring av planen og ny h\u00f8yring. Dei andre tiltaka kan innarbeidast i planen utan ny h\u00f8yring, men enkelte av desse kan f\u00e5 betydelege konsekvensar for idrettslaget og grunneigar. Saksnummer PLAN-2022/20650 Side 14 av 16 6. Oppsummering Planforslaget svarar p\u00e5 bystyret si bestilling i sak 209/20, og legg vekt p\u00e5 idrettslaget sine \u00f8nskje. I denne saka m\u00e5 det gjerast krevjande prioriteringar mellom viktige samfunnsomsyn som dreg i ulike retningar. Stikkordsmessig kan situasjonen oppsummerast slik: \u2022 Trongen for ein ny idrettshall i S\u00e6dalen er godt underbygd. Tiltaket vil ha stor samfunnsnytte og har brei lokal st\u00f8tte. \u2022 Planforslaget viser at idrettshallen kan byggjast p\u00e5 den aktuelle tomta. \u2022 Ein kombinasjon av ny idrettshall og tidlegare regulerte bustadomr\u00e5de langs Indre S\u00e6dal vil vera sv\u00e6rt uheldig. Det aktuelle bustadpotensialet b\u00f8r flyttast i samsvar med bestillinga. \u2022 Den \u00f8kologiske korridoren langs elva vert styrka samanlikna med det minstekravet som ligg til grunn for gjeldande plan. \u2022 Planforslaget er forsvarleg opplyst og kan eigengodkjennast. \u2022 Planforslaget har samstundes fleire negative konsekvensar: o Tomtevalet for idrettshallen er konfliktfylt, s\u00e6rleg i h\u00f8ve til vassdrag, \u00f8kologisk korridor, landskap og kulturmilj\u00f8. Plasseringa bryt med sentrale premissar i enkelte sektorlover, forskrifter og kommunale styringsdokument. o Planen har eit snevert utgangspunkt, og dr\u00f8ftar berre ei f\u00f8rehandsbestemt tomt for idrettshallen. Det er sannsynleg at det finst ei alternativ plassering innanfor planomr\u00e5det med l\u00e5gare konfliktniv\u00e5. o Det m\u00e5 p\u00e5reknast at ein allereie krevjande trafikksituasjon i omr\u00e5det vert forverra. Dette er s\u00e6rleg uheldig i n\u00e6romr\u00e5det til ein barneskule. Det er ingen enkle avb\u00f8tande tiltak som kan retta p\u00e5 denne situasjonen. o Det som etter gjeldande plan skal bli eit n\u00e6rmilj\u00f8anlegg med tilbod for alle brukargrupper vert eit reint idrettsanlegg. PBE understrekar at det nye bustadfeltet kan bli avhengig av kommunalt l\u00f8yve til privat oreigning av veggrunn for \u00e5 kunna gjennomf\u00f8rast. Tilr\u00e5dd vedtak: I medhald av plan- og bygningslova \u00a7 12-12 vert f\u00f8lgjande forslag til detaljregulering vedteke: a. Fana. Gnr 7 bnr 9 mfl., Indre S\u00e6dal, idrettshall. Arealplan-ID 70470000, vist p\u00e5 plankart sist datert 19.03.2025. b. Tilh\u00f8yrande reguleringsf\u00f8resegner, datert 19.03.2025. Plan- og bygningsetaten Vigdis Berge Avdelingsleder Tarje Wanvik Etatsleder Saksnummer PLAN-2022/20650 Side 15 av 16 Dette dokumentet er godkjent elektronisk. Vedlegg: \u2022 Plankart datert 19.03.2025 \u2022 Reguleringsf\u00f8resegner datert 19.03.2025 \u2022 Planomtale datert 19.03.2025 \u2022 Merknadsskjema datert 19.03.2025 \u2022 Situasjonsplan flerbrukshall og n\u00e6rmilj\u00f8anlegg sist datert 19.03.2025 \u2022 ROS-analyse datert 30.06.2015 \u2022 Flomfarevurdering versjon 2 datert 05.06.2024 \u2022 Skredfarevurdering datert 01.03.2019 \u2022 VA-rammeplan omr\u00e5deplan datert 16.03.2018 \u2022 Vindanalyse datert 16.04.2021 \u2022 Fagrapport naturmangfold datert oktober 2023 Utfyllande om idrettshallen IDR3: \u2022 Idrettshallen \u2013 illustrasjonar og utfyllande informasjon \u2022 Klimagassrapport datert 28.01.2025 \u2022 VA-rammeplan flerbrukshall datert 14.02.2025 Med fleire vedlegg til VA-rammeplanen i dok.nr. 93, revidert vedlegg GH01 i dok.nr.101 og uttale fr\u00e5 Bergen Vann i dok.nr. 100 Utfyllande om bustadfelt BK/BF3: \u2022 Planbeskrivelse delfelt datert jan og mars 2023 \u2022 Illustrasjonsplan delfelt datert 09.02.2023 \u2022 Terrengprofiler delfelt datert 09.02.2023 \u2022 ROS-analyse delfelt datert 30.03.2023 \u2022 VAO-rammeplan delfelt datert 29.03.2023 \u2022 VAO-rammeplan delfelt kart datert 29.03.2023 Med fleire vedlegg i dok.nr. 4 og uttale fr\u00e5 Bergen Vann i dok.nr. 94 Fullstendig dokumentoversikt og saksgang, se https://www.bergen.kommune.no/omkommunen/offentlig- innsyn/innsynplanogbyggesak saksnr PLAN-2022/20650 Saksnummer PLAN-2022/20650 Side 16 av 16 "
}