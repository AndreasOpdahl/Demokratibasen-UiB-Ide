{
  "dokument_id": "5b545ba7-d768-55a8-b683-4b6058416c74",
  "doc_type": "case_presentation",
  "kommune": 4601,
  "tittel": "Representantforslag fra Ingrid Nergaard Fjeldstad (V) om Mer aktivitet p\u00e5 og ved vann i Store Lungeg\u00e5rdsvann og Puddefjorden ",
  "url": "https://bergen.kommune.no/politikere-utvalg/api/fil/bk360/12175205/Framstilling-Representantforslag-fra-Ingrid-Nergaard-Fjeldstad-V-om-Mer-aktivitet-pa-og-ved-vann-i-Store-Lungegardsvann-og-Puddefjorden-",
  "tekst": " Forretningsutvalget Saksframstilling V\u00e5r referanse: 2025/123083-2 Saksbehandler: Frank Wessels Representantforslag fra Ingrid Nergaard Fjeldstad (V) om Mer aktivitet p\u00e5 og ved vann i Store Lungeg\u00e5rdsvann og Puddefjorden Hva saken gjelder Bystyrerepresentanten Ingrid Nergaard Fjeldstad (V) har overlevert et representantforslag iht. punkt 3.2. i Reglement for Bergen bystyre og utvalgene 2023 - 2027. Forslaget ble overlevert ordf\u00f8reren i bystyrets m\u00f8te 19.02.25. Forslaget lyder som f\u00f8lger: Puddefjorden og Store Lungeg\u00e5rdsvann har blitt renset og f\u00e5tt ny sj\u00f8bunn. Livet i havet er p\u00e5 vei tilbake. Byen venter p\u00e5 bystranden, og mellomtiden b\u00f8r brukes p\u00e5 \u00e5 tilrettelegge for aktivitet p\u00e5 og ved vann. N\u00e5r bystranden en gang blir ferdig gir dette muligheter for mer aktivitet og tilbud for Bergen. Etter den standen Store Lungeg\u00e5rdsvannet har v\u00e6rt i tidligere er det desto viktigere \u00e5 ta vare p\u00e5 omgivelsene. Sj\u00f8bunnen i Store Lungeg\u00e5rdsvannet har v\u00e6rt sterkt forurenset av tungmetaller og organiske milj\u00f8gifter. I f\u00f8rste halv\u00e5r av 2023 fjernet kommunen 84 tonn boss fra sj\u00f8bunnen. Arbeidet med \u00e5 legge ut ny, og ren sj\u00f8bunn startet i oktober 2023 og var ferdig v\u00e5ren 2024. Den nye sj\u00f8bunnen best\u00e5r av flere lag finkornet sand, som sk\u00e5nsomt er lagt utover bunnen. Det er brukt cirka 120.000 kubikkmeter sand for \u00e5 lage en ny sj\u00f8bunn, som har en tykkelse p\u00e5 minimum 30 centimeter. Etter at den nye sj\u00f8bunnen var ferdig, er den kontrollert. Vi har unders\u00f8kt om sj\u00f8bunnen er tykk nok, at den dekker hele vannet og at den er ren. M\u00e5lingene er gode. Store Lungeg\u00e5rdsvann skal forvaltes som et stort og \u00e5pent landskapsrom for rekreasjon, avkobling og sj\u00f8tilknyttede aktiviteter, til beste for byens befolkning. Reguleringsplanen for Store Lungeg\u00e5rdsvann har prioritert en del av vannspeilet for naturmilj\u00f8 og ikke-motorisert idrett, sport og rekreasjon. Bergen har en unik mulighet n\u00e5 til \u00e5 lage et milj\u00f8 for ikke-motoriserte vannaktiviteter. Padling, SUP, roing, seiling, sv\u00f8mming og dykking. Det er flere aktive idrettsklubber i omr\u00e5det som gjerne vil utvide og utvikle om de f\u00e5r lov til \u00e5 bruke noe areal p\u00e5 land for lagring av b\u00e5ter. Representanten mener at det b\u00f8r v\u00e6re en god miks av frivillige, ideelle og kommersielle akt\u00f8rer i omr\u00e5det. Mange av byens tilreisende og innbyggere ville nok leid en b\u00e5t for noen timer om det hadde v\u00e6rt anledning til det. Bergen har en stolt kystkultur, og det b\u00f8r vi ogs\u00e5 finne igjen i Store Lungeg\u00e5rdsvann og Puddefjorden. 1 Forslag til vedtak: - Bystyret ber byr\u00e5det sette av midler til lag og foreninger som vil skape aktivitet p\u00e5 og ved Store Lungeg\u00e5rdsvann - Bystyret ber byr\u00e5det gi tillatelser til bruk av areal p\u00e5 land for lagring av b\u00e5ter - Bystyret ber byr\u00e5det gi tillatelse til flytebrygger for b\u00e5ter som deles. I kommuneloven er representantenes forslagsrett regulert i \u00a710-9: \u00a7 10-9. Forslagsrett Medlemmer av kommunestyret og fylkestinget kan fremme forslag som gjelder kommunens eller fylkeskommunens virksomhet, for kommunestyret eller fylkestinget. I samme valgperiode kan det ikke fremmes forslag med samme innhold som et tidligere forslag som er fremmet etter bestemmelsen her, eller med samme innhold som en sak som tidligere er behandlet av kommunestyret, fylkestinget eller et av deres organer. Kommunestyret og fylkestinget avgj\u00f8r selv hvordan forslaget skal behandles. I henhold til punkt 3.2 Reglement for Bergen bystyre og utvalgene 2023-2027 skal forretningsutvalget ta stilling om et forslag skal oversendes byr\u00e5det, bystyrets kontor eller kontrollutvalget for uttalelse/vurdering f\u00f8r det utarbeides sak for bystyret. Forretningsutvalget gir innstilling til bystyret for forslag som forretningsutvalget anbefaler \u00e5 avvise. Bystyredirekt\u00f8ren mener at forslaget er i overensstemmelse med de formelle kravene i kommuneloven \u00a7 10-9 og anbefaler at forslaget sendes byr\u00e5det for videre utredning. Vurdering fra byr\u00e5det vil f\u00f8lge saken som vedlegg i notats form. For at saken kan behandles senest 6 m\u00e5neder etter at forslaget er overlevert ordf\u00f8reren i et bystyrem\u00f8te, m\u00e5 den behandles i bystyret senest i m\u00f8te 18.06.25. F\u00f8rste forslag til vedtakspunkt, samt hovedtiln\u00e6rmingen i representantforslaget, trekker i retning av at utvalg for finans, kultur og n\u00e6ring avgir innstilling i saken p\u00e5 bakgrunn av utvalgets ansvar for frivillig arbeid innen lag og organisasjoner. Punkt to og tre trekker mer i retning av byutvikling. Etter en samlet vurdering foresl\u00e5r bystyredirekt\u00f8ren at utvalg for finans, kultur og n\u00e6ring avgir innstilling i saken. Forslag til vedtak: 1. Representantforslaget oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 18.06.25. 3. Utvalg for finans, kultur og n\u00e6ring avgir innstilling i saken. Dato: 25. februar 2025 \u00d8ivind Hauge St\u00f8le - fagleder Frank Wessels - seniorr\u00e5dgiver Dokumentet er godkjent elektronisk. 2 "
}