{
  "dokument_id": "88660c13-5e9a-5c8d-8d8d-1e05b6f0f8d2",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 123 fra Chris J\u00f8rgen K. R\u00f8dland (H) til Christine Kahrs (H) om anlegg av VA-ledninger i S\u00f8re Drot",
  "url": "https://bergen.kommune.no/politikere-utvalg/api/fil/bk360/10969912/Svar-pa-skriftlig-sporsmal-nr-123-fra-Chris-Jorgen-K-Rodland-H-til-Christine-Kahrs-H-om-anlegg-av-VA-ledninger-i-Sore-Drot",
  "tekst": " BBU - kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/105022-3 Saksbehandler: J\u00f8rgen Alr\u00e6k Fra Dato: 19. august 2024 Byr\u00e5d for byutvikling Svar p\u00e5 skriftlig sp\u00f8rsm\u00e5l nr. 123 fra Chris J\u00f8rgen K. R\u00f8dland (H) til Christine Kahrs (H) om anlegg av VA-ledninger i S\u00f8re Drotningsvik - Utvalg for milj\u00f8 og byutvikling Representanten Chris J\u00f8rgen K. R\u00f8dland har den 24. juni sendt inn f\u00f8lgende skriftlige sp\u00f8rsm\u00e5l: \u00abBeboere i S\u00f8re Drotningsvik Bergen Vest har mottatt nabovarsel vedr\u00f8rende s\u00f8knad om anlegg av VA-ledninger i omr\u00e5det. S\u00f8knaden ser i utgangspunktet ganske tilforlatelig ut og er ogs\u00e5 det. Det er snakk om en overvannsledning med kummer i den planlagte gangveien i omr\u00e5det. Leser man saken og kjenner omr\u00e5det dukker det likevel opp noen sp\u00f8rsm\u00e5l. I selve s\u00f8knaden foreligger der flere dispensasjonss\u00f8knader hvor man konkret referere til avl\u00f8psrenseanlegg: Fordelene ved en dispensasjon vil v\u00e6re at samfunnsviktig infrastruktur kan etableres. Tiltaket er en del av Bergen Vann sine planer om et nytt renseanlegg i Drotningvika og m\u00e5 i ses i et st\u00f8rre samfunnsnyttig perspektiv. Dette vil f\u00f8re til en tryggere, mer milj\u00f8vennlig og bedre avl\u00f8psl\u00f8sning for hele omr\u00e5det. Vi opplever at det vises til avl\u00f8psrenseanlegg som om denne har v\u00e6rt gjennom en godkjent reguleringsomgang. P\u00e5 kommunens sider st\u00e5r det at reguleringsplanen for renseanlegget skulle gjennomf\u00f8res v\u00e5ren 2023. Sp\u00f8rsm\u00e5l til byr\u00e5den: 1. Hvor langt er Bergen Vann kommet med utarbeiding av forslag til reguleringsplan og hvordan blir innbyggerne involvert? Man kan lese ut fra dispensasjonss\u00f8knaden at det allerede er et samarbeid mellom Bergen Vann og SVV/Sotra Link der man utf\u00f8rer konkrete tilrettelegginger som om reguleringsplanen er godkjent. 2. Hvor mye midler har Bergen Vann allerede benyttet i omr\u00e5det? For ordens skyld m\u00e5 det ogs\u00e5 informeres at innbyggerne i S\u00f8re Drotningsvik blir sv\u00e6rt negativt p\u00e5virket av anleggsarbeidet med nytt Sotrasamband som skal vare til sommeren 2027 if\u00f8lge planen. \u00c5 se for seg ytterligere 2 \u00e5r med anleggsarbeid med bygging av nytt avl\u00f8psrenseanlegg i dalen vil oppleves som sv\u00e6rt krevende. Nye EU-regler med sterkere krav til rensing er forest\u00e5ende, og sp\u00f8rsm\u00e5let er om det da er lurt \u00e5 bare satse p\u00e5 sekund\u00e6rrensing (Allerede bryter arealkravet for sekund\u00e6rrensing p\u00e5 minimum 5 m\u00e5l med det tilgjengelige omr\u00e5det i Drotningsvik p\u00e5 vel 3 m\u00e5l). 3. Er det vurdert f\u00e5 til et samarbeid med Ask\u00f8y kommune som planlegger renseanlegg bl.a. p\u00e5 s\u00f8rsiden av \u00f8yen? (Vann fra Bergen er planlagt, kan da avl\u00f8p til Ask\u00f8y for rensing ogs\u00e5 bli vurdert). Lokalpolitikere i Bergen Vest f\u00e5r stadig vekk direkte henvendelser fra sine innbyggere vedr\u00f8rende problemstillinger i forbindelse med utbyggingen av Nytt Sotrasamband. 4. Hvordan vil byr\u00e5det arbeide for en dialog med SVV/Sotra Link for \u00e5 gj\u00f8re situasjonen best mulig for innbyggerne som ber\u00f8res? Svar fra byr\u00e5den: 1. Bergen Vann jobber med planforslaget til reguleringsplan for Drotningsvik Renseanlegg i S\u00f8re Drotningsvika. Fremdriftsplanen er justert for \u00e5 f\u00e5 p\u00e5 plass n\u00f8dvendige avklaringer, og det ventes at planen blir sendt inn til behandling hos Plan- og bygningsetaten i Bergen kommune i l\u00f8pet av h\u00f8sten 2024. Etter at planen er sendt inn, vil det bli h\u00f8ring og offentlig ettersyn. Da vil det v\u00e6re mulig for alle \u00e5 komme med merknader til planforslaget. 2. Bergen Vann opplyser om at det er brukt midler p\u00e5 utarbeidelse av reguleringsplanen, men at ikke er gjort fysiske arbeider for nytt renseanlegg eller tilh\u00f8rende ledningsanlegg. Det legges til rette for at Sotra Link kan bygge deler av en tilf\u00f8rselsledning for spillvann som skal etableres i den nye gangvegen som Sotra Link opparbeider i Sotrasambandet. Det er ikke inng\u00e5tt avtale om at ledningsanlegget skal bygges av Sotra Link per n\u00e5, og om det blir inng\u00e5tt en slik avtale, er dette arbeider som er planlagt utf\u00f8rt mer enn ett \u00e5r frem i tid. 3. I konseptvalgutredningen fra 2021 ble avl\u00f8psrensing i samarbeid med Ask\u00f8y kommune vurdert, og dette alternativet kom d\u00e5rligere ut enn alternativet med nytt renseanlegg i S\u00f8re Drotningsvik. 4. Sotrasambandet er den st\u00f8rste enkeltkontrakten som er inng\u00e5tt av Statens vegvesen opp gjennom alle tider, og har en totalramme p\u00e5 23,1 milliarder 2022-kroner. Dette tilsier at prosjektet n\u00f8dvendigvis ber\u00f8rer mange. Byr\u00e5den har likevel stor forst\u00e5else for de som er s\u00e6rlig negativt ber\u00f8rt av anleggsarbeidene. Byr\u00e5den f\u00f8lger prosjektet n\u00f8ye og har i enkelttilfeller konstruktiv dialog med Statens vegvesen og hovedentrepren\u00f8r. Bergen kommune sin rolle og byr\u00e5dens handlingsrom er imidlertid i de fleste tilfeller begrenset av tiltakets art (offentlig veianlegg som anlegges etter gjeldende reguleringsplan). Christine Kahrs - Byr\u00e5d for byutvikling Dokumentet er godkjent elektronisk. Vedlegg: "
}