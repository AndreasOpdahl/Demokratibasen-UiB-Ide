{
  "dokument_id": "970aaeff-c677-5a55-a79b-6ceafe2bebd6",
  "doc_type": "case_presentation",
  "kommune": 5501,
  "tittel": "Godkjenning av kommunal tomt gnr/bnr. 15/970 til storhall p\u00e5 Elveneset ",
  "url": "https://innsyn.tromso.kommune.no/application/getMoteDokument?dokid=2001861885",
  "tekst": "Arkivsaksnr. 24/09808-13 Saksbehandler Stig Tore Johnsen Saksgang M\u00f8tedato Milj\u00f8-, idrett-, kultur- og samfunnsutviklingsutvalget Kommune- og byutviklingsutvalget 28.11.2024 Formannskapet 03.12.2024 Godkjenning av kommunal tomt gnr/bnr. 15/970 til storhall p\u00e5 Elveneset Kommunedirekt\u00f8rens innstilling til vedtak: 1. Kommunen, som grunneier, stiller arealet med gnr/bnr. 15/970 p\u00e5 Elveneset til disposisjon til storhall for fotballsammenslutningen. 2. Kommunen vil gjennomf\u00f8re et makebytte av tomt 15/1613 dersom dette viser seg mulig og n\u00f8dvendig for gjennomf\u00f8ring av tiltaket. 3. Makebytte og eventuelle kommunale \u00f8konomiske bidrag i prosjektet fremlegges Kommunestyret for investeringsbeslutning i hht. investeringsreglementet. Stig Tore Johnsen Mette Moh\u00e5g Kommunedirekt\u00f8r Direkt\u00f8r, Avdeling for bymilj\u00f8 1 Hva saken gjelder Saken omhandler grunnforhold, muligheter og kostnader forbundet med \u00e5 stille Elveneset i Tromsdalen til disposisjon for bygging av en ny storhall for fotball. I oktober 2022 ble det inng\u00e5tt en intensjonsavtale mellom Troms\u00f8 kommune og TUIL AS om utvikling av storhall p\u00e5 Elveneset i Tromsdalen. TUIL AS representerer en sammenslutning best\u00e5ende av Troms fotballkrets, Troms\u00f8 idrettslag (TIL) og Tromsdalen Ungdoms og Idrettslag (TUIL). Med bakgrunn i intensjonsavtalen skal kommunen bidra til realiseringen av en ny storhall for fotball, ved \u00e5 stille tomt p\u00e5 Elveneset til disposisjon. Enhet for eiendomsutvikling har f\u00e5tt i oppdrag \u00e5 utrede grunnforhold og mulighetsrommet for \u00e5 benytte denne tomten til storhall. I 2023 etablerte administrasjonen en tverrfaglig prosjektgruppe, best\u00e5ende av representanter fra enhet for park, idrett og friluftsliv (PIF), enhet for klima, milj\u00f8 og landbruk (KML), byplan, fotballen og enhet for eiendomsutvikling (EU). Prosjektgruppen fikk i oppdrag \u00e5: 1. Kartlegge mulighetsrommet for \u00e5 bygge en fotballhall p\u00e5 Elveneset. 2. Gjennomf\u00f8re en helhetlig vurdering av hva som kreves for \u00e5 etablere en fotballhall, samt vurdere kostnadene knyttet til dette. Prosjektgruppen konkluderer med at omr\u00e5det p\u00e5 Elveneset egner seg til utbygging av en slik fotballhall, men det forutsetter at man optimaliserer prosjektet og finner gode, kostnadseffektive l\u00f8sninger p\u00e5 problemstillinger knyttet til milj\u00f8forurensning i grunnen. Dette m\u00e5 l\u00f8ses i n\u00e6rt samarbeid mellom Troms\u00f8 kommune og sammenslutning av fotballen. Hvilken l\u00f8sning som velges, og hvordan kostnader til dette skal fordeles og finansieres m\u00e5 avklares f\u00f8r investeringsbeslutning kan fattes. Saksutredning 1.0 Bakgrunn Idrettsmilj\u00f8et i Troms\u00f8 har lenge etterspurt en storhall for \u00e5 kunne m\u00f8te behovet for bedre trenings- og kampfasiliteter, spesielt gjennom vinterhalv\u00e5ret. Arbeidet med \u00e5 realisere en storhall har p\u00e5g\u00e5tt i flere \u00e5r, og b\u00e5de Troms\u00f8 kommune og idrettsmilj\u00f8et ser p\u00e5 dette som et viktig tiltak for \u00e5 styrke det lokale idrettstilbudet. Elveneset med g\u00e5rds- og bruksnummer 15/970, er pekt p\u00e5 som et aktuelt omr\u00e5de \u00e5 realisere storhallen. Omr\u00e5det utgj\u00f8r den s\u00f8rlige delen av Tromsdalsfyllinga, et nedlagt avfallsdeponi som har blitt brukt i flere ti\u00e5r for deponering av b\u00e5de n\u00e6rings- og husholdningsavfall. 2 Figur 1 og 2 Kart over omr\u00e5det 3 Det er gjennomf\u00f8rt grunnunders\u00f8kelser for \u00e5 kartlegge graden av forurensing. Arbeidene omfatter geotekniske og milj\u00f8tekniske grunnunders\u00f8kelser med tilh\u00f8rende analyse. Den endelige rapporten inneholder faglige anbefalinger om n\u00f8dvendige tiltak for \u00e5 klargj\u00f8re tomten for bygging, herunder fjerning av n\u00f8dvendig forurensning. Oppdraget inkluderte ogs\u00e5 utarbeidelse av detaljerte kostnadsoverslag for disse tiltakene. Kartleggingen viser at grunnarbeider og fjerning av masser ned til 2 meters dybde vil medf\u00f8re en kostnad p\u00e5 mellom 232-239 MNOK, avhengig av valgt transportmetode for deponering av massene. Prosjektgruppens oppdrag omfattet opprinnelig kun deler av den kommunale eiendommen gnr. og bnr. 15/970. I l\u00f8pet av v\u00e5ren 2024 besluttet styringsgruppen \u00e5 utvide oppdraget til ogs\u00e5 \u00e5 inkludere to tilst\u00f8tende privateide eiendommer, for \u00e5 sikre en helhetlig vurdering av prosjektet. Flere mulige plasseringer av storhallen internt p\u00e5 Elveneset har blitt vurdert og det plasseringsalternativet som anses mest egnet med hensyn til grunnforhold, omfatter deler av 15/970 og 15/1613. Alternativet er plassert p\u00e5 f\u00f8lgende m\u00e5te: Figur 3 Plassering av storhall er markert i bl\u00e5tt Denne l\u00f8sningen plasserer hallen delvis inn p\u00e5 eiendommen 15/1613, som eies av NorgesGruppen, se kart ovenfor. En slik plassering av hallen vil legge til rette for en god arealutnyttelse, slik at det er mulig \u00e5 etablere flere bygninger/tiltak p\u00e5 et senere tidspunkt. Grunnunders\u00f8kelsene p\u00e5 den kommunale eiendommen viser mindre forurensning p\u00e5 den delen som inng\u00e5r i dette alternativet, enn det er lengre ned mot sundet. Det er ogs\u00e5 foretatt grunnunders\u00f8kelser p\u00e5 eiendommen 15/1613, og vi har f\u00e5tt opplyst fra grunneier at det ikke er forurensning av betydning i grunnen. Ved dette alternativet er avstanden til de mest forurensede arealene lengst, og muligheten til \u00e5 sikre grensesnittet mellom byggeomr\u00e5de og disse massene b\u00f8r v\u00e6re gode. 4 En slik plassering inneb\u00e6rer imidlertid erverv eller makebytte av areal med privat grunneier. I den anledning vil ogs\u00e5 tilstanden i grunnen p\u00e5 eventuelt areal for makebytte m\u00e5tte klarlegges. Plassering av hallen i dette omr\u00e5det forutsetter at arealform\u00e5let i kommuneplanens arealdel (KPA) endres for denne delen. 2.0 Grunnforhold Det er utf\u00f8rt grunnunders\u00f8kelser i to omganger. F\u00f8rst innledende grunnunders\u00f8kelser for \u00e5 kartlegge graden av forurensing og kostnader knyttet til opprydding. Disse unders\u00f8kelsene bekrefter at det er betydelige mengder forurenset masse i grunnen, spesielt p\u00e5 den vestlige delen av eiendommen. Videre ble det utf\u00f8rt supplerende grunnunders\u00f8kelser for \u00e5 kartlegge mulige alternative metoder for h\u00e5ndtering av de forurensede massene, samt \u00e5 vurdere muligheter for \u00e5 redusere kostnadene ved deponering. Rapportene viser samlet at omr\u00e5det er vesentlig og til dels sterkt kjemisk forurenset. Noe av grunnen er klassifisert som farlig avfall, og det forekommer deponigass i noen deler av omr\u00e5det. Det er ogs\u00e5 funnet en del avfall. Avfall er vanskelig \u00e5 sette tilstandsklasse p\u00e5, men m\u00e5 regnes som forurenset grunn, som m\u00e5 fjernes og leveres til godkjent mottak. Basert p\u00e5 funnene i den milj\u00f8tekniske unders\u00f8kelsen (se vedlegg 10236296 Milj\u00f8teknisk grunnunders\u00f8kelse), ansl\u00e5s det at opprydding av omr\u00e5det vil medf\u00f8re fjerning av cirka 80.000 tonn med forurenset masse som m\u00e5 leveres til godkjent deponi. 2.1 Tilstandsklasser grunnforhold For at tomten skal kunne bebygges med fotballhall, m\u00e5 grunnforholdene oppfylle kravene for tilstandsklassen \u00abboligomr\u00e5der\u00bb. Figur 4 Tilstandsklasse for boligomr\u00e5der, som ogs\u00e5 omfatter idrettsanlegg 2.2 Normverdier og tilstandsklasser oppdateres Milj\u00f8direktoratet arbeider med \u00e5 oppdatere normverdier og tilstandsklasser. Inntil dette er p\u00e5 plass, vil dagens normverdier i forskrift og dagens tilstandsklasser (omtalt i TA 2553/2009) v\u00e6re gjeldende. 3.0 Rammer og kostnader De milj\u00f8tekniske grunnunders\u00f8kelsene gir en indikasjon p\u00e5 hva en kan forvente av tiltak, med utgangspunkt i en arealbruk tilsvarende \u00abBoligomr\u00e5der, barnehager og skoler\u00bb. 5 Sweco har gjennomf\u00f8rt en analyse av forurensningsforholdene og vurdert metoder for \u00e5 redusere kostnadene ved deponering av massene. Dersom Milj\u00f8direktoratets forslag til nye grenseverdier vedtas, vil sannsynligvis en st\u00f8rre andel av massene kunne h\u00e5ndteres uten omfattende tiltak, noe som vil redusere de totale kostnadene betydelig. Kartleggingen viser at fjerning av masse ned til 2 meters dybde ansl\u00e5s \u00e5 koste mellom 232 og 239 MNOK eks. MVA. Videre unders\u00f8kelser har imidlertid p\u00e5vist forurensning ned til 5 meters dybde, noe som inneb\u00e6rer at de faktiske kostnadene kan bli vesentlig h\u00f8yere enn det forel\u00f8pige kostnadsestimatet tilsier. Denne usikkerheten m\u00e5 tas med i betraktning i den videre planleggingen av prosjektet. Statlige midler og andre st\u00f8tteordninger Milj\u00f8direktoratet har st\u00f8tteordningen: \u00abForurenset grunn og sj\u00f8bunn: Midler til opprydding\u00bb. Hvem kan s\u00f8ke? Statsforvalteren og andre statlige akt\u00f8rer, kommuner, kommunale og interkommunale selskap/virksomheter, private virksomheter og privatpersoner som har utgifter knyttet til form\u00e5let for ordningen kan s\u00f8ke. S\u00f8ker m\u00e5 som hovedregel selv dekke deler av kostnadene. Det tildeles som hovedregel ikke midler der det finnes en ansvarlig for forurensningen, jamf\u00f8r prinsippet om at forurenser betaler. Hva kan det s\u00f8kes om midler til? Det kan s\u00f8kes midler til aktiviteter som for eksempel kartlegging, unders\u00f8kelser, tiltaksplanlegging, overv\u00e5king, og fysiske tiltak med form\u00e5l om \u00e5 rydde opp i forurenset grunn og sj\u00f8bunn. Det tildeles i hovedsak ikke midler n\u00e5r hensikten med tiltaket er \u00e5 \u00f8ke seilingsdyp i havner, sm\u00e5b\u00e5thavner og lignende, eller til bygge- og graveprosjekter etter kapittel 2 i forurensningsforskriften. Vurdering av tildeling I tillegg til prinsippet om at forurenser betaler vurderes tildeling av midler ut fra milj\u00f8hensyn, omr\u00e5dets prioritering og de kriteriene som er gitt for ordningen i Klima- og milj\u00f8departementets \u00e5rlige budsjettproposisjon. (Kilde: Milj\u00f8direktoratet) Troms Holdig har st\u00f8tteordningen: \u00abTilrettelegging for det gr\u00f8nne skiftet med tilh\u00f8rende industriutvikling\u00bb. Her lyses det ut midler til kommunale og fylkeskommunale prosjekter, eller prosjekt hvor disse deltar aktivt, som blant annet bidrar til eller tilrettelegger for reduksjon i klimautslipp, sirkul\u00e6r\u00f8konomi, gr\u00f8nn omstilling eller gr\u00f8nne industri- og n\u00e6ringsomr\u00e5der. (Kilde: Troms fylkeskommune) Andre aktuelle st\u00f8tteordninger: - Handelens milj\u00f8fond - Samfunnsl\u00f8ftet 4.0 Planstatus og reguleringsrisiko Omr\u00e5det Elveneset dekkes i dag av to gjeldende planvedtak: KPA 2017 samt reguleringsplan 0943 \u00abTromsdalselvas utl\u00f8p og for fyllingsomr\u00e5det vest for fylkesvegen\u00bb (1990). I gjeldende reguleringsplan dekkes omr\u00e5det av form\u00e5lene industri, forretning, friomr\u00e5de og sm\u00e5b\u00e5thavn (i tillegg til n\u00f8dvendig veiareal). Gjeldende kommuneplan avsetter omr\u00e5de til 6 \u00abbebyggelse og anlegg\u00bb. Kommuneplanens generelle form\u00e5l er dermed ikke i strid med underliggende reguleringsplan, og det er dette som er den gjeldende, juridiske situasjonen for omr\u00e5det. Forslag til KPA 2023 (p\u00e5 h\u00f8ring i 2023) avsatte et belte langs Tromsdalselva til framtidig friomr\u00e5de, mens tidligere industri- og forretningsareal ble endret til form\u00e5let idrett (framtidig). I forslaget plasseres idrettsform\u00e5let slik at man ogs\u00e5 ivaretar \u00f8nsket om friomr\u00e5de langs utl\u00f8pet for Tromsdalselva. Friomr\u00e5det ble ogs\u00e5 vurdert som en god l\u00f8sning mht. mulige l\u00f8smasser, samt \u00e5 unng\u00e5 omr\u00e5der innenfor hensynssone for flomfare langs elva. Statsforvalteren har i sin merknad (ikke innsigelse) til dette omr\u00e5det uttalt seg kritisk til plasseringen ut fra f\u00f8lgende forhold: - \u00abPlassering av storhall for fotball er ikke en \u00e5penbart at plasseringen er i tr\u00e5d med f\u00f8ringer for samordnet bolig-, areal-, og transportplanlegging - Plassering mangler begrunnelse mtp. plassering av bydelssenterfunksjoner ellers i Tromsdalen - Lang avstand til busstopp - Manglende tilrettelegging for kryssing av E8 for g\u00e5ende og syklister \u2013 det m\u00e5 p\u00e5regnes vesentlig rekkef\u00f8lgekrav knyttet til etablering av teknisk infrastruktur - Statsforvalteren viser (for dette omr\u00e5det) ogs\u00e5 til sin generelle innsigelse mot KPA knyttet til byutvikling, SBAT og nullvekstm\u00e5let\u00bb Med referanse til byplan sitt tidligere innspill til tidsmessige og finansielle kostnader ved plassering av storhall p\u00e5 Elveneset (h\u00f8yst usikre), og punktene fra Statsforvalteren nevnt ovenfor, s\u00e5 m\u00e5 det understrekes at det hviler en vesentlig reguleringsrisiko i en senere detaljregulering. Det stilles ikke bare sp\u00f8rsm\u00e5l ved eiendommens egnethet i seg selv, men ogs\u00e5 til hvorvidt dette er en riktig plassering av et slikt tiltak. Det understrekes likevel at man fra kommunens side p\u00e5 mange m\u00e5ter ser aktuell plassering av storhallen som et godt arealgrep, da ogs\u00e5 hensyntatt hvilke reelle alternativer som finnes for sentral plassering av et slikt anlegg. Dette m\u00e5 v\u00e6re f\u00f8rende i den videre dialogen med sektormyndigheter 5.0 Fordeler og ulemper Fordeler og muligheter ved \u00e5 ta i bruk Elveneset til idrettsform\u00e5l Det er et stort behov for flere idrettsanlegg i kommunen, og ved \u00e5 ta i bruk Elveneset kan man legge til rette for bygging av en storhall, noe som vil bidra til \u00e5 m\u00f8te dette behovet. Beliggenheten er b\u00e5de sentral og attraktiv, noe som gj\u00f8r omr\u00e5det godt egnet for idrettsform\u00e5l. En annen fordel ved Elveneset er muligheten for finansiering og st\u00f8tte til opprydding. Det finnes flere tilskuddsordninger som kan brukes til opprydding av forurenset grunn, noe som kan bidra til \u00e5 gj\u00f8re prosjektet \u00f8konomisk gjennomf\u00f8rbart. Ved \u00e5 fjerne de forurensede massene kan man ogs\u00e5 redusere potensiell helse- og milj\u00f8risiko. Ulemper og utfordringer ved \u00e5 ta i bruk Elveneset til idrettsform\u00e5l Selv om Elveneset har klare fordeler, er det ogs\u00e5 flere utfordringer som m\u00e5 vurderes. En av de st\u00f8rste utfordringene er at opprydding av forurenset grunn kan v\u00e6re sv\u00e6rt tidkrevende, noe som kan forsinke fremdriften av prosjektet. Dette kan gj\u00f8re tomten mindre attraktiv sammenlignet med andre tomter i kommunen. I tillegg er opprydningskostnadene h\u00f8ye som f\u00f8lger av forurensingens omfang og kravene til \u00f8nsket arealform\u00e5l, noe som b\u00e5de kan v\u00e6re teknisk komplekst og \u00f8konomisk krevende. Det er ogs\u00e5 viktig \u00e5 p\u00e5peke at Elveneset kan benyttes til andre arealform\u00e5l, som har andre krav til aksepterte grenseverdier og dermed krever mindre omfattende opprydding 7 6.0 Videre prosess: Elveneset er kartlagt for utbygging av en fotballhall, og det er konkludert med at omr\u00e5det kan egne seg godt for en slik utbygging. Det foreligger en god oversikt over planmessige forhold, grunnforhold og stabiliteten i omr\u00e5det. Kommunen, som grunneier, er positiv til et slikt prosjekt og stiller arealet til disposisjon for fotballsammenslutningen til oppf\u00f8ring av en storhall. Fotballsammenslutningen m\u00e5 n\u00e5 drive prosessen videre b\u00e5de mht. detaljregulering, prosjektering og finansiering av en fremtidig hall. Det er s\u00e6rdeles viktig at det i prosjektutviklingen tas s\u00e6rlig hensyn til forurensning i grunnen, og optimaliserer prosjektet gjennom plassering p\u00e5 tomten for \u00e5 holde kostnader til opprydding av milj\u00f8forurensning i omr\u00e5det til et minimum. Dette kan l\u00f8ses p\u00e5 mange m\u00e5ter, og det m\u00e5 innhentes ekspertkompetanse p\u00e5 dette, og dette m\u00e5 gj\u00f8res i n\u00e6rt samarbeid med kommunen som grunneier. Kommunen vil bidra i prosjektet med \u00e5 s\u00f8ke ekstern finansiering p\u00e5 det som omhandler forurensning i grunnen. Omfanget av opprydding vil bli avklart etter prosjektering og utarbeidelse av tiltaksplaner. Deler av omr\u00e5det er en gammel s\u00f8ppelfylling som ble etablert av Troms\u00f8 kommune for lenge siden, og utgangspunktet er at fotballhallen ikke skal belastes med generelle oppryddingskostnader utover det som er p\u00e5krevd i forbindelse med etableringen av selve hallen. Opprydding utover det som er n\u00f8dvendig for \u00e5 bygge selve hallen, m\u00e5 s\u00f8kes l\u00f8st i samarbeid mellom ulike akt\u00f8rer. Hva kommunens eventuelle \u00f8konomiske bidrag i saken eventuelt skal v\u00e6re utover \u00e5 stille tomt til disposisjon m\u00e5 avklares f\u00f8r saken kommer til investeringsbeslutning. Parallelt med prosjektutviklingen av fotballhallen b\u00f8r kommunen se p\u00e5 mulighetene til \u00e5 sikre den gamle s\u00f8ppelfyllingen mot lekkasje til Troms\u00f8ysundet, og opparbeide utearealene p\u00e5 en slik m\u00e5te at omr\u00e5det blir tilgjengelig for offentlighet og at spredning av forurensning unng\u00e5s. Ogs\u00e5 dette m\u00e5 det jobbes med en finansieringsplan for. Kommunen er ogs\u00e5 innstilt p\u00e5 \u00e5 gjennomf\u00f8re et makebytte av tomt 15/1613 dersom dette skulle vise seg naturlig og n\u00f8dvendig i den videre prosessen. Konklusjon Etableringen av storhallen vil v\u00e6re et viktig grep for \u00e5 im\u00f8tekomme det \u00f8kende behovet for idrettsanlegg i kommunen, og samtidig bidra til \u00e5 styrke lokalsamfunnets tilbud innen idrett og aktivitet. 1. Administrasjonen anbefaler at kommunen g\u00e5r videre med prosjektet i tr\u00e5d med intensjonsavtalen. Dette inneb\u00e6rer \u00e5 stille Elveneset til disposisjon innenfor de rammene som fremg\u00e5r ovenfor. 2. Administrasjonen anbefaler at kommunen gjennomf\u00f8re et makebytte av tomt 15/1613, dersom dette vurderes som b\u00e5de naturlig og n\u00f8dvendig i den videre prosessen. 3. Godkjenning av makebyttet og eventuelle kommunale \u00f8konomiske bidrag skal godkjennes av Kommunestyret i hht. kommunens investeringsreglement. Vedtakskompetanse Formannskapet 8 Vedlegg 10236596_Tromsdalsfyllinga supplerende unders\u00f8kelser Intensjonsavtale TUIL AS Tidligere vurderte tomtealternativer 10236296 M01 A02 Milj\u00f8teknisk grunnunders\u00f8kelse 10236596_N01 Geoteknisk notat_rev02 10236596_Notat_Gassm\u00e5linger 10236596_RIG_N02_Kostnadsoverslag 9 "
}