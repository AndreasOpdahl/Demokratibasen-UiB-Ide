{
  "dokument_id": "e13bd854-e288-5a1d-bf0e-e63ee6980951",
  "doc_type": "case_presentation",
  "kommune": 5501,
  "tittel": "Avvikling av IT-tjenester fra Troms\u00f8 kommune til Troms\u00f8 International School",
  "url": "https://innsyn.tromso.kommune.no/application/getMoteDokument?dokid=2001955502",
  "tekst": "Arkivsaksnr. 25/01122-1 Saksbehandler Marit Gjendemsj\u00f8 Talberg Saksgang M\u00f8tedato Oppvekst- og utdanningsutvalget 28.02.2025 Avvikling av IT-tjenester fra Troms\u00f8 kommune til Troms\u00f8 International School Kommunedirekt\u00f8rens innstilling til vedtak: Troms\u00f8 kommune avvikler sin avtale og praksis der Troms\u00f8 International School tilbys digitale tjenester og nettverkstjenester. Fra 01.08.2025 avvikles gradvis tjenestene, mens skolen f\u00e5r p\u00e5 plass egen administrasjon av nettverk, fagadministrative system og digitale lisenser. Troms\u00f8 International School vil ikke motta IT-tjenester fra Troms\u00f8 kommune etter skole\u00e5ret 2025/2026. Stig Tore Johnsen Kari Henriksen Kommunedirekt\u00f8r Direkt\u00f8r for avdeling for oppvekst, utdanning og kultur 1 Hva saken gjelder Saken gjelder Troms\u00f8 kommunes avtale med Troms\u00f8 International School (TRINT) om levering av IT-tjenester og digitale l\u00e6remiddel og tjenester. Avtalen, som opprinnelig ble inng\u00e5tt i 2014 som en del av \u00f8konomisk st\u00f8tte til skolen, har blitt juridisk og \u00f8konomisk vurdert. Saken dr\u00f8fter utfordringer knyttet til videredistribusjon av lisenser og rettferdig behandling av private skoler i kommunen. Det vurderes hvorvidt kommunen skal fortsette \u00e5 tilby IT-l\u00f8sninger til TRINT i lys av disse utfordringene. Saksutredning Bakgrunn Troms\u00f8 International School (TRINT) har siden januar 2011 tilbudt engelskspr\u00e5klig undervisning for barn i alderen 6 til 16 \u00e5r i Troms\u00f8 kommune. Skolen fikk godkjenning etter privatskoleloven i april 2009. I 2014 m\u00f8tte skolen \u00f8konomiske utfordringer og s\u00f8kte kommunen om st\u00f8tte. Som svar p\u00e5 dette behandlet kommunestyret sak 115/14 og vedtok f\u00f8lgende tiltak: 1. Troms\u00f8 International School gis et driftstilskudd for 2014 til en verdi av 1.5 mill. kr fra Troms\u00f8 kommune. Dette dekkes ved; - 1,25 mill. kr fra disposisjonsfondet - 250 000 kr i IT-l\u00f8sninger som programvare, tr\u00e5dl\u00f8se basestasjoner, lisenser, PC og support 2. Troms\u00f8 kommune skal \u00f8ke sin representasjon i stiftelsens styre til to styremedlemmer. Vedtakets punkt 1 ble vedtatt med 37 mot 5 stemmer, og punkt 2 ble vedtatt med 39 mot 3 stemmer. Per dags dato er kommunen representert i stiftelsens styre ved Ann Sissel Enoksen, valgt av oppvekst- og utdanningsutvalget i sak 57/24. I mai 2016 ble det gjennomf\u00f8rt et m\u00f8te mellom TRINT og Troms\u00f8 kommune, representert ved finansbyr\u00e5den. Bakgrunnen for m\u00f8tet var et varsel fra kommunen om at IT-st\u00f8tten til TRINT ville bli avviklet ved utgangen av skole\u00e5ret 2015/16. Dette var i tr\u00e5d med vedtaket i sak 115/14, som gjaldt for skole\u00e5ret 2014/15. TRINT hadde imidlertid tolket vedtaket som en gjentagende \u00e5rlig st\u00f8tte. I m\u00f8tet ble det enighet om \u00e5 videref\u00f8re IT-st\u00f8tten p\u00e5 samme niv\u00e5 for skole\u00e5ret 2016/17, samtidig som partene ble enige om \u00e5 vurdere en mulig forlengelse av avtalen etter dette skole\u00e5ret. Det ble ogs\u00e5 avtalt \u00e5 utf\u00f8re en \u00f8konomisk gjennomgang av de faktiske kostnadene knyttet til IT-st\u00f8tteavtalen. I senere tid har det kommet fram at avtalen om IT-l\u00f8sninger mellom kommunen og TRINT er ufullstendig, med manglende bilag, og det finnes ingen signert versjon av avtalen. Avdeling for oppvekst, utdanning og kultur, i samarbeid med seksjon for IT, har derfor gjennomg\u00e5tt hvilke digitale tjenester TRINT mottar fra kommunen, og sammenlignet fakturerte bel\u00f8p med de reelle kostnadene kommunen har hatt i forbindelse med disse tjenestene. I tillegg er det gjort en juridisk vurdering av avtalen, inkludert en vurdering av om andre private skoler og barnehager kan hevde urettferdig forskjellsbehandling fra kommunens side. Beskrivelse av dagens praksis 2 I dag f\u00e5r ansatte og elever ved TRINT lisenser til Microsoft365, brukerkontoer til PCer, Feide-ID, og administrasjon av PCer. Skolen har tilgang til skoleadministrativt system som er n\u00f8dvendig for opprettelse av brukerkontoer, samt til kommunens lederportal, BAS/Brukeradministrasjon. I tillegg leveres nettverk i skolebygningen. Nettverkslinjen leveres av Bredb\u00e5ndsfylket AS. Skolens ansatte og elever mottar support og r\u00e5dgivning ved behov. Skolen er invitert inn og deltar i kommunens nettverk for digitale kompetanseveiledere. F\u00f8r skole\u00e5ret 2024 har skolen ogs\u00e5 hatt tilgang til flere ulike digitale l\u00e6remidler gjennom kommunens avtaler. \u00d8konomiske kostnader TRINT faktureres 770,- per bruker \u00e5rlig for IT-l\u00f8sninger, totalt 130 000, ved siste fakturering. I denne summen inng\u00e5r brukerst\u00f8tte, ulike digitale systemer, klienth\u00e5ndtering og infrastruktur. Det er ikke mulig \u00e5 gi eksakte tall for tjenestene som leveres, men gjennom anslag ser vi at kostnadene bel\u00f8per seg til rundt 170 000 for 2023 (se vedlegg). Etter at Troms\u00f8 kommune gikk over til Skolon som tjeneste for kj\u00f8p og administrasjons av digitale lisenser, har TRINT mistet tilgang til sentralinnkj\u00f8pte l\u00e6ringsressurser og l\u00e6ringsmidler som listes opp i vedlegget. Juridisk vurdering av videredistribusjon av lisenser Videredistribusjon av lisenser fra Troms\u00f8 kommune til en privat skole, slik som TRINT, reiser flere juridiske sp\u00f8rsm\u00e5l. Vi vil under vurdere videredistribusjon av Microsoft-lisenser, og ikke lisenser fra andre leverand\u00f8rer. Bakgrunnen for dette er at TRINT mistet tilgang til andre digitale tjenester etter kommunens overgang til Skolon-plattformen h\u00f8sten 2024. Den eksisterende rammeavtalen med kommunens lisenspartner Crayon for Microsoft-lisenser er utformet for kommunens behov og inkluderer ikke privatskoler. Dersom en privatskole skal inkluderes p\u00e5 kommunens lisensavtale med Microsoft m\u00e5 Troms\u00f8 kommune eie mer enn 50% eller mer av den private skolen. Kommunen har ingen eierandeler i TRINT eller andre private skoler. Konklusjonen er derfor at kommunen ikke kan videredistribuere Microsoft-lisenser p\u00e5 dagens rammeavtale. Et annet sentralt sp\u00f8rsm\u00e5l er om kommunen ved \u00e5 tilby lisensene til TRINT kan bli anklaget for forskjellsbehandling fra andre privatskoler som ikke mottar tilsvarende tjenester. Likhetsprinsippet i forvaltningen inneb\u00e6rer at kommunen m\u00e5 sikre at alle privatskoler f\u00e5r like vilk\u00e5r, og en videref\u00f8ring av den n\u00e5v\u00e6rende praksisen kan potensielt \u00e5pne for krav fra andre skoler om samme tilgang til kommunens digitale l\u00f8sninger. Dersom kommunen skal fortsette \u00e5 videredistribuere lisenser til private skoler, m\u00e5 det inng\u00e5s en ny rammeavtale med de tjenesteleverand\u00f8rene som leverer tjenester som skal videredistribueres. Avtalen m\u00e5 tydelig klargj\u00f8re ansvarsforhold og eierskap mellom partene. Videre vil kommunen m\u00e5tte administrere lisensh\u00e5ndtering og viderefakturering \u2013 noe som vil medf\u00f8re en betydelig administrativ byrde p\u00e5 kommunen. Vurdering av dagens praksis De kostnadene Troms\u00f8 kommune fakturerer for, satt opp mot kommunens reelle utgifter viser seg \u00e5 v\u00e6re i noe ubalanse for 2023. Driftskostnader man beregner for kommunens egne kommunale foretak (KF) som er heleid av Troms\u00f8 kommune, viser langt st\u00f8rre utgifter enn hva som kommunen per dags dato har beregnet og fakturerer TRINT for. Dersom en avtale med TRINT skulle videref\u00f8res, vil det v\u00e6re n\u00f8dvendig at kommunen gj\u00f8r en grundig gjennomgang 3 for \u00e5 sette opp en egen avtale der kostnader beregnes p\u00e5 nytt, slik at eventuelle private akt\u00f8rer minimum faktureres p\u00e5 lik linje med kommunale foretak. Den juridiske vurderingen av avtalen viser at kommunen bryter avtaleverk ved at kommunen videreselger lisenser til for eksempel Microsoft. Det vil v\u00e6re sv\u00e6rt utfordrende administrativt og kreve en betydelig ressursbruk for Troms\u00f8 kommune \u00e5 tilby videredistribusjon av kommunens lisenser. En m\u00e5 ogs\u00e5 inng\u00e5 nye avtaler med alle leverand\u00f8rer der lisenser skal videredistribueres. Skolens mening om saken I november 2024 sendte kommunen et varsel til TRINT hvor kommunedirekt\u00f8ren opplyste om at det vil bli fremmet en sak til oppvekst- og utdanningsutvalget for \u00e5 vurdere om IT-tjenestene skolen mottar b\u00f8r avvikles. Kommunen \u00f8nsket i den forbindelse \u00e5 f\u00e5 synspunkter og innspill fra skolen. Det ble gjennomf\u00f8rt et m\u00f8te i desember 2024 med skolen, og det ble \u00e5pnet for skriftlige innspill med frist 17. januar 2025. Skolen har ikke sendt et skriftlig innspill p\u00e5 saken, men har orientert kommunen om at de ikke har innvendinger til saken. Det er avtalt at skolen vil f\u00e5 bistand og r\u00e5d fra kommunens IT-avdeling i forbindelse med overgangen til eget system. Tjenestene som i dag tilbys vil avvikles gradvis, og TRINT vil ha selvstendig drift ved utgangen av skole\u00e5ret 2025/26. Konklusjon Kommunedirekt\u00f8ren vurderer at det vil v\u00e6re krevende \u00e5 administrere et tilbud der Troms\u00f8 kommune m\u00e5 tilby avtaler til den enkelte skole basert p\u00e5 kommunens valg av innkj\u00f8p, og at en eventuell avtale om IT-l\u00f8sninger i private skoler m\u00e5 likebehandles for alle de private enhetene i kommunen. En slik avtale m\u00e5 derfor ogs\u00e5 tilbys Steinerskolen, Ekrehagen, NTG-U og de 50 private barnehagene i kommunen for \u00e5 unng\u00e5 forskjellsbehandling. Kommunens nettverksavdeling rapporterer at de ikke har kapasitet til \u00e5 ta p\u00e5 seg en slik oppgave uten en betydelig \u00f8kning i ressursene som er tildelt per dags dato. Arbeidsmarkedet for nettverkskompetanse er vanskelig, og det er utfordrende \u00e5 f\u00e5 tak i nok arbeidskraft for \u00e5 dekke dagens behov i kommunen. Et vedtak som legger til grunn at Troms\u00f8 kommune skal kunne tilby nettverksl\u00f8sninger for andre lokasjoner enn kommunens egne lokasjoner vil f\u00f8re til betydelige merkostnader for kommunen ut fra dagens situasjon. P\u00e5 bakgrunn av de juridiske og administrative utfordringene som fremkommer, anbefales det derfor ikke \u00e5 videref\u00f8re praksisen med videredistribusjon av lisenser eller gi tilgang til internettl\u00f8sninger til TRINT. Det vil kreve inng\u00e5else av separate avtaler mellom privatskolene og programvareleverand\u00f8rene for \u00e5 unng\u00e5 potensielle avtalebrudd og forskjellsbehandling. Kommunedirekt\u00f8rens konklusjon er derfor at kommunen ikke kan tilby TRINT internettl\u00f8sninger eller videredistribusjon av lisenser. Dette medf\u00f8rer at TRINT vil miste tilgang til alle tjenester fra Troms\u00f8 kommune, unntatt Visma Flyt Samspill som brukes til samhandling og tilbys alle enheter innenfor aktuelle fagomr\u00e5der. Her inng\u00e5s det egne avtaler med alle private skoler og barnehager. Vedtakskompetanse Oppvekst- og utdanningsutvalget 4 Vedlegg Saksfremlegg 2014: TROMS\u00d8 INTERNASJONALE SKOLE - TILSKUDD M\u00d8TEPROTOKOLL - M\u00d8TE I KOMMUNESTYRET DEN 19.06.2014. M\u00f8tereferat TRINT 12.05.2016 - IT-support Utgifter for Troms\u00f8 kommune IT-l\u00f8sninger 2023 5 "
}