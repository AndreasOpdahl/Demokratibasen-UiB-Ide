{
  "dokument_id": "344b4b84-7399-5981-9ae9-81b000022bbd",
  "doc_type": "case_presentation",
  "kommune": 4601,
  "tittel": "Tilleggsbevilgning - HMM Helsehjelp Ukraina",
  "url": "https://bergen.kommune.no/politikere-utvalg/api/fil/bk360/12224146/Framstilling-Tilleggsbevilgning-HMM-Helsehjelp-Ukraina",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2025/130699-1 Tilleggsbevilgning: HMM Helsehjelp Ukraina Hva saken gjelder: Bergensinitiativet HMM Helsehjelp Ukraina har siden den russiske fullskala-invasjonen i Ukraina bidratt med medisinsk helsehjelp og utstyr til ukrainske sykehus, barnehjem og den ukrainske saniteten, herunder blant annet flere mobile operasjonsstuer og tannklinikker og evakueringskj\u00f8ret\u00f8y, til en verdi av mer enn 150 millioner kroner. Initiativet involverer seg ikke i v\u00e5pen eller v\u00e5penrelatert hjelp. HMM Helsehjelp Ukraina er organisert som en ideell stiftelse og opereres med kr. 0,- i administrasjons- og innsamlingskostnader. Alle innsamlede midler g\u00e5r uavkortet til form\u00e5let. HMM Helsehjelp Ukraina er avhengig av tilskudd fra det offentlige, og donasjoner fra private og bedrifter. \u00d8konomiske konsekvenser: Tilskuddet vil bli dekket over byr\u00e5dets tilleggsbevilgningskonto. Byr\u00e5dsleders vurdering og anbefaling/konklusjon: I over tre \u00e5r har det p\u00e5g\u00e5tt en brutal angrepskrig p\u00e5 v\u00e5rt egent kontinent, en virkelighet vi ikke trodde vi skulle se i Europa i det 21. \u00e5rhundre. Gjennom \u00e5 sikre n\u00f8dvendig medisinsk utstyr og frakte det til de som trenger det mest i Ukraina, har HMM Helsehjelp Ukraina vist en solidaritet og handlekraft som vi i Bergen kan v\u00e6re stolte av. Ukraina trenger v\u00e5r hjelp, og Bergen kommune har siden krigens start v\u00e6rt tydelig i sitt \u00f8nske om \u00e5 hjelpe ukrainere. Bergen kommune har, etter s\u00f8knader fra HMM Helsehjelp Ukraina, bevilget kr. 650 000 til en mobil tannhelseklinikk i 2023 og kr. 100 000 i november 2024. Basert p\u00e5 signaler fra et samlet forretningsutvalg om \u00e5 vise st\u00f8tte fra Bergen og st\u00e5 sammen for Ukraina, anbefaler byr\u00e5dsleder at byr\u00e5det n\u00e5 bevilger kr. 250 000 til HMM Helsehjelp Ukraina. Byr\u00e5det planlegger ogs\u00e5, i samarbeid med ordf\u00f8rer, en egen markering for \u00e5 vise v\u00e5r solidaritet med Ukraina og ukrainerne i Bergen. Vedtakskompetanse: I henhold til gjeldende budsjettfullmakter, pkt. 2.2.f Tilleggsbevilgninger og fordeling av sentrale avsetninger, kan byr\u00e5det vedta tilleggsbevilgninger p\u00e5 alle tjenesteomr\u00e5der. 1 Byr\u00e5dsleder innstiller til byr\u00e5det \u00e5 fatte f\u00f8lgende vedtak: Byr\u00e5det bevilger kr. 250 000 til HMM Helsehjelp Ukraina over tilleggsbevilgningskontoen, art 147010/tjeneste 18090, med overf\u00f8ring til art 147011/tjeneste 23350 (forebyggende arbeid, helse og sosial) der utgiften belastes. Dato: 7. mars 2025 Christine B. Meyer byr\u00e5dsleder Dokumentet er godkjent elektronisk. 2 "
}