{
  "dokument_id": "33d48cba-7284-505c-b89e-3b114c78613b",
  "doc_type": "case_attachment",
  "kommune": 4601,
  "tittel": "S\u00f8knad om midler til utvidelse og oppgradering av Raftohuset",
  "url": "https://bergen.kommune.no/politikere-utvalg/api/fil/bk360/11451808/Soknad-om-midler-til-utvidelse-og-oppgradering-av-Raftohuset",
  "tekst": " ET MENNESKERETTIGHETSHUS FOR ALLE \u2022 I statsbudsjettet for 2022 ble Raftostiftelsen bevilget midler til \u00e5 prosjektere en utvidelse og oppgradering av Raftohuset p\u00e5 Nyg\u00e5rdsh\u00f8yden i Bergen. Basert p\u00e5 dette forprosjektet s\u00f8ker Raftostiftelsen Kunnskaps- departementet n\u00e5 om 85 millioner kroner til \u201cNye Raftohuset\u201d. \u2022 Raftostiftelsen er en ideell organisasjon som arbeider for \u00e5 fremme menneskerettigheter og demokrati. Siden 1987 har vi delt ut Raftoprisen til menneskerettighetsforsvarere i frontlinjen, og siden 1999 har vi tilbudt undervisning i demokrati og menneskerettigheter. \u2022 Raftostiftelsen er ett av syv freds- og menneskerettighetssentre i Norge, og det eneste p\u00e5 Vestlandet, som f\u00e5r st\u00f8tte av Kunnskapsdepartementet til \u00e5 undervise elever i demokrati og menneskerettigheter. Regjeringen har i Hurdalsplattformen forpliktet seg til \u00e5 styrke sentrene. Fire av sentrene har tidligere f\u00e5tt innvilget st\u00f8tte til utvidelse av bygg, alt fra 15 til 84 millioner kroner. N\u00e5 mener vi det er Raftostiftelsens tur. \u2022 Raftostiftelsen n\u00e5r 10 000 elever og l\u00e6rere hvert \u00e5r. Flere \u00f8nsker v\u00e5r undervisning, men vi har ikke plass til \u00e5 ta imot alle. Midlene som s\u00f8kes om her vil muliggj\u00f8re to fullverdige undervisningsrom, universell tilgjengelighet til undervisningslokalene og et Raftohus som \u00e5pner seg opp mot og inviterer inn fra Menneskerettighetenes plass. Disse tiltakene vil p\u00e5 sikt kunne doble antall elever p\u00e5 Vestlandet som f\u00e5r undervisning i demokrati og menneskerettigheter. \u2022 Kampen for demokrati og menneskerettigheter er et kontinuerlig arbeid som stadig blir viktigere. I en tid der vi ser demokratisk tilbakegang er det avgj\u00f8rende \u00e5 skape rom for at elever blir kjent med engasjementet sitt, meningsdanning og kritisk tenkning. Dette legger grobunn for et aktivt sivilsamfunn. \u2022 Raftostiftelsen bidrar til \u00e5 oppfylle statens forpliktelser fra FN om menneskerettighetsl\u00e6ring og gir en betydelig st\u00f8tte til skolenes arbeid med \u00e5 oppfylle gjeldende l\u00e6replan og faglig utvikling. I tillegg er vi en ressurs for b\u00e5de skoler og kommuners arbeid mot radikalisering og ekstremisme. 1 \u2022 Forholdet til Raftoprismottakerne er en viktig ressurs i undervisningen. Deres historier gj\u00f8r at vi kan bringe n\u00e6rhet til situasjoner som for elevene kan f\u00f8les langt vekke. I tillegg bruker vi v\u00e5r lokale historie og elevenes forhold til den for \u00e5 f\u00e5 bedre innsikt i menneskerettighetene. \u2022 Raftohuset har adresse p\u00e5 Menneskerettighetenes plass, den eneste plassen utenfor New York som har FN-status. Her samles innbyggere til minnemarkeringer og aksjoner mot menneskerettighetsbrudd. Plassen gir - med tilknytning til Raftostiftelsens arbeid - en unik ramme for undervisningen. \u2022 Freds- og menneskerettighetssentrene er etablert i bygg som gir mening til virksomheten. Vi tror det er i statens interesse at bygningene er godt tilrettelagt for undervisning i demokrati og menneskerettigheter og dermed gir ytterligere status til sentrenes arbeid. En utvidelse og oppgradering av Raftohuset vil gj\u00f8re at vi i enda st\u00f8rre grad kan bli en st\u00f8ttespiller og ressurs i arbeidet med myndighetenes handlingsplaner, satsninger i skolene, faglig utvikling og l\u00e6replaner. \u2022 S\u00f8knadssummen p\u00e5 85 millioner kroner skal kunne sikre gjennomf\u00f8ring av prosjektet i 2027 forutsatt bevilgning i budsjettet for 2024. Raftostiftelsen har god dialog med Bergen kommune, byantikvar, byarkitekt og Vestland fylke. Det er ogs\u00e5 bred politisk oppslutning og st\u00f8tte for en utvidelse og oppgradering av huset. \u2022 Vi \u00f8nsker \u00e5 gj\u00f8re mer - \u00e5 v\u00e6re en sterk st\u00f8ttespiller i skolenes arbeid mot utenforskap, gruppefiendtlighet og ekstremisme, for demokrati og \u00e5rv\u00e5kne medborgere med mot til \u00e5 si fra n\u00e5r de m\u00f8ter urett, og som kan st\u00e5 opp for andre og kjempe mot undertrykkelse. For \u00e5 styrke dette arbeidet ser vi det helt n\u00f8dvendig med b\u00e5de oppgradering og utvidelse av Raftohuset. Vi h\u00e5per at Kunnskapsdepartementet vil st\u00f8tte v\u00e5rt \u00f8nske og \u00e5 gj\u00f8re det mulig for Raftostiftelsen \u00e5 bidra enda mer. Jostein Hole Kobbeltvedt Frode Elgesem Daglig leder Styreleder Raftostiftelsen Raftostfiftelsen 2 INNLEDNING Raftostiftelsen er Freds- og menneskerettighetssenteret (FMS) p\u00e5 Vestlandet og har v\u00e6rt det siden 2010. Raftostiftelsen ble etablert i 1986 til minne om menneskerettighetsaktivisten og professor i \u00f8konomisk historie ved Norges Handelsh\u00f8gskole, Thorolf Rafto. Grunnleggerne av stiftelsen var kolleger og tidligere studenter av Rafto som mente at hans engasjement ikke m\u00e5tte d\u00f8 med ham. Slik ble b\u00e5de stiftelsen og Raftoprisen etablert. Form\u00e5let med Raftostiftelsen har siden den tid \u00abv\u00e6rt i Thorolf Raftos \u00e5nd, \u00e5 arbeide for menneskets rettigheter, i f\u00f8rste rekke \u00e5ndsfrihet, politisk frihet, og \u00f8konomisk frihet. Arbeidet skal drives p\u00e5 humanistisk grunnlag uten geografiske avgrensninger for \u00e5 fremme menneskeverd. Raftostiftelsen skal tildele Thorolf Raftos Minnepris (Raftoprisen). Arbeidet til Raftostiftelsen skal utf\u00f8res gjennom oppf\u00f8lging av Raftoprisene, undervisningsarbeid og annen formidling\u00bb. 1 Undervisning er alts\u00e5 en av tre kjernevirksomheter i Raftostiftelsen, og bygger p\u00e5 arbeidet Raftostiftelsen gj\u00f8r internasjonalt. Av de 14 heltidsansatte i stiftelsen, er fem av disse ansatte p\u00e5 undervisningsavdelingen. I tillegg arbeider tre av fire praktikanter med undervisning. Raftostiftelsen har tatt imot skoleklasser p\u00e5 Raftohuset siden 1999. Da vi i 2010 ble et FMS var det naturlig fordi vi hadde mange likhetstrekk med de andre sentrene p\u00e5 samme budsjettpost i Kunnskaps- departmentets budsjetter: Vi hadde et omfattende undervisningstilbud til skole- klasser p\u00e5 en alternativ l\u00e6ringsarena, vi arbeidet i internasjonale nettverk med demokrati- og menneskerettigheter og vi hadde gode og n\u00e6re b\u00e5nd til universitets- og h\u00f8gskolesektoren. I dag er freds- og menneskerettssentrene viktige ressurser i arbeidet for \u00e5 fremme demokratisk medborgerskap for norske skoler, l\u00e6rere og elever. Kunnskaps- departementet beskriver dette i strategien for sentrene som ble lagt frem av Kunnskapsminister Torbj\u00f8rn R\u00f8e Isaksen i 2017. I Hurdalsplattformens forplikter regjeringen seg til \u00e5 \u201cstyrkje freds- og menneskesentra i landet\u201d. Flere av de andre sentrene har f\u00e5tt betydelige bevilgninger de siste 13 \u00e5rene til \u00e5 utvide og pusse opp sine lokaler slik at de kan gi det tilbudet strategien for sentrene legger opp til. I denne s\u00f8knaden s\u00f8ker vi Kunnskapsdepartementet om 85 millioner kroner til oppgradering og utvidelse av undervisningslokalene i Raftohuset. Den totale kalkylen p\u00e5 98 millioner inkluderer ogs\u00e5 andre tiltak i eksisterende bygg, samt bevaring av arkitektoniske og antikvariske kvaliteter ved bygget. Raftostiftelsen vil s\u00f8ke andre om midler til denne delen av prosjektet. 1 Raftostiftelsens form\u00e5lsparagraf 3 BETYDNINGEN AV RAFTOHUSET Da Raftostiftelsen og Stiftelsen Egil Raftos Hus overtok det som den gang var Olav Ryes vei 19, varte det ikke lenge f\u00f8r den f\u00f8rste undervisnings\u00f8kten ble gjennomf\u00f8rt. Vi har tilbudt undervisning for skoleklasser siden 1999. Den gang ble undervisningen gjennomf\u00f8rt i m\u00f8terommet p\u00e5 huset. I februar 2010 ble kjelleren \u00e5pnet av dav\u00e6rende kunnskapsminister, Kristin Halvorsen. EN VELETABLERT OG POPUL\u00c6R ALTERNATIV L\u00c6RINGSARENA Kjelleren fikk navnet \u201cRettighetstanken\u201d og best\u00e5r av et dialogrom der vi samtaler i sirkel og et stasjonsrom der elevene arbeider aktivt i grupper. I Rettighetstanken har vi ogs\u00e5 en fiktiv fengselscelle som gir elevene opplevelser og andre perspektiver i flere av v\u00e5re undervisningspakker. V\u00e5rt basistilbud med et 3-timersbes\u00f8k i Rettighetstanken med ulike temaer, har blitt ettertraktet. B\u00e5de l\u00e6rere og elever understreker at det er viktig \u00e5 komme seg ut av skolen og klasserommet. P\u00e5 en alternativ l\u00e6ringsarena som Rettighetstanken p\u00e5 Raftohuset, erfarer elevene andre typer metoder, arbeider med andre verkt\u00f8y og f\u00e5r nye opplevelser. Rommene er spesialinnredet og tilpasset v\u00e5r pedagogiske plattform og metodikken som f\u00f8lger denne. Foto: Ingvild Festervoll Melien. Elever i Rettighetstanken. 4 RAFTOHUSET \u2013 BYGGET P\u00c5 DUGNAD OG ENGASJEMENT Raftohuset er bygget p\u00e5 dugnad og engasjement. Huset er alts\u00e5 i seg selv et utslag av det vi i Raftostiftelsen tror p\u00e5: At menneskerettighetsarbeid alltid vil v\u00e6re avhengig av personlig engasjement, at det bygger p\u00e5 frivillig innsats fra et aktivt sivilsamfunn. Dugnadsinnsatsen gir eierskap til huset \u2013 her er frivilligheten hjertet i organisasjonen. Plasseringen av Raftohuset, p\u00e5 Menneskerettighetenes plass p\u00e5 toppen av Nyg\u00e5rdsh\u00f8yden hvor man ogs\u00e5 finner Universitetet i Bergen, gj\u00f8r at vi er lett tilgjengelige for engasjerte studenter. N\u00e5r du kan g\u00e5 et par minutter fra lesesalen for \u00e5 rekke et m\u00f8te, male banner eller pakke velkomstmapper, er det langt lettere \u00e5 v\u00e6re frivillig under Raftopris-uken. RAFTOHUSET P\u00c5 MENNESKERETTIGHETENES PLASS I anledning 225 \u00e5rsjubileet for Det nyttige selskap i Bergen i 1999, ble plassen utenfor Raftohuset gitt i gave til Bergen kommune. Plassen ble til Menneske- rettighetens plass, og Raftohuset hadde fra samme \u00e5r f\u00e5tt ny adresse: Menneskerettig-hetenes plass 1. Plassen har flaggstang, er belagt med brostein og har tre kunstverk: To relieffer, Kunnskap og Barmhjertighet, samt en skulptur, Knelende kvinne. Alle verkene er utf\u00f8rt av kunstneren Hans Jacob Meyer. I tillegg har den en plakett med b\u00e5de logo fra Forente Nasjoner (FN) og Raftostiftelsens f\u00f8rste logo, en fri fugl. Menneskerettighetenes plass er aktivt i bruk. Plassens status er gitt av FN, inkludert retten til \u00e5 flagge med FN-flagget. Kun Bergen og New York har en plass med denne statusen. Her m\u00f8tes ogs\u00e5 aktivister som vil protestere mot menneske- rettighetsbrudd og elever sl\u00e5r seg ned for \u00e5 spise matpakke n\u00e5r det er godt v\u00e6r. Foto: Raftostiftelsen. FN-plakett. Hvert \u00e5r organiseres det fakkel-tog som f\u00f8lger snublesteinene p\u00e5 M\u00f8hlenpris og minner oss om deportasjonene av j\u00f8der fra Bergen. Markeringen avsluttes med appeller og j\u00f8disk b\u00f8nn p\u00e5 Menneskerettighetenes plass. 5 Etter appell og b\u00f8nn fortsetter arrangementet inne p\u00e5 Raftohuset. Slik er Raftohuset og Menneskerettighetenes plass ul\u00f8selig knyttet sammen. Menneske- rettighetenes plass ble etablert p\u00e5 grunn av Raftohuset, og Raftohuset gir plassen aktivitet og mening. N\u00e5 vil vi \u00e5pne Raftohuset mer mot plassen ved \u00e5 bruke den som inngangsparti til Raftohuset, med integrert rampe fra selve plassen. I 2018 vedtok et enstemmig Bergen bystyre at Bergen skulle bli en Menneske- rettighetsby. Dette er langt mer enn et symbolsk vedtak. Beslutningen bringer kommunen inn i et st\u00f8rre nettverk av andre menneskerettighetsbyer som gir rammeverk og r\u00e5d om operasjonalisering av byens ansvar for \u00e5 ivareta menneskerettighetene. Kommuner bestyrer en rekke f\u00f8rstelinjetjenester og som skal ivareta menneskers grunnleggende behov. Raftostiftelsen arbeider i n\u00e6rt samarbeid med byr\u00e5ds- avdelingen for \u00e5 gi erkl\u00e6ringen reell betydning for byens innbyggere, for innkj\u00f8p, bygg og drift av kommunens tjenester. At Bergen har blitt en menneske- rettighetsby forsterker betydningen av Raftohuset og statusen til Menneske- rettighetenes plass. Foto: Raftostiftelsen. Menneskerettighetenes plass i Bergen, utenfor Raftohuset. 6 SPRENGT KAPASITET Hvert \u00e5r deltar 10 000 elever og l\u00e6rere p\u00e5 Raftostiftelsens undervisning i demokrati og menneskerettigheter. Situasjonen i dag er at vi ikke har romkapasitet til \u00e5 ta imot alle klassene som vil komme p\u00e5 bes\u00f8k til oss. Vi m\u00e5 derfor enten si nei til skoleklasser eller selv dra ut p\u00e5 bes\u00f8k i klasserommet. Med vanlig klasseromsundervisning mister elevene opplevelsen av en alternativ l\u00e6ringsarena, og deler av det pedagogiske tilbudet som er s\u00e6regent for Raftostiftelsen. Vi har behov for flere undervisningslokaler slik at vi kan ta imot alle elever som \u00f8nsker det. Freds- og menneskerettighetssentrene n\u00e5r bredt ut til den fulle bredden og variasjoner av skoler og elever. Alle skoler som \u00f8nsker Raftostiftelsens under- visning skal f\u00e5 tilbud om bes\u00f8k. Til sammen n\u00e5r de syv freds- og menneske- rettighetssentrene i Norge ca 60 000 elever og l\u00e6rere i \u00e5ret. Raftostiftelsen n\u00e5r 10.000 av disse. \u00c5 se klasser og elever i v\u00e5re egne lokaler, med v\u00e5re pedagogiske verkt\u00f8y, gir oss andre muligheter til \u00e5 tilpasse oss den enkelte gruppe. N\u00e5r elever m\u00f8ter oss p\u00e5 en alternativ l\u00e6ringsarena tar de mer til seg av det pedagogiske opplegget, fordi elever husker bedre gjennom erfaringer fra en annen setting. I Raftostiftelsen arbeider vi med demokrati- og menneskerettighetsundervisning ut fra to prinsipper. Det f\u00f8rste er \u201cUndervisning uten klare svar\u201d. Med det tar vi menneskerettslige dilemmaer p\u00e5 alvor, fordi historien l\u00e6rer oss at stadig nye rettigheter brynes mot hverandre. Et klassisk dilemma er retten til ytringsfrihet mot retten til ikke \u00e5 bli diskriminert. Nylig har pandemien brakt oss nye dilemmaer der retten til liv og helse brytes mot forsamlings- og bevegelsesfrihet. Eksemplene her viser hvor viktig det er at menneskerettighetsundervisning er aktuell og relevant fordi samfunnet v\u00e5rt trenger medborgere som er trente i \u00e5 h\u00e5ndtere disse dilemmaene. Det viser ogs\u00e5 hvor viktig det er at menneskerettighetsundervisning skaper kompleksitet og nettopp tar p\u00e5 alvor at det kan v\u00e6re vanskelig \u00e5 sette to streker under svaret. Det andre prinsippet, \u201cBli kjent med engasjementet ditt\u201d, tar utgangspunkt i at alle mennesker b\u00e6rer kimen i seg til \u00e5 bli en akt\u00f8r i eget og andres liv. Raftoprismottakerne viser mot og styrke til \u00e5 tale makten midt imot, og er eksempler p\u00e5 sterke akt\u00f8rer fra omr\u00e5der i verden som ofte fremstilles som overveldet av elendighet og konflikt i mediene. P\u00e5 Raftohuset bringer vi prismottakerne n\u00e6r elevene, de f\u00e5r h\u00f8re deres historier, se deres bilder og h\u00f8re deres stemmer. P\u00e5 den m\u00e5ten f\u00e5r elevene oppleve deres perspektiv p\u00e5 verden. I Raftostiftelsen tror vi p\u00e5 \u00e5 bruke folks egne personlige fortellinger heller enn 7 politiske kampanjer. En personlig fortelling er nettopp ett perspektiv som kan ber\u00f8re, gi ny innsikt, og involvere oss i andres utfordringer. Det er avgj\u00f8rende viktig at elever ikke m\u00f8tes med forventninger om \u00e5 bli r\u00f8rt eller f\u00f8le empati, vi tror i langt st\u00f8rre grad p\u00e5 at ungdom f\u00e5r utforske og bli kjent med seg selv n\u00e5r de m\u00f8ter andres historier, og at denne selvrefleksjonen er en del av kritisk, demokratisk danning. Raftostiftelsen har bygget opp n\u00e5v\u00e6rende undervisningstilbud siden 2010. Samtidig har vi bygget opp faglig ekspertise og et sv\u00e6rt godt faglig nettverk. Undervisningsavdelingens ekspertise er ettertraktet gjennom blant annet foredrag for l\u00e6rere, p\u00e5 konferanser, i l\u00e6reb\u00f8ker og podkaster. Vi har dyktige ansatte p\u00e5 undervisningsavdelingen i tillegg til god praktikantoppl\u00e6ring. Flere av v\u00e5re praktikanter har blitt gode undervisere som vi har med oss videre. Vi drifter et eget masternettverk og har en institusjonell samarbeidsavtale med Universitetet i Bergen. Vi arbeider i sterke faglige nettverk gjennom de andre freds- og menneskerettighetssentrene og gjennom Dembra. 2 Slik l\u00f8ser vi p\u00e5 en grundig og m\u00e5lrettet m\u00e5te oppdraget om \u00e5 tilby en forskningsbasert, uavhengig menneskerettighetsundervisning som kontinuerlig er til kritisk vurdering og under utvikling. Foto: Ingvild Festervoll Melien. Undervisningspraktikant og elever i Rettighetstanken. 2 Demokratisk beredskap mot rasisme og antisemittisme. 8 FRA ETT TIL TO UNDERVISNINGSROM \u2013 DOBLING AV KAPASITET Slik situasjonen er n\u00e5 har vi behov for to undervisningsrom. P\u00e5 den m\u00e5ten kan vi ha parallelle \u00f8kter. Dette vil ogs\u00e5 \u00f8ke den pedagogiske friheten ved at rommene tilrettelegger for ulike tilbud. Det er ikke uvanlig at vi har l\u00e6rerkurs samtidig som vi har klasser p\u00e5 bes\u00f8k. I \u00e5r har vi ogs\u00e5 lansert et nytt og etterlengtet tilbud til skoleklasser: Personlige fortellinger fra terrorhendelsene 22. juli 2011. Elever som i dag g\u00e5r p\u00e5 ungdomsskolen har ikke lenger egne minner fra 2011. For \u00e5 bringe hendelsene n\u00e6rt elevene igjen, og for \u00e5 skape innsikt i terrorens fenomen, ulike fortellinger og konsekvenser, er det viktig at elever i hele landet f\u00e5r mulighet til \u00e5 h\u00f8re berettelser fra folk som opplevde eller som var tett p\u00e5 det som skjedde. Som f\u00f8rste freds- og menneskerettighetssenter tilbyr vi n\u00e5 dette. Til l\u00e6rerkurs og vitnesamtaler trenger vi andre typer lokaler enn vi gj\u00f8r til stasjonsarbeid og rollespill. Ettersom terroren 22. juli ogs\u00e5 har blitt en del av l\u00e6replanene, forventer vi ogs\u00e5 h\u00f8y ettersp\u00f8rsel, noe vi allerede merker etter reportasje fra prosjektet p\u00e5 Dagsrevyen 30. januar i \u00e5r. Foto: Ingvild Festervoll Melien. Elever deltar p\u00e5 Fortellinger om 22. juli. 9 STATUS RAFTOHUSET IDAG Raftohuset best\u00e5r av to bygg. Det eldste er en sveitservilla i tre fra 1878. Denne ble bygget som privatbolig og fungerte som dette frem til 1900. Etter noen \u00e5r som ubebodd ble villaen i 1907 overtatt av R\u00f8de Kors som her startet et pleiehjem for \u00absvakelige og nerv\u00f8se personer av kvinnekj\u00f8nnet\u00bb. Jugendbygget var ferdigstilt i 1910 og ble bygget som et tilbygg til pleiehjemmet som eksisterte frem til 1963. I 1966 overtok Universitetet i Bergen byggene, og huset Geologisk og deretter Etnofolkloristisk institutt frem til Raftostiftelsen overtok og etablerte Raftohuset her i 1998. MANGLER UNIVERSELL TILGJENGELIGHET Raftohuset er bygget i en annen tid, og ikke som et \u00e5pent og inkluderende hus for mennesker med ulik funksjonsgrad. I dag er dette er et paradoks, ettersom vi arbeider med og for menneskerettigheter. L\u00f8sningsorienterte og kreative arkitekter har n\u00f8ye vurdert muligheten for \u00e5 f\u00e5 dette til innenfor rammene av bygget slik det n\u00e5 st\u00e5r, men har landet p\u00e5 at dette ikke lar seg gj\u00f8re. Alternativet som gjenst\u00e5r for \u00e5 gj\u00f8re bygget til et universelt tilgjengelig hus, krever en st\u00f8rre omforming. Raftohuset har i dag et inngangsparti med mange hindringer, i tillegg har bygget to ulike niv\u00e5er i samme etasje, samt til sammen fire etasjer \u2013 uten heis. Illustrasjon: 3RW med illustrasjon av nytt inngangsparti fra Menneskerettighetenes plass. 10 Dersom en skal inn til m\u00f8terommet, som vi kaller \u2018Seminarrommet\u2019, er det igjen en d\u00f8rterskel \u00e5 overstige. Det sier seg selv at de av oss som ikke er fullt f\u00f8rlige lett kan f\u00f8le seg til bry n\u00e5r vi setter ut ikke mindre enn tre ramper for \u00e5 f\u00e5 inn en rullestol. Vi har ogs\u00e5 hatt et tilfelle av en nesten-ulykke med en elev i elektrisk rullestol. I en e-post fra l\u00e6rer etter hendelsen, kan vi lese: Vi har hatt mange flotte opplevelser med ulike undervisningsopplegg p\u00e5 Raftohuset. Fredag 16.11.18 hadde jeg med meg en klasse med elever p\u00e5 undervisningsopplegget Handel og vandel. En av elevene her sitter i en stor elektrisk rullestol som han er fullstendig avhengig av. Det ble organisert s\u00e5nn at opplegget forgikk i foredragssalen s\u00e5nn at det skulle v\u00e6re mulig \u00e5 ta eleven med. (...) Skinnene forskj\u00f8v seg i trappen og eleven holdt p\u00e5 \u00e5 falle ned p\u00e5 den ene siden. Heldigvis hadde vi med flere som kunne hjelpe eleven p\u00e5 plass igjen og f\u00e5 ham trygt ned. Dette er ikke bra, og vi stiller oss derfor sp\u00f8rsm\u00e5let om det for fremtiden er mulig \u00e5 ta med elever med store, tunge elektriske rullestoler med til Raftohuset. S\u00e5nn som det ble var tilbakemeldinger fra en av assistentene at dette ikke kommer til \u00e5 gjenta seg. N\u00e5r det gjelder bes\u00f8k i menneskerettighetstanken er det bare \u00e5 glemme for denne gruppen elever. Heldigvis gikk alt bra med eleven og han kom seg helskinnet inn der han skulle v\u00e6re. Gro Bastiansen, l\u00e6rer. Bygningen er dessuten vanskelig \u00e5 orientere seg i og bevege seg i for blinde og svaksynte. Den manglende universelle tilgjengeligheten er ikke et Freds- og menneskerettighetssenter verdig. Alt dette underbygger at det er prek\u00e6rt \u00e5 f\u00e5 et bygg som er tilgjengelig for alle og der alle kan f\u00f8le seg velkommen. MANGLER VENTEAREAL\u2013 ELEVER M\u00c5 VENTE UTE I ALL SLAGS V\u00c6R Vi har ikke et egnet lokale med plass der en hel skoleklasse kan vente f\u00f8rundervisningen starter. En skoleklasse kan utgj\u00f8re opptil 30 elever, unntaksvis ogs\u00e5 over dette. Elever fra videreg\u00e5ende skole kommer ofte spredt frem til Raftohuset, mens elever fra ungdomsskoler oftere ankommer samlet. I Bergen betyr det at ungdommene m\u00e5 vente utend\u00f8rs i regn og vind. For at skoleklasser skal bli godt ivaretatt er det behov for en oppgradering av bygningene som gir dem mulighet til \u00e5 samles innend\u00f8rs f\u00f8r inngang til undervisningsrommene. MANGLER GARDEROBEPLASSER Garderobeplassen vi i dag kan tilby elevene befinner seg i en ordin\u00e6r bred korridor eller gang. Elevene henger jakker p\u00e5 enkle stativ f\u00f8r de g\u00e5r inn i undervisningslokalene ved siden av. Vi har ikke plass til egne hyller til sekker eller sko. 11 ANDRE MANGLER Mange som bes\u00f8ker Raftohuset kommenterer at det har en koselig og autentisk atmosf\u00e6re. B\u00e5de frivillige og ansatte setter pris p\u00e5 dette og har stor omsorg for bygget, men det har vist seg at vedlikehold ogs\u00e5 er komplekst. Det lekker fra taket n\u00e5r det regner, hvis det er kraftig regn, m\u00e5 vi sette ut b\u00f8tter. Vi har et h\u00f8yt \u00f8nske om \u00e5 bevare atmosf\u00e6ren og l\u00f8fte frem husets opprinnelige kvaliteter, men deler av Raftohuset trenger ogs\u00e5 en helt grunnleggende gjennomgang og oppgradering for \u00e5 bli bevart for fremtiden. Dagens l\u00f8sning for ventilasjon er ikke tilfredsstillende. Store deler av Jugend- bygget er ikke forsynt av ventilasjonsanlegg, kun luftesjakter med naturlig ventilasjon. Dette er en d\u00e5rlig l\u00f8sning b\u00e5de med hensyn til luftkvalitet og energi. Det ble montert ventilasjonsanlegg i 2010 som forsyner sveitservillaen og undervisningslokalene i kjelleren. Dette har begrenset kapasitet og genererer mye st\u00f8y. Dagens bygningsmasse er sv\u00e6rt lite energieffektiv. Klimaskallet har d\u00e5rlig isolasjonsevne med gamle uisolerte laftevegger i sveitservillaen og murvegger Jugendbygget. Store deler av fasaden har gamle ettlags vinduer som er en stor kuldebro i fasaden. I tillegg er elektriske panelovner eneste oppvarmingskilde. Dette medf\u00f8rer at dagens bygningsmasse har et sv\u00e6rt h\u00f8yt energiforbruk til oppvarming og er lite b\u00e6rekraftig. Illustrasjon: 3RW med illustrasjon av nytt undervisningsrom p\u00e5 Raftohuset. 12 BEHOVET - ET FUNKSJONELT UNDERVISNINGSBYGG Historien til Raftohuset viser alts\u00e5 at huset har g\u00e5tt fra \u00e5 v\u00e6re et privathus, til et pleiehjem og videre til et kontorbygg. Med andre ord har bygningen aldri v\u00e6rt utformet som et undervisningsbygg. Raftohuset er n\u00e5 en mye brukt alternativ l\u00e6ringsarena, med et meget godt rennomm\u00e9 og h\u00f8y faglig anerkjennelse, men er for lite og uten funksjonelle undervisningslokaler. Ettersp\u00f8rselen og den manglende funksjonaliteten gj\u00f8r at vi ser det n\u00f8dvendig med en grunnleggende omforming og utvidelse av bygget. Omformingen m\u00e5 ta utgangspunkt i undervisning som en av Raftostiftelsens kjernevirksomheter. Vi trenger et hus der alle elever, med alle grader av f\u00f8rlighet, skoleklasser p\u00e5 30 og l\u00e6rere som er p\u00e5 kurs kan delta aktivt, kjenne seg velkommen og ha plass til \u00e5 l\u00e6re. Vi trenger et hus der frivillige p\u00e5 dagtid og kveldstid kan engasjere seg i menneskerettighetsarbeidet. Vi trenger et hus der byens innbyggere kan inviteres inn p\u00e5 frokostm\u00f8ter samtidig som det foreg\u00e5r undervisning, et hus som \u00e5pner seg opp og inviterer folk inn og blir et sentrum for menneskerettsarbeid og undervisning i demokrati og menneskerettigheter i Bergen og p\u00e5 Vestlandet for \u00f8vrig. Vi \u00f8nsker oss et hus som ikke hindrer v\u00e5r virksomhet, men som legger grunnlaget for at vi kan utvikle oss og bidra ytterligere lokalt, nasjonalt og internasjonalt. Illustrasjon: 3RW med illustrasjon av oppgradering og utvidelse av Raftohuset. 13 VERDIEN AV DET NYE RAFTOHUSET Tegningene som presenteres i denne s\u00f8knaden viser hvordan Raftohuset kan omformes til et bygg som tar utgangspunkt i undervisningen som en av v\u00e5re kjernevirksomheter, et bygg som blir skapt p\u00e5 bakgrunn av Raftostiftelsens behov. Tegningene dobler v\u00e5r undervisningskapasitet og gj\u00f8r det mulig \u00e5 ha for eksempel en skoleklasse med p\u00e5 en av v\u00e5re undervisningspakker samtidig som vi har l\u00e6rerkurs eller en skoleklasse som f\u00e5r h\u00f8re personlige fortellinger fra 22. juli 2011. \u00c5 ha to ulike undervisningsrom gj\u00f8r ogs\u00e5 at vi kan videreutvikle v\u00e5r metodikk, for eksempel ved \u00e5 ha ett rom som er tilrettelagt for stasjoner og dialogsirkel, et annet med et mer fleksibelt oppsett som er bedre for gruppearbeid og ulike formasjoner av pulter, stoler og benker. Samtidig vil vi finne plass til installasjoner som fengselscellen som i dag brukes i undervisningen. Freds- og menneskerettighetssentrene har gjennom det siste ti\u00e5ret bygget seg opp til \u00e5 bli vesentlige bidragsytere i det norske samfunnet n\u00e5r det gjelder arbeid mot gruppefiendtlighet og for inkludering i skolen, kompetanse mot radikalisering, ekstremisme og for kritisk tenkning og demokratisk beredskap. Sentrene bidrar til \u00e5 oppfylle statens forpliktelser n\u00e5r det gjelder menneske- rettighetsoppl\u00e6ring og er en viktig st\u00f8tte for skoler og l\u00e6rerutdanninger. Det er mange som bes\u00f8ker sentrene. Vi tror at det ogs\u00e5 er i statens og Kunnskaps- departementets interesse \u00e5 bygge status for sentrene, og at et bygg som et funksjonelt, \u00e5pent og inviterende vil bidra til denne statusen. Illustrasjon: 3RW med illustrasjon av nye undervisningslokaler p\u00e5 Raftohuset. 14 Ved \u00e5 flytte inngangen til hj\u00f8rnet av sveitservillaen som peker ut mot Menneskerettighetenes plass styrker vi sammenhengen mellom Raftohuset og plassen. Vi viser at Raftohuset som freds- og menneskerettighetssenter er \u00e5pent og inviterende, og synlig-gj\u00f8r tilbudet v\u00e5rt mot forbi-passerende i et omr\u00e5de som blir en stadig mer sentral gjennom-gangs\u00e5re med den eksisterende bydelen M\u00f8hlenpris og utvikling av nye i Solheimsviken og p\u00e5 Dokken p\u00e5 den ene siden og universitetet og sentrum p\u00e5 den andre. Vi f\u00e5r ikke minst ogs\u00e5 oppfylt kravet om universell tilgjengelighet ved at trappefri innkomst til bygget blir en del av den arkitektoniske utformingen av plassen. Amfiet fra f\u00f8rste etasje i sveitservillaen ned i kjellerlokalene der p\u00e5bygget og undervisningsrommene vil ligge, gj\u00f8r det mulig \u00e5 samle klassene slik at de ikke st\u00e5r eller sitter i veien for andre, samt at vi her kan ha en introduksjon og \u00f8nske dem velkommen til Raftohuset. Her g\u00e5r det ogs\u00e5 an \u00e5 vise film som en introduksjon til elevene f\u00f8r de tar fatt p\u00e5 undervisningen. Illustrasjon: 3RW med illustrasjon av elever som sitter i amfi. 15 ET GJENNOMF\u00d8RBART PROSJEKT Med st\u00f8tte fra Kunnskapsdepartementet over statsbudsjettet for 2022 har Raftostiftelsen gjennomf\u00f8rt en prosjektering som er redegjort for i detalj i ved- leggene til denne s\u00f8knaden. I sum viser dette et realistisk og gjennomf\u00f8rbart prosjekt som vil kunne gi et stort og viktig utbytte for samfunnet. Etter en anbudsrunde som ble lagt ut p\u00e5 DOFFIN ble Martin Halvorsen fra Erstad og Lekven Bergen AS engasjert som prosjektleder. Arkitektene i 3RW ble engasjert etter en anbudsrunde. Tegningene, budsjettet og tidsplanen gir et realistisk bilde av arbeidet som skal gj\u00f8res med planlagt ferdigstilling i 2027, forutsatt at midlene bevilges i budsjettet for 2024. Prosjektet har blitt m\u00f8tt med stor velvilje fra de ulike faginstansene i Bergen kommune, og har v\u00e6rt utviklet i tett dialog med byantikvar og byarkitekt. Det er videre bred politisk st\u00f8tte til prosjektet i b\u00e5de Bergen kommune og Vestland fylke. Raftostiftelsen har som en del av prosjekteringen ogs\u00e5 sett p\u00e5 hvordan drift kan ivaretas i en eventuell byggeperiode, og ser det som realistisk \u00e5 kunne finne alternative l\u00f8sninger i en byggeperiode for b\u00e5de kontordrift og undervisning. Videre har Raftostiftelsen f\u00e5tt vurdert de langsiktige kostnadene ved drift av bygget etter en utvidelse og oppgradering, sammenlignet med dagens drifts- utgifter. Illustrasjon: 3RW med illustrasjon av nytt undervisningsrom p\u00e5 Raftohuset. 16 Konklusjonen er at Raftostiftelsen skal kunne klare \u00e5 drifte bygget ogs\u00e5 i etterkant. Vi ser det likevel som naturlig \u00e5 s\u00f8ke om en \u00f8kt \u00e5rlig grunnbevilgning fra UDIR og KD for \u00e5 ta h\u00f8yde for noe h\u00f8yere driftskostnader, samt for \u00e5 kunne ha kapasitet i staben til \u00e5 kunne utnytte potensialet i et utvidet bygg og n\u00e5 flere skoler og elever. Raftostiftelsen er fortsatt det Freds- og menneskerettighetssenteret som f\u00e5r minst i i grunnbevilgning, til tross for det store omfanget elever og l\u00e6rere stiftelsen n\u00e5r med sitt undervisningstilbud. Det er Raftostiftelsen som st\u00e5r som s\u00f8ker av midler til \u00e5 utvide og oppgradere Raftohuset. Raftohuset eies i dag av Stiftelsen Egil Raftos Hus som i tr\u00e5d med sitt form\u00e5l leier ut lokalene til Raftostiftelsen. De to stiftelsene er dermed tett knyttet sammen, men er n\u00e5 i en prosess hvor det vurderes \u00e5 sl\u00e5 sammen stiftelsene, gj\u00f8re vedtektsendringer i de to stiftelsene eller oppdatere avtalen som regulerer forholdet mellom stiftelsene. Styret i Raftostiftelsen har i samr\u00e5d med styret i Stiftelsen Egil Raftos Hus besluttet \u00e5 prim\u00e6rt arbeide med en plan for \u00e5 sl\u00e5 stiftelsene sammen. Dette er en prosess de to stiftelsene vil g\u00e5 i gang med uavhengig av eventuell st\u00f8tte til utvidelse av huset. Uansett vil det v\u00e6re en struktur p\u00e5 plass som skal kunne ivareta forpliktelsene ved en eventuell byggeprosess og drift av bygget i etterkant. Det gj\u00f8res oppmerksom p\u00e5 at det er et avvik mellom kalkylesum p\u00e5 98 millioner kroner og s\u00f8knadssummen p\u00e5 85 millioner kroner. Kalkylesummen inkluderer de utgiftene som er n\u00f8dvendige for \u00e5 gjennomf\u00f8re prosjektet i sin helhet. I tillegg til kostnader for nybygg i hagen, samt ombygging og rehabilitering av undervisnings- arealer, viser kalkylen ogs\u00e5 forbedringer av Raftohuset som Raftostiftelsen vil s\u00f8ke andre om \u00e5 bidra til. Dette gjelder blant annet arbeid knyttet til \u00e5 ivareta en del av de arkitektoniske og historiske kvalitetene ved Raftohuset, samt arbeid med \u00e5 oppgradere enkelte av kontorlokalene som ikke er direkte knyttet til undervisning. Det er ogs\u00e5 medtatt kostnader for l\u00f8st og fast inventar i kalkylen. Her vil Raftostiftelsen i st\u00f8rst mulig grad belage seg p\u00e5 gjenbruk og ombruk og store deler av denne kostnaden er trukket fra i s\u00f8knaden. AVSLUTNING Raftostiftelsen \u00f8nsker \u00e5 gj\u00f8re mer enn i dag \u2013 vi \u00f8nsker i fremtiden \u00e5 v\u00e6re en enda sterkere st\u00f8ttespiller i skolenes arbeid mot utenforskap, gruppefiendtlighet og ekstremisme. Vi vil styrke arbeidet for demokrati og bidra enda mer til \u00e5 utdanne \u00e5rv\u00e5kne medborgere med mot til \u00e5 si fra n\u00e5r de m\u00f8ter urett, og som kan st\u00e5 opp for andre og kjempe mot undertrykkelse. For \u00e5 lykkes med dette ser vi det helt n\u00f8dvendig med b\u00e5de oppgradering og utvidelse av Raftohuset. Vi h\u00e5per at Kunnskapsdepartementet vil st\u00f8tte v\u00e5rt \u00f8nske og \u00e5 gj\u00f8re det mulig for Raftostiftelsen \u00e5 bidra enda mer, og med dette godkjenne v\u00e5r s\u00f8knad p\u00e5 85 millioner kroner til utvidelse og oppgradering av Raftohuset. 17 "
}