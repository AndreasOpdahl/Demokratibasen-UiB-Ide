{
  "dokument_id": "609e4ea8-1ef7-5e92-9e1d-d7f3c11a8822",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Mikkel Gr\u00fcner (SV) og Even S\u00f8rland (AP) om prioritering av 11-erbane p\u00e5 Dokken",
  "url": "https://bergen.kommune.no/politikere-utvalg/api/fil/bk360/10761660/Svar-pa-representantforslag-fra-Mikkel-Gr-ner-SV-og-Even-Sorland-AP-om-prioritering-av-11-erbane-pa-Dokken",
  "tekst": " BBU - kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/77148-8 Saksbehandler: Marie Mildestveit Fra Dato: 3. juli 2024 Byr\u00e5d for byutvikling Svar p\u00e5 representantforslag fra Mikkel Gr\u00fcner (SV) og Even S\u00f8rland (AP) om prioritering av 11-erbane p\u00e5 Dokken Forretningsutvalget har i m\u00f8te 14.05.2024 i sak 184/24 fattet f\u00f8lgende vedtak: 1. Representantforslag fra Mikkel Gr\u00fcner (SV) og Even S\u00f8rland (A) om prioritering av 11er-bane p\u00e5 Dokken, oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 30.10.2024. 3. Utvalg for milj\u00f8 og byutvikling avgir innstilling i saken. Representantene Mikkel Gr\u00fcner (SV) og Even S\u00f8rland (A) har fremmet f\u00f8lgende representantforslag: Forslag til vedtak: Byr\u00e5dets vurdering av representantforslaget: Sosial infrastruktur er en sv\u00e6rt viktig suksessfaktor for utviklingen av Dokken og n\u00e6romr\u00e5dene rundt, og for at det skal bli et godt sted \u00e5 bo og oppholde seg. Byr\u00e5det er kjent med at det er et stort behov for anlegg for fotball i Bergenhus bydel, og at behovet er kritisk s\u00e6rlig i indre by. I Arealstrategi for Dokken er det vist mulighet for \u00e5 etablere opptil fem 7er-baner for fotball fordelt p\u00e5 hele transformasjonsomr\u00e5det. To til tre av disse ligger innenfor planomr\u00e5det til omr\u00e5dereguleringen for Dokken s\u00f8r som er under arbeid (arealplan-ID 71460000), og som er det omr\u00e5det som skal utvikles i denne omgang. I arealstrategien ble det vist til en mulighet for \u00e5 etablere 11er-bane helt nordvest i transformasjonsomr\u00e5det, men en utvikling av dette omr\u00e5det ligger langt fram i tid og omfattes ikke av omr\u00e5dereguleringen som n\u00e5 er under arbeid. I tillegg ble det i arealstrategien vist til plass for en flerbrukshall/FYSAK og rekreasjonsarealer med plass til ballbinger og annen egenorganisert idrett i mindre skala. Temakart for skole og idrett i Arealstrategi for Dokken, med delomr\u00e5degrense for omr\u00e5dereguleringen for Dokken S\u00f8r (delomr\u00e5de A, B og C). I bystyrebehandlingen av Arealstrategien 22.02.2023 (sak 46/23) vedtok bystyret (jf. punkt 7 i vedtaket) at: \u00abDet blir arbeidd med \u00e5 finne areal til ein 11-arbane for fotball, og at det eventuelt blir prioritert framfor to 7-arbanar\u00bb Plan- og bygningsetaten har etter dette igjen sett p\u00e5 mulighetene for areal til en 11er-bane innenfor planomr\u00e5det til omr\u00e5dereguleringen for Dokken s\u00f8r. Det er sett p\u00e5 ulike st\u00f8rrelser av baner som er innenfor kravene til FIFAs regler for full bane (minimum 68 x 105 meter), der de minste banene har minimalt med publikumsareal, til st\u00f8rre varianter i spennet mellom stadioner tilsvarende M\u00f8hlenpris stadion til Brann stadion. Arealkravene for en 11-erbane inkludert n\u00f8dvendig tilleggsareal er sv\u00e6rt arealkrevende og vil v\u00e6re lite forenlig med de andre behovene og kvalitetene som det planlegges for i omr\u00e5det for Dokken s\u00f8r. Det blir vist til den finmaskede bystrukturen og byformen som er vedtatt i Arealstrategi for Dokken, som ogs\u00e5 bygger videre p\u00e5 den tilliggende og historiske bystrukturen i n\u00e6romr\u00e5det i Bergen sentrum. Den vedtatte bystrukturen for Dokken tar h\u00f8yde for korte avstander for myke trafikanter med gangveier og gatetun, gjennomg\u00e5ende sykkelrute, kollektivtras\u00e9 for bybane og annen kollektivtrafikk, samt adkomstgater og stopplommer for beredskap, varelevering og HC-tilkomst/parkering. I det f\u00f8lgende vil det gis en n\u00e6rmere gjengivelse av vurderingene knyttet til muligheten for \u00e5 etablere 11-erbane med utgangspunkt i de ulike delomr\u00e5dene i Arealstrategien som er innenfor omr\u00e5dereguleringen (delomr\u00e5de A, B og C i Arealstrategien, se figur over). I delomr\u00e5de A (M\u00f8hlenpriskaien) er det ikke plass til en 11-erbane p\u00e5 grunn av for smal bredde p\u00e5 landarealet, med mindre man bygger en bane ut i Damsg\u00e5rdssundet/Puddefjorden. I delomr\u00e5de B (Frieleneskaien) er det ikke plass til en fullverdig 11-erbane med b\u00e5de tilleggsareal og publikumsareal uten at det blokkerer for framtidige gang- og sykkelforbindelser p\u00e5 langs og tvers av omr\u00e5det. I dette delomr\u00e5det m\u00e5 det ogs\u00e5 tas h\u00f8yde for minst tre ulike kollektivtras\u00e9er, som inng\u00e5r i konsekvensutredning knyttet til omr\u00e5dereguleringen som er under arbeid. I delomr\u00e5de C planlegges det for nybygg for Havforskningsinstituttet og Fiskeridirektoratet. Egen detaljregulering for dette er under arbeid (arealplan-ID 71350000). Nybygget skal lokaliseres like s\u00f8r\u00f8st for Havnelageret/Skur 24. Arealstrategien viser en mulig utfylling av innerste del av Jekteviken i dette delomr\u00e5det. Denne utfyllingen er ogs\u00e5 del av konsekvensutredning i p\u00e5g\u00e5ende omr\u00e5deregulering. P\u00e5 utfyllingen er det satt av plass til et skole- og oppveksttun i kombinasjon med offentlige rekreasjonsarealer. Ogs\u00e5 i dette omr\u00e5det vil en 11-erbane kunne blokkere for fremtidige gang- og sykkelforbindelser p\u00e5 langs og tvers av omr\u00e5det, samtidig som det ogs\u00e5 i dette omr\u00e5det m\u00e5 tas h\u00f8yde for en fremtidig kollektivtras\u00e9. Med bakgrunn i det ovennevnte vurderer byr\u00e5det at det vil v\u00e6re krevende \u00e5 etablere en 11- erbane innenfor det omr\u00e5det p\u00e5 Dokken som skal utvikles i f\u00f8rste omgang gjennom p\u00e5g\u00e5ende omr\u00e5deregulering. Byr\u00e5det vil likevel i det videre arbeidet med omr\u00e5dereguleringen for Dokken s\u00f8r utrede om en 11-erbane kan etableres i kombinasjon med andre form\u00e5l som skole og annen sosial infrastruktur. P\u00e5 den m\u00e5ten kan alternative lokaliseringer og konsekvensene av alternativene bli belyst. Christine B. Meyer - Byr\u00e5dsleder Christine Kahrs - Byr\u00e5d for byutvikling Dokumentet er godkjent elektronisk. "
}