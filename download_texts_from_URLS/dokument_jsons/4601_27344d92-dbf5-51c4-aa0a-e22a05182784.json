{
  "dokument_id": "27344d92-dbf5-51c4-aa0a-e22a05182784",
  "doc_type": "case_attachment",
  "kommune": 4601,
  "tittel": "Ytrebygda gnr 31 bnr 5 Kvitura. Klage p\u00e5 avsl\u00e5tt s\u00f8knad om oppf\u00f8ring av vei til fritidsbolig",
  "url": "https://bergen.kommune.no/politikere-utvalg/api/fil/bk360/11425844/Ytrebygda-gnr-31-bnr-5-Kvitura-Klage-pa-avslatt-soknad-om-oppforing-av-vei-til-fritidsbolig",
  "tekst": " Byr\u00e5d for byutvikling Fullmaktssak /24 Saksframstilling V\u00e5r referanse: 2024/112774-6 Ytrebygda gnr 31 bnr 5 Kvitura. Klage p\u00e5 avsl\u00e5tt s\u00f8knad om oppf\u00f8ring av vei til fritidsbolig Hva saken gjelder: Saken gjelder s\u00f8knad om oppf\u00f8ring av privat vei til eksisterende fritidsbolig. Fritidsboligen ligger p\u00e5 gbnr. 31/5, mens veien i stor grad vil ligge p\u00e5 gbnr. 31/1. Det foreligger veirett, det forutsettes at denne er dekkende for tiltaket. S\u00f8knaden ble avsl\u00e5tt i vedtak datert 10.07.2024, da vilk\u00e5rene for dispensasjon fra arealform\u00e5let LNF ikke ble vurdert oppfylt. Avslaget er p\u00e5klaget av ansvarlig s\u00f8ker, Byggadministrasjon Harald Bj\u00f8rndal AS v/Ingunn S\u00e6tre i brev datert 11.07.2024. Tiltakshaver er \u00c5ge M\u00e6land. Figur 1 - Utklipp situasjonskart (rotert, fritidsboligen ligger mot nord) Eiendommen er uregulert. I kommuneplanens arealdel (KPA 2018) er arealet satt av til landbruk-, natur- og friluftsomr\u00e5de (LNF), med r\u00f8d flyst\u00f8ysone og hensynssone for meldeplikt til Avinor. Se avslagsvedtaket \u00a7 3.1 for utfyllende planstatus. Tiltaket utl\u00f8ser behov for dispensasjon fra arealform\u00e5let LNF, slik dispensasjon er oms\u00f8kt. Bymilj\u00f8etaten har gitt uttalelse datert 29.05.2024, hvor de vurderer at tiltaket vil gi nytt inngrep i et skogsomr\u00e5de av s\u00e6rs h\u00f8y bonitet. Tiltaket bil bidra til en bit-for-bit-nedbygging av naturomr\u00e5der, og eventuell tillatelse vil skape presedensvirkning overfor andre tiltak i LNF-omr\u00e5der. Ved tilf\u00f8rsel av nye masser utenfra m\u00e5 det ogs\u00e5 stilles krav til at disse er rene 1 og fri for fr\u00f8 eller planterester fra fremmede arter. Bymilj\u00f8etaten frar\u00e5der at det gis dispensasjon for vei. Ansvarlig s\u00f8ker opplyser at tiltaket er nabovarslet i tr\u00e5d med pbl. \u00a7 21-3, og bekrefter at det ikke foreligger merknader. Klage: Klager ber om en ny vurdering av saken, dette forst\u00e5s som at vedtaket \u00f8nskes omgjort og at s\u00f8knaden innvilges. I avslaget har kommunen vist til konsekvenser knyttet opp mot natur, biologisk mangfold, landskap og friluftsliv, men ogs\u00e5 at veien vil ha en slak helning og dermed ikke vil ha store terrenginngrep. Det vises til at det er en enkel traktorvei til fritidsboligen i dag, og at det er sv\u00e6rt lite av naturen som blir ber\u00f8rt. Det er ikke registrert truede plante- eller dyrearter i omr\u00e5det, og det er heller ikke registrert kulturminner. Ny vei vil ikke hindre allmenne interesser eller bruk av omr\u00e5det som friluftsomr\u00e5de. Ny vei gir enklere tilkomst, ogs\u00e5 for utrykningskj\u00f8ret\u00f8y. Dette bedrer tilkomst for mennesker med nedsatt funksjonsevne og gj\u00f8r vedlikehold lettere. Det vises til at kommunen ikke kan gi avslag basert p\u00e5 presedens alene, og at det er ingen andre fritidsboliger i omr\u00e5det. Det vises ellers til komplett klage. Fagetatens vurdering og anbefaling: Plan- og bygningsetaten som fagetat har vurdert klagen, og anbefaler at den ikke tas til f\u00f8lge. Fagetaten er enig med Bymilj\u00f8etaten i at tiltaket vil skape et nytt inngrep i et skogsomr\u00e5de med s\u00e6rs h\u00f8y bonitet, og bidra til en bit-for-bit-nedbygging av naturomr\u00e5det. Tiltaket vurderes \u00e5 vesentlig tilsidesette hensynene bestemmelsen skal ivareta, og fagetaten kan heller ikke se at fordelene er \u00abklart\u00bb st\u00f8rre enn ulempene. Man har forst\u00e5else for tiltakshavers praktiske behov, men personlige interesser vektlegges ikke. Det er bare i tilfeller der det foreligger helt spesielle sosialmedisinske, personlige eller menneskelige hensyn at personlige interesser kan tillegges vekt, og fagetaten kan ikke se at det foreligger slike i saken. Det vises ellers til komplett fagnotat. Byr\u00e5dens vurdering og konklusjon: Byr\u00e5den har vurdert klagen, og finner at denne kan tas til f\u00f8lge. Hjemmelen for dispensasjon er pbl. \u00a7 19-2, som sier at dispensasjon ikke kan \u00abvesentlig tilsidesette\u00bb hensyn bak bestemmelsen det dispenseres fra, hensyn i plan- og bygningslovens form\u00e5lsparagraf eller nasjonale eller regionale interesser. Det m\u00e5 ogs\u00e5 v\u00e6re \u00abklart\u00bb st\u00f8rre fordeler enn ulemper med \u00e5 gi dispensasjon. Sp\u00f8rsm\u00e5let er f\u00f8rst om dispensasjon vil \u00abvesentlig tilsidesette\u00bb hensynene bak LNF- form\u00e5let, plan- og bygningslovens form\u00e5lsparagraf eller nasjonale eller regionale interesser. Utgangspunktet er at det er byggeforbud i LNF-omr\u00e5der, med unntak for n\u00f8dvendige tiltak for g\u00e5rdens n\u00e6ringsvirksomhet, enkel tilrettelegging for friluftsliv og n\u00f8dvendige transformatorer i str\u00f8mnettet, jf. bestemmelsene til KPA 2018 \u00a7 31. Hensynene bak dette, er \u00e5 sikre natur- og milj\u00f8kvaliteter, hindre nedbygging og sikre landbruksinteressene. I denne saken er det s\u00f8kt om en tilkomstvei i et omr\u00e5de med skog av h\u00f8y bonitet, hvor det kan v\u00e6re store natur- og milj\u00f8verdier. Skogen er ogs\u00e5 hjem for mange arter, og en bit-for-bit- nedbygging gj\u00f8r at man taper langt mer enn det konkrete arealet som blir beslaglagt. Bygging endrer ogs\u00e5 landskapet, b\u00e5de ved det konkrete tiltaket og ved at det gjerne fjernes skog for \u00e5 gj\u00f8re anleggsfasen enklere. Dette taler for at dispensasjon vil \u00abvesentlig 2 tilsidesette\u00bb hensynene bak LNF-form\u00e5let, og kan ogs\u00e5 komme i konflikt med hensynet til fremtidige generasjoner og b\u00e6rekraftig utvikling, som er framhevet i form\u00e5lsparagrafen. Det er imidlertid allerede anlagt en traktorvei, hvor man iht. s\u00f8knaden vil benytte tras\u00e9en til den nye tilkomstveien. Dette gj\u00f8r at det beslaglegges mindre natur, og tras\u00e9en allerede er ryddet. Det er ogs\u00e5 relativt lite stigning fra p\u00e5koplingspunkt til eksisterende privat veg Kvitura og til fritidsboligen. Dette gj\u00f8r at veien vil ligge fint i terrenget, og minsker terrenginngrepet. Fritidsboligen er registrert med BRA p\u00e5 37 m2, og ligger i st\u00f8ysone for flyst\u00f8y. Det er dermed ikke p\u00e5regnelig at fritidsboligen vil bli bruksendret til bolig, og man kan forutsette at trafikk p\u00e5 veien vil v\u00e6re relativt lavt, sett over hele \u00e5ret. Man kan heller ikke p\u00e5regne at det gis tillatelse til vesentlige tilbygg eller annet som tilrettelegger for en vesentlig \u00f8kt bruk eller forventning om at fritidsboligen kan bruksendres. At veien er tilkomst til en fritidsbolig, ikke en bolig, gj\u00f8r bruken og dermed p\u00e5virkningen p\u00e5 naturen rundt mindre. S\u00f8ker opplyser at veien er 3 meter bred, med 0,25 meter veiskulder p\u00e5 hver side, til sammen 3,5 meter. Dette er en moderat st\u00f8rrelse, og vil sette naturlige begrensninger p\u00e5 fart. Snuhammer er oppgitt \u00e5 v\u00e6re 9 meter lang og 5 meter bred. Dette gir plass til maks to personbiler, mer trolig en bil. Bruken av veien legges uansett til grunn \u00e5 v\u00e6re lav, hvilket taler for at hensynene bak LNF-form\u00e5let ikke blir \u00abvesentlig\u00bb tilsidesatt. Det er ikke oppgitt hvilket dekke veien skal ha, men byr\u00e5den finner at dette b\u00f8r v\u00e6re grus eller tilsvarende, ikke asfalt. Grus vil i mindre grad enn asfalt p\u00e5virke forhold som overvann, og vil ogs\u00e5 v\u00e6re lettere \u00e5 tilbakef\u00f8re dersom fritidsboligen ikke lenger brukes i fremtiden. Det stilles derfor vilk\u00e5r om dette. Det m\u00e5 ogs\u00e5, i tr\u00e5d med uttalelse fra Bymilj\u00f8etaten, brukes rene masser som ogs\u00e5 er fri for fr\u00f8 eller planterester fra fremmede arter. Det m\u00e5 ogs\u00e5 tas hensyn til hvordan tiltaket vil p\u00e5virke overvann i omr\u00e5det, slik at skogen rundt ikke blir skadelidende av tiltaket. Byr\u00e5den finner at tiltaket ikke vil \u00abvesentlig\u00bb tilsidesette hensynene bak LNF-form\u00e5let. Det kan ikke ses at det er forhold av nasjonal eller regional interesse som blir vesentlig tilsidesatt av dispensasjon, og byr\u00e5den kan heller ikke se at det er hensyn i form\u00e5lsparagrafen som blir p\u00e5virket. Sp\u00f8rsm\u00e5let er s\u00e5 om det er \u00abklart\u00bb st\u00f8rre fordeler enn ulemper med \u00e5 gi dispensasjon. Klager har anf\u00f8rt at veien trengs for \u00e5 frakte material, til bruk i vedlikehold av fritidsboligen. Det anf\u00f8res ogs\u00e5 at det er positivt at man tar vare p\u00e5 bygget. Byr\u00e5den viser her til at eier av byggverk har plikt til \u00e5 holde disse i forsvarlig stand, jf. pbl. \u00a7 31-1. At det er en eksisterende traktorvei betyr ogs\u00e5 at material kan fraktes opp med traktor, og anf\u00f8rslene tillegges lite vekt. Det er likevel en objektiv fordel for eiendommen at tilkomst blir utbedret i tr\u00e5d med den standarden mange forventer for en fritidsbolig i dag. Det er en ulempe at man bygger i et omr\u00e5de registrert med skog av h\u00f8y bonitet. Denne reduseres imidlertid av at det allerede er en traktorvei i omr\u00e5det, slik at arealet som blir ryddet/beslaglagt til vei blir mindre. Byr\u00e5den finner det ogs\u00e5 positivt at kj\u00f8rbar vei til fritidsboligen gj\u00f8r det enklere for utrykningskj\u00f8ret\u00f8y \u00e5 ta seg helt fram, og det vil ogs\u00e5 gi enklere tilkomst for kommunale tjenester. Hva gjelder presedens, ser byr\u00e5den at fordelene som er vektlagt kan ha overf\u00f8ringsverdi til tilsvarende saker. For at det skal v\u00e6re relevant \u00e5 se p\u00e5 fordeler, m\u00e5 imidlertid f\u00f8rste vilk\u00e5r v\u00e6re oppfylt. Denne vurderingen beror p\u00e5 de konkrete forholdene p\u00e5 stedet, og i denne saken er det vektlagt at tiltaket vil ha god terrengtilpasning og at det allerede er ryddet en traktorvei. Dette er konkrete forhold ved stedet, og saken vil dermed ha lite overf\u00f8ringsverdi til et sted med f.eks. brattere skr\u00e5ning, der terrenginngrepet blir st\u00f8rre eller det er ur\u00f8rt natur. 3 Det understrekes ogs\u00e5 at tillatelse til vei ikke betyr at det kan p\u00e5regnes at det gis dispensasjon til ytterligere tiltak p\u00e5 eiendommen. Byr\u00e5den vurderer at det er \u00abklart\u00bb st\u00f8rre fordeler enn ulemper med \u00e5 gi dispensasjon. Da de materielle vilk\u00e5rene er oppfylt, kan ikke byr\u00e5den se at det er gode grunner for \u00e5 avsl\u00e5 s\u00f8knaden om dispensasjon. \u00abKan\u00bb-skj\u00f8nnet benyttes derfor til \u00e5 godkjenne tiltaket som oms\u00f8kt. Vedtakskompetanse: Byr\u00e5d for byutvikling har generell myndighet til \u00e5 fatte beslutninger som ikke er av prinsipiell betydning, jf. byr\u00e5dssak 1282/23. Alle beslutninger som er av prinsipiell betydning legges frem for byr\u00e5det. Byr\u00e5d for byutvikling fatter f\u00f8lgende vedtak: 1. Med hjemmel i forvaltningsloven \u00a7 33 andre avsnitt oppheves Plan- og bygningsetatens vedtak datert 10.07.2024. 2. Med hjemmel i plan- og bygningsloven \u00a7 19-2, jf. \u00a7 19-1, gis det dispensasjon fra arealform\u00e5let LNF, jf. bestemmelsene til KPA 2018 \u00a7 31, for oppf\u00f8ring av tilkomstvei til fritidsbolig som oms\u00f8kt. 3. Med hjemmel i plan- og bygningsloven \u00a7\u00a7 20-1 og 21-4 gis det tillatelse til tiltak i ett-trinn til oppf\u00f8ring av tilkomstvei som oms\u00f8kt. Tillatelsen gis p\u00e5 f\u00f8lgende vilk\u00e5r: a. Veien skal ikke asfalteres ut over avkj\u00f8rsel/p\u00e5koplingspunkt til eksisterende veg Kvitura. Prosjekterende m\u00e5 ta s\u00e6rlig hensyn til h\u00e5ndtering av overvann p\u00e5 og langs veien. b. Det skal benyttes rene masser, som ogs\u00e5 er fri for fr\u00f8 eller planterester fra arter oppf\u00f8rt p\u00e5 Artsdatabanken sin fremmedartsliste (2018). 4. Det overlates til Plan- og bygningsetaten \u00e5 utferdige den endelige tillatelsen og foreta en vurdering av n\u00f8dvendige vilk\u00e5r. 5. Klagen tas til f\u00f8lge. Dato: 21. oktober 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: Fagnotat datert 07.10.2024 med f\u00f8lgende vedlegg: 1. Oversiktskart 2. Flyfoto 3. Situasjonsplan 4. Klage 5. Vedtak 6. Tegninger 7. Uttalelse fra Bymilj\u00f8etaten 4 "
}