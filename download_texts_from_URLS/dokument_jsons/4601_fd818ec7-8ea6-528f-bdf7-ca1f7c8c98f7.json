{
  "dokument_id": "fd818ec7-8ea6-528f-bdf7-ca1f7c8c98f7",
  "doc_type": "case_presentation",
  "kommune": 4601,
  "tittel": "ASSS Statistikk og analyse 2023",
  "url": "https://bergen.kommune.no/politikere-utvalg/api/fil/bk360/8978637/Framstilling-ASSS-Statistikk-og-analyse-2023",
  "tekst": " BYR\u00c5DET Byr\u00e5dssak /23 Saksframstilling V\u00e5r referanse: 2023/228233-1 ASSS Statistikk og analyse 2023 Hva saken gjelder: Bergen kommune deltar i storbynettverket ASSS - Aggregerte Styringsdata for Samarbeidende Storkommuner \u2013 et samarbeid mellom Norges tolv st\u00f8rste kommuner. Asker, Bergen, B\u00e6rum, Drammen, Fredrikstad, Kristiansand, Lillestr\u00f8m, Oslo, Sandnes, Stavanger, Trondheim, Troms\u00f8 i tillegg til KS som ogs\u00e5 fungerer som sekretariatet for samarbeidet. Asker og Lillestr\u00f8m kom med i ASSS-samarbeidet fra h\u00f8sten 2022. ASSS skal bidra til l\u00e6ring og utvikling p\u00e5 tvers av kommunene. \u00c5rlig utarbeides analyser, statistikk og sammenlikning av utvalgte tjenesteomr\u00e5der mellom kommunene. Tallmateriale og tilh\u00f8rende analyser presenteres p\u00e5 nettsiden https:/www.ks.no/asss-hjem/ I saksframstillingen gis en gjennomgang av utvikling i \u00f8konomiske n\u00f8kkeltall, ressursbruk og effektivitet i tjenesteomr\u00e5dene. Det fokuseres spesielt p\u00e5 hvordan Bergen kommer ut i forhold til andre ASSS-kommuner og hva som forklarer forskjellene. Byr\u00e5dets vurdering og anbefaling/konklusjon: ASSS analyse og statistikk 2023 gir verdifull informasjon om status og utvikling for tjenesteomr\u00e5der og \u00f8konomi, b\u00e5de for egen kommune og sett opp mot andre storkommuner. Byr\u00e5det anbefaler at kunnskap herfra blir benyttet i det kontinuerlige arbeidet med \u00e5 f\u00e5 mest mulig velferd ut av tilgjengelige ressurser. Begrunnelse for framleggelse til bystyret: Bystyret har bedt om at en oppsummering av analyse og statistikk fra ASSS legges frem i tilknytning til budsjettarbeidet jfr. vedtak i B. sak16-09. Byr\u00e5det innstiller til bystyret \u00e5 fatte f\u00f8lgende vedtak: Bystyret tar redegj\u00f8relsen som gjelder ASSS analyse og statistikk 2023 til orientering. Dato: 17. oktober 2023 Rune Bakervik Byr\u00e5dsleder Dokumentet er godkjent elektronisk. 1 Saksframstilling: Denne saken oppsummerer de viktigste funn fra \u00e5rets ASSS-sammenstilling, herunder utvikling i sentrale \u00f8konomiske n\u00f8kkeltall, samt ressursbruk, produksjon og effektivitet innenfor tjenesteomr\u00e5dene. For mer utfyllende informasjon vises det til asss.no. \u00d8konomi konsern v/Byr\u00e5dsavdeling for finans, n\u00e6ring og eiendom kan ogs\u00e5 v\u00e6re behjelpelige med \u00e5 finne og tolke n\u00f8dvendig informasjon. V\u00e6r oppmerksom p\u00e5 at m\u00e5ling av ressursbruk, produksjon og effektivitet i tjenesteomr\u00e5dene bygger p\u00e5 et sett av indikatorer som er ment \u00e5 gi en beskrivelse av status i de ulike tjenesteomr\u00e5dene. Sammensetning av indikatorer vil i s\u00e5 m\u00e5te kunne p\u00e5virke resultatene. I tillegg vil noen indikatorer v\u00e6re basert p\u00e5 grove anslag, mens andre er mer presise. Resultatene m\u00e5 derfor tolkes med varsomhet. 1. Utvikling i \u00f8konomiske n\u00f8kkeltall Netto driftsresultat (\u00abNDR\u00bb) er en sentral indikator for \u00f8konomisk balanse. NDR framkommer n\u00e5r driftsutgiftene, avdrag p\u00e5 l\u00e5n og netto renteutgifter er trukket fra driftsinntektene. Bergen kommune har hatt en positiv utvikling gjennom de siste 10 \u00e5r. De siste fem \u00e5rene har kommunen hatt et gjennomsnittlig netto driftsresultat p\u00e5 3,7 %, mot 3,1 % fra forrige fem\u00e5rsperiode. 2022 ble et \u00e5r der store utbetalinger av utbytte bidro ekstra h\u00f8y skatteinngang mot slutten av \u00e5ret. Dette bidro til at NDR endte p\u00e5 3,6 %, mens det opprinnelig var lagt opp til 1.2 % i vedtatt budsjett. H\u00f8ye skatteinntekter vidro ogs\u00e5 til de \u00f8vrige ASSS-kommunene (utenom Oslo) endte ut med et gjennomsnittlig NDR p\u00e5 2,5 %, mens resten av landet fikk et netto driftsresultat p\u00e5 2,6 %. 2 I tr\u00e5d med de siste \u00e5rs positive driftsresultater har mange av landets kommuner kunnet bygge seg opp betydelige disposisjonsfond. ASSS-kommunene utenom Oslo og Bergen hadde ved utgangen av 2022 disposisjonsfond p\u00e5 16,5 % av driftsinntektene, mens tilsvarende tall for resten av landet var 13,1%. Bergen sitt disposisjonsfond p\u00e5 15 % av driftsinntektene var dermed i midtsjiktet blant disse. Med et disposisjonsfond p\u00e5 29,2% bidro B\u00e6rum til \u00e5 trekke snittet opp. Gjeldsgrad, forholdet mellom renteb\u00e6rende l\u00e5negjeld og driftsinntekter, gir en indikasjon p\u00e5 kommunens \u00f8konomiske handlefrihet, b\u00e5de i form av mulighetene til \u00e5 ta opp nye l\u00e5n og refinansiere eksisterende til gode betingelser, samt i form av l\u00e5nekostnadenes (renter og avdrag) belastning p\u00e5 kommunens budsjett. Bergen kommune har over flere \u00e5r opprettholdt et h\u00f8yt og \u00f8kende investeringsniv\u00e5. Likevel har utsatt gjennomf\u00f8ring av en del investeringsprosjekter bidratt til lavere l\u00e5neopptak enn hva som ville v\u00e6rt tilfelle om prosjektene hadde blitt gjennomf\u00f8rt etter planen. I tillegg har positive driftsresultater bidratt til egenfinansiering av investeringer. Bergen kommune styrer mot en gjeldsgrad p\u00e5 maksimalt 70%. Merk at mens Bergen kommune i sin definisjon av gjeldsgrad benytter ikke-avgiftsfinansiert l\u00e5negjeld, s\u00e5 opererer ASSS med renteeksponert l\u00e5negjeld. I praksis er det liten forskjell mellom de to m\u00e5lemetodene. I det videre legges det til grunn ASSS sin definisjon for \u00e5 enklere kunne sammenlikne p\u00e5 tvers av kommunene. Bergen kommune hadde ved utgangen av 2022 en gjeldsgrad p\u00e5 59,3 %, som ikke er vesentlig forskjellig fra ASSS-snittet p\u00e5 58,8 % og gjennomsnittet for resten av landet, som var p\u00e5 59,5%. 3 Bergen har lenge hatt en lavere gjeldsgrad enn ASSS-snittet, som har hatt sammenheng relativt lave investeringsutgifter (som andel av driftsinntekter) i kombinasjon med relativt lav bel\u00e5ning (som andel av driftsinntekter). Oppkj\u00f8pet av Akasia-barnehagene er en vesentlig forklaring til \u00f8kt gjeld fra 2021. En utf\u00f8rlig beskrivelse av gjeldssituasjonen i Bergen kommune blir gitt i saken \u00d8konomiske Perspektiver 2023, som behandles i bystyret 27. september 2023. Oppkj\u00f8pet av Akasia-barnehagene vises ogs\u00e5 igjen i h\u00f8yere investeringsutgifter i 2021. Med investeringer tilsvarende 11,8 % av driftsinntektene var Bergen i 2022 tilbake p\u00e5 et niv\u00e5 som i 2020, som var lavere enn SSS-snittt for ASSS utenom Bergen og Oslo (15,9%), og ogs\u00e5 lavere enn gjennomsnittet for resten av landet (13,6%). 4 Netto bruk av l\u00e5n m\u00e5lt i prosent av driftsinntektene var p\u00e5 6,2 % i 2022, ned fra 8,6 % i 2021, og mer p\u00e5 niv\u00e5 med 2020 (6,0%). Det reduserte l\u00e5neopptaket m\u00e5 ses i sammenheng med at investeringsutgiftene ogs\u00e5 gikk ned fra 2021. For ASSS kommunene for \u00f8vrig \u00f8kte netto bruk av l\u00e5n fra 6,6 % i 2021 til 8,3 % i 2022, mens resten av landet l\u00e5 stabilt med hhv. 8,6 % i 2021 og 8,7 % i 2022. Lavere investeringsutgifter har medvirket til at Bergen ogs\u00e5 har lavere netto l\u00e5negjeld enn ASSS-snittet. Dette har ogs\u00e5 bidratt til at Bergen har lavere netto finansutgifter, alt m\u00e5lt i prosent av brutto driftsinntekter. 5 N\u00e5r en mindre andel av driftsinntektene g\u00e5r til \u00e5 dekke kommunens finansutgifter, blir det mer igjen til \u00e5 finansiere tjenestene. Dette er med p\u00e5 \u00e5 forklare at Bergen hadde et svakere brutto driftsresultat enn gjennomsnittet for ASSS-kommunene og for landet. 2. Administrasjon ASSS-rapporten sammenlikner ogs\u00e5 ressursbruken til administrasjon. Bergen hadde i 2022 utgifter per innbygger som l\u00e5 315 kroner under utgiftsbehovet, en reduksjon fra 87 kroner i 2021. Omregnet til kroner utgjorde mindreutgifter i 2022 p\u00e5 om lag 90. mill. kroner 6 Utgiftene til administrasjon for Bergen i 2022 var om lag som gjennomsnittet for ASSS- kommunene. Sammenlikninger av kommunenes utgifter til administrasjon m\u00e5 tas med forbehold om ulik f\u00f8ringspraksis mellom kommunene. Blant annet kan ulik organisering ha betydning b\u00e5de for reelle utgifter og for praksis for skille mellom administrasjon og tjeneste i regnskapet. Det viser en rapport utarbeidet p\u00e5 bestilling fra KS sitt program for storbyrettet forskning - Kommunal administrasjon i storbyene. S\u00d8F-rapport nr. 03/22. Rapporten skriver at det er ulik f\u00f8ringspraksis mellom kommunene, og nevner spesielt at Oslo kommune har en praksis som avviker fra de \u00f8vrige kommunenes forst\u00e5else av KOSTRA-veiledere. 3. Tjenesteomr\u00e5dene \u2013 sammenlikning med andre ASSS-kommuner F\u00f8lgende kapittel er ment \u00e5 gi en beskrivelse av hvordan Bergen kommune kommer ut i forhold til andre ASSS-kommuner n\u00e5r det gjelder ressursbruk, produksjon og produktivitet innen de ulike tjenesteomr\u00e5dene. Byr\u00e5dsavdelingene er selv bedt om \u00e5 omtale de viktigste indikatorene og kommentere og forklare vesentlige avvik fra gjennomsnittet i ASSS. Under f\u00f8lger en beskrivelse av ulike begreper som g\u00e5r igjen i beskrivelsene av tjenesteomr\u00e5dene: Tjenesteprofil: Tjenesteprofilen gir en oversikt over de viktigste indikatorene innenfor hvert tjenesteomr\u00e5de, samt ressursbruksindikatoren for tjenesteomr\u00e5det. Profilen viser hvordan en valgt kommune kommer ut p\u00e5 de ulike indikatorene i forhold andre enkeltkommuner, samt i forhold til snittet i ASSS og de kommunene med laveste og h\u00f8yeste score. P\u00e5 asss.no kan man selv velge hvilke kommuner man \u00f8nsker \u00e5 sammenlikne. I denne saken sammenliknes gjennomg\u00e5ende Bergen kommune med ASSS-snitt og de kommunene med laveste/h\u00f8yeste ASSS-score. Indikator: Hvert tjenesteomr\u00e5de i ASSS har et sett av indikatorer. En indikator er et n\u00f8kkeltall som gir informasjon om, eller beskriver, en side ved kommunal virksomhet. Indikatoren kan f.eks. si noe om driftsutgifter i hjemmetjenesten, antall km tilrettelagt for syklende eller sykefrav\u00e6r i tjenestene. Ressursbruksindikator: Ressursbruksindikatoren viser hvor mye ressurser (netto driftsutgifter fratrukket avskrivninger) den enkelte kommune bruker p\u00e5 en tjeneste sett i forhold til gjennomsnitt for ASSS-kommunene. Utgiftene er korrigert for forskjeller i utgiftsbehov, basert p\u00e5 kostnadsn\u00f8kkel i inntektssystemet for kommunene. En ressursbruksindikator h\u00f8yere enn 100 viser at kommunen bruker mer ressurser p\u00e5 tjenesten enn ASSS-gjennomsnittet, korrigert for forskjeller i utgiftsbehov. En indikator lavere enn 100 viser at kommunen bruker mindre ressurser p\u00e5 tjenesten enn ASSS-gjennomsnittet. Produksjonsindeks: En produksjonsindeks er et samlem\u00e5l for kommunenes tjenestetilbud basert p\u00e5 produksjonsindikatorer for utvalgte sektorer. Indeksen sier noe om niv\u00e5et p\u00e5 produksjonen i forhold til st\u00f8rrelsen p\u00e5 m\u00e5lgruppen for tjenestene. Indeksen er ment \u00e5 vise hvor godt tjenestetilbud som blir gitt til innbyggerne i ulike m\u00e5lgrupper. Eksempelvis m\u00e5les produksjonsindeksen for tjenesteomr\u00e5det barnehage ved hjelp av indikatorene 1) antall oppholdstimer i alle barnehager, 2) antall ansatte med godkjent barnehagel\u00e6rerutdanning og 3) antall kvadratmeter leke- og oppholdsareal. Effektivitet: N\u00e5r vi sammenholder forskjellene i produksjon med forskjellene i brutto driftsutgifter f\u00e5r vi et utrykk for effektivitet. Utslag av koronapandemien p\u00e5 indekser og indikatorer: Aktiviteten i kommunesektoren ble i 2020 og 2021 i stor grad p\u00e5virket av koronapandemien. Det har ogs\u00e5 v\u00e6rt store forskjeller mellom kommunene n\u00e5r det gjelder hvordan og hvor mye kommunens \u00f8konomi 7 har blitt p\u00e5virket. Indikatorene som produksjonsindeksen er bygget opp av vil i liten grad fange opp den \u00f8kte aktiviteten i kommunene til smittevern, testing og smittesporing. Dersom denne ekstraordin\u00e6re innsatsen i kommunene har fortrengt annen aktivitet kan det gi seg utslag i lavere produksjon m\u00e5lt med indeksen. Dersom det for eksempel er blitt gjennomf\u00f8rt f\u00e6rre ordin\u00e6re kontroller p\u00e5 helsestasjonen, vil det gi lavere produksjonsindeks for kommunene. For digitale lesere: Snarveier til beskrivelse av tjenesteomr\u00e5dene i denne saken, samt til omtale p\u00e5 ASSS sine sider: \u2022 Barnehage: word/web \u2022 Barnevern: word/web \u2022 Grunnskole: word/web \u2022 Kommunehelse: word/web \u2022 Pleie og omsorg: word/web \u2022 Sosiale tjenester: word/web \u2022 Eiendomsforvaltning: word/web \u2022 Samferdsel: word/web \u2022 Vann, avl\u00f8p og renovasjon: word/web \u2022 Administrasjon: word/web 8 1. Barnehage Tjenesteomr\u00e5det omfatter drift av b\u00e5de kommunale og private barnehager i Bergen kommune. Se mer p\u00e5 web. 1.1 Ressursbruk og effektivitet Ressursbruksindikatoren for tjenesteomr\u00e5det barnehage ligger noe under snittet for ASSS og har vist en marginal forbedring fra 2020 (1,00) til 2022 (0,992). Dette betyr at Bergen kommunes ressursbruk p\u00e5 barnehage, korrigert for utgiftsbehov, ligger s\u00e5 vidt under gjennomsnittet av ASSS. Produksjonsindeksen for Bergen ligger 5,6% h\u00f8yere enn ASSS-snittet, i hovedsak som f\u00f8lge av h\u00f8y dekningsgrad og relativt mange ansatte med barnehagel\u00e6rerutdannelse. Bergen har brutto driftsutgifter som ligger under ASSS-snittet, og dermed ligger kommunen 8,5 prosent h\u00f8yere enn ASSS-snittet p\u00e5 effektivitet. Bergen \u00f8kte sin effektivitet fra 2022 som f\u00f8lge av lav nedgang i produksjon og reduserte brutto driftsutgifter fra \u00e5ret f\u00f8r. 9 1.2 Indikatorer Bergen kommune har de siste \u00e5rene hatt en \u00f8kende andel barn i barnehage i alderen 1-2 \u00e5r, fra 88,8% i 2020 til 2022 91,6%. Det er stor variasjon i andelen 1-2 \u00e5r gamle barn i barnehage mellom de ulike kommunene i ASSS-nettverket, fra 82,9% til 94,1%. Bergen er dermed blant kommunene med h\u00f8yest andel. Variasjonen i dekningsgrad for barn 3-5 \u00e5r i barnehage mellom kommunene er vesentlig lavere, fra 94,3 % til 99,5 %, med et snitt p\u00e5 96,9%. I Bergen er dekningsgraden p\u00e5 98,3%. Dette er en \u00f8kning fra 97,8 i 2021. N\u00e5r det gjelder dekningsgrad for minoritetsspr\u00e5klige barn, ligger Bergen p\u00e5 82,7 %, opp fra 81,4 % i 2021. Til tross for en positiv utvikling er dette et stykke under snittet p\u00e5 88,4 %. Drammen har h\u00f8yest dekningsgrad for minoritetsspr\u00e5klige barn med 96,1%. Barnehagemyndigheten har ansvaret for den nasjonale satsningen p\u00e5 \u00f8kt barnehagedeltakelse for minoritetsspr\u00e5klige barn i Bergen. Det jobbes aktivt med informasjon ut via ulike arenaer som helsestasjoner, trossamfunn og \u00e5pne barnehager. Antall barn per voksen er relativt likt i alle kommunene i nettverket. Dette henger sammen med lovp\u00e5lagt bemanningsnorm p\u00e5 maksimalt 6 barn over 3 \u00e5r pr voksen og maksimalt 3 sm\u00e5 barn per voksen. Bergen har 5,8 barn per voksen i kommunale barnehager og 5,9 i private barnehager. Snittet i ASSS er p\u00e5 5,8 for b\u00e5de kommunale og private barnehager. Sm\u00e5 barn er i oversikten omgjort til store ved \u00e5 vekte hvert barn som 2 store. Andelen barnehagel\u00e6rere varierer mer. Pedagognormen tilsier maksimalt 14 barn over 3 \u00e5r per pedagog og 7 barn under 3 \u00e5r per pedagog. Sm\u00e5 barn er i oversikten omgjort til store ved \u00e5 vekte hvert barn som 2 store. Ett ekstra barn utover normen utl\u00f8ser en hel pedagog i motsetning til bemanningsnormen som kun krever del av voksen. Trondheim og Bergen ligger best an n\u00e5r det gjelder barnehagel\u00e6rere. Bergen har 12,6 barn per barnehagel\u00e6rer i kommunale barnehager. ASSS-snittet er p\u00e5 13,8 barn per barnehagel\u00e6rer og blant kommunene varierer det fra 12,2 til 16,7 barn per barnehagel\u00e6rer. Bergen ligger i \u00f8vre sjikt n\u00e5r det gjelder sykefrav\u00e6r i kommunale barnehager blant ASSS- kommunene. Frav\u00e6ret har g\u00e5tt marginalt ned fra 11,96 % i 2021 til 11,73 % i 2022. ASSS- snittet var p\u00e5 10,62 %. Sandnes ligger best an med sykefrav\u00e6r p\u00e5 9,18 % mens Lillestr\u00f8m har h\u00f8yest frav\u00e6r med 12,2 %. Det jobbes aktivt for \u00e5 redusere sykefrav\u00e6ret og det er ikke identifisert noen klare enkeltgrunner til det h\u00f8ye niv\u00e5et. Samtidig tar det lang tid fra tiltak settes inn til man ser resultater av disse. Ogs\u00e5 sykefrav\u00e6ret i skolene er h\u00f8yere i Bergen enn i andre store kommuner. Bergen ligger noe under snittet n\u00e5r det gjelder andel menn i barnehage. Andel menn i Bergen er p\u00e5 13,1 %. ASSS-snittet er p\u00e5 13,7 %. Troms\u00f8 og Oslo ligger p\u00e5 topp med over 17 %. Det jobbes for \u00e5 rekruttere menn, men samtidig er arbeidsgiver p\u00e5lagt \u00e5 velge de som er best kvalifisert til en stilling uavhengig av kj\u00f8nn. De fleste av forholdene nevnt over p\u00e5virker kostnadsniv\u00e5et p\u00e5 barnehagedriften. Mange sm\u00e5 barn, h\u00f8y andel barnehagel\u00e6rere og fagarbeidere (ikke m\u00e5lt her) og h\u00f8yt sykefrav\u00e6r bidrar til \u00f8kte kostnader. Likevel er alts\u00e5 ressursbruksindikatoren under ASSS-snittet i 2022. Dette skyldes blant annet at ressursbruksindikatoren tar hensyn til forskjeller i utgiftsbehov, for eksempel som f\u00f8lge av sammensetningen av barnegruppen. 10 De fleste barnehagene i Bergen benytter n\u00e5 Utdanningsdirektoratets foreldreunders\u00f8kelse. Dette er samme unders\u00f8kelse som de fleste andre kommuner benytter. Bergen kommune ligger p\u00e5 ASSS-snittet p\u00e5 4,5 av 5. Det er sm\u00e5 variasjoner mellom kommunene. 11 2. Barnevern Tjenesteomr\u00e5det omfatter drift av kommunens barnevern hvis arbeidsoppgaver reguleres etter lov om barnevern med forskrifter. Barnevernloven gjelder for alle barn under 18 \u00e5r. Tiltak som er iverksatt f\u00f8r en ungdom har fylt 18 \u00e5r, skal videref\u00f8res eller erstattes av andre tiltak n\u00e5r ungdommen samtykker og har behov for hjelp eller st\u00f8tte fra barnevernstjenesten til en god overgang til voksenlivet. Barnevernets hovedoppgave er \u00e5 gi hjelp, omsorg og beskyttelse n\u00e5r det er n\u00f8dvendig p\u00e5 grunn av barnets omsorgssituasjon eller atferd. Til oppgavene ligger blant annet \u00e5 gjennomg\u00e5 og vurdere bekymringsmeldinger, gjennomf\u00f8re unders\u00f8kelse av barnets omsorgssituasjon, treffe vedtak om hjelpetiltak, forberede saker for behandling i barneverns- og helsenemnda samt iverksette og f\u00f8lge opp tiltak. Barnevernvakten tar imot akutthenvendelser p\u00e5 kveldstid og i helgene - \u00e5ret rundt. Se mer p\u00e5 web 2.1 Ressursbruk og effektivitet Bergen bruker mer p\u00e5 barnevern enn hva beregnet behov skulle tilsi. Dette viser seg i tjenesteprofilen med en ressursbruksindikator p\u00e5 113 som betyr at kommunen bruker 13 % mer p\u00e5 barneverntjenester i forhold til gjennomsnittet for ASSS-kommunene. Barnevernet i Bergen kan dermed sies \u00e5 v\u00e6re h\u00f8yt prioritert. 12 I Bergen ligger netto driftsutgifter til barnevern per innbygger 0-24 \u00e5r like over snittet for ASSS-kommunene. 2.2 Indikatorer I Bergen har b\u00e5de andelen barn (0-17 \u00e5r) med unders\u00f8kelser i barnevernet og andelen barn og unge (0-24 \u00e5r) med tiltak fra barnevernet minket de siste tre \u00e5rene og ligger n\u00e5 p\u00e5 snittet for ASSS-kommunene. De fleste barna som f\u00e5r tiltak fra barnevernet i Bergen f\u00e5r hjelp i hjemmet, men kommunen har ogs\u00e5 en h\u00f8y andel barn som er plassert utenfor hjemmet som ligger 15 % over snittet for kommunene i nettverket. I Bergen har andelen barn (0-5 \u00e5r) med tiltak fra barnevernet minket de siste tre \u00e5rene og ligger n\u00e5 12 % lavere enn snittet i nettverket. Brutto driftsutgifter per barn til drift av barnevernet (f244) og per barn som ikke er plassert av barnevernet (f251) ligger n\u00e6r snittet for ASSS-kommunene. Brutto driftsutgifter til barn som er plassert av barnevernet (f252) ligger under snittet for kommunene i nettverket. Resultatene p\u00e5 kvalitetsindikatorene \u2013 andel barn med tiltak som har utarbeidet plan, og andel unders\u00f8kelser som blir gjennomf\u00f8rt i l\u00f8pet av tre m\u00e5neder - er n\u00e6r gjennomsnittet for ASSS-kommunene. Sykefrav\u00e6ret er ogs\u00e5 p\u00e5 gjennomsnittet for kommunene i nettverket. 13 3. Grunnskole. Tjenesteomr\u00e5det dekker alle ordin\u00e6re kommunale grunnskoler, herunder undervisningsaktivitet, administrasjon og pedagogisk-psykologiske tjenester for skole. Tjenesteomr\u00e5det dekker ikke SFO, skoleskyss, skolebygg og voksenoppl\u00e6ring. Se mer p\u00e5 web 3.1 Ressursbruk og effektivitet Utgiftene knyttet til skole styres i stor grad av nasjonalt regelverk og normer. Bergen ligger noe lavere enn snittet av de andre ASSS-kommunene i netto driftsutgifter til grunnskole. Dette kan ha sammenheng med sammensetningen av elevmassen. N\u00e5r Bergen likevel ligger noe over snittet p\u00e5 ressursindikatoren skyldes dette at kostnadsn\u00f8kkelen i indikatoren beregner at Bergen har et lavere utgiftsbehov samlet sett enn de andre kommunene. Produksjonsindeksen for grunnskole er i hovedsak knyttet til elevenes ferdighetsniv\u00e5, m\u00e5lt ved nasjonale pr\u00f8ver p\u00e5 barneskole og eksamen p\u00e5 ungdomsskole. Bergen ligger 0,8 prosent lavere enn ASSS-snittet. Grunnskolene i Bergen scoret lavest p\u00e5 l\u00e6ringsmilj\u00f8 som l\u00e5 2,6 prosent under ASSS-snittet. 14 Ettersom brutto driftsutgifter til grunnskole ogs\u00e5 er n\u00e6rt ASSS-snittet, ender Bergen ogs\u00e5 p\u00e5 snittet n\u00e5r det gjelder effektivitet i tjenesteomr\u00e5det. 3.2 Indikatorer Indikatoren gruppest\u00f8rrelse er et m\u00e5l for gruppest\u00f8rrelse 1, det vil si l\u00e6rertetthet for all undervisning der ogs\u00e5 spesialundervisning, s\u00e6rskilt norskoppl\u00e6ring og tospr\u00e5klig fagoppl\u00e6ring er inkludert. Indikatoren m\u00e5 ikke forveksles med gruppest\u00f8rrelse 2, som er et m\u00e5l p\u00e5 skolens oppfyllelse av l\u00e6rertetthetsnormen. Bergen ligger under snittet i ASSS for gruppest\u00f8rrelse 1. Bergen kommune har over flere \u00e5r hatt en lavere andel elever med spesialundervisning i grunnskole enn de andre store byene. I Bergen har det lenge v\u00e6rt en m\u00e5lsetting \u00e5 styrke den ordin\u00e6re tilpassede oppl\u00e6ringen slik at s\u00e5 mange elever som mulig kan f\u00e5 et tilfredsstillende utbytte innenfor ordin\u00e6r tilpasset oppl\u00e6ring. Pedagogisk psykologisk tjeneste (PPT) har over flere \u00e5r lagt s\u00e6rlig vekt p\u00e5 at man i sakkyndighetsarbeidet skal dr\u00f8fte om, og hvordan, det ordin\u00e6re oppl\u00e6ringstilbudet kan tilpasses slik at flest mulig elever kan delta her. I 2021 \u00f8kte andel elever som fikk spesialundervisning fra 5,8% \u00e5ret f\u00f8r til 5,9%, men i 2022 ble andelen redusert igjen til 5,8%. I ASSS-nettverket er det kun Asker som har lavere andel elever som mottar spesialundersvining. De elevene som f\u00e5r spesialundervisning f\u00e5r imidlertid i snitt flere timer enn i andre kommuner. Antall \u00e5rstimer til spesialundervisning per elev ligger Bergen h\u00f8yt. Dette er en villet utvikling og m\u00e5 sees i sammenheng med indikatoren over. I Bergen kommune \u00f8nsker vi at flest mulig elever skal kunne f\u00e5 ordin\u00e6r tilpasset oppl\u00e6ring, mens de som trenger spesialundervisning i snitt f\u00e5r flere timer. Indikatoren \u201cElever med direkte overgang fra vg1 til vg2\u201d viser andel elever som var registrert i videreg\u00e5ende oppl\u00e6ring vg2 samme \u00e5r som avsluttet vg1 i forhold til antall som avsluttet VG 1 samme \u00e5r. Her ligger Bergen p\u00e5 snittet i ASSS-nettverket. Bergen har det h\u00f8yeste sykefrav\u00e6ret i ASSS-nettverket. Sykefrav\u00e6ret har steget de siste to \u00e5rene og var 7,21% i 2022 mot ASSS snittet p\u00e5 6,48%. Sykefrav\u00e6ret har v\u00e6rt h\u00f8yt de siste \u00e5rene sammenliknet med normal\u00e5r f\u00f8r koronapandemien. Indikatorene som omhandler nasjonale pr\u00f8ver sier hvor stor andel av elevene som er p\u00e5 de \u00f8verste mestringsniv\u00e5ene i lesing, regning og engelsk. For 5. trinn viser det andel elever p\u00e5 de to \u00f8verste mestringsniv\u00e5ene, mens p\u00e5 8. og 9. trinn viser det andel elever p\u00e5 de tre \u00f8verste. P\u00e5 5. trinn er det tre niv\u00e5er og p\u00e5 8. og 9. trinn er det fem. Nasjonale pr\u00f8ver p\u00e5 5. trinn viser variasjon i resultater for de siste fem \u00e5rene. F\u00f8rst en nedgang fra 2018 til 2020. Deretter en \u00f8kning i andel elever p\u00e5 de \u00f8verste mestringsniv\u00e5ene i \u00e5rene frem til 2022. Resultatet i 2022 var p\u00e5 79,9 %. Dette er over snittet i ASSS i 2022, som er p\u00e5 78,1 %. De siste fem \u00e5rene viser ogs\u00e5 variasjon i andel elever p\u00e5 de \u00f8verste mestringsniv\u00e5ene i bergensskolen for 8.trinn. Fra 74,5 % i 2018, til 75,9 % i 2020. Deretter en nedgang til 73,4 % i 2021 og s\u00e5 en \u00f8kning igjen til 75,1 % i 2022. Dette er over snittet i ASSS i 2022, som er p\u00e5 73,8%. Ogs\u00e5 resultatene for 9.trinn viser variasjon gjennom de siste \u00e5rene. Fra et snitt p\u00e5 83,7 % i 2019, 85 % i 2020 og 82,2 % i 2021. I 2022 er resultatet 83,2 %. Snittet i ASSS er 83,4 %. 15 Alle ordin\u00e6re eksamener i grunnskolen ble avlyst v\u00e5ren 2022. Det foreligger derfor ingen resultater herfra. Vurdering for l\u00e6ring er en indeks som er hentet fra elevunders\u00f8kelsen. Vurdering for l\u00e6ring er all vurdering som gis underveis i oppl\u00e6ringen og som fremmer l\u00e6ring. Sp\u00f8rsm\u00e5lene i Elevunders\u00f8kelsen som omhandler vurdering for l\u00e6ring skal gi skolene en indikasjon p\u00e5 hvordan elevene opplever l\u00e6rernes vurderingspraksis, og om denne praksisen hjelper dem videre i l\u00e6ringsarbeidet. P\u00e5 denne indeksen ligger Bergen noe under gjennomsnittet for ASSS. Snittet i ASSS er 3,5 mens det i Bergen er 3,4. Sk\u00e5ren her beregnes fra en fempunktsskala, der beste gjennomsnittsverdi er 5. P\u00e5 denne indikatoren har det v\u00e6rt en nedgang i Bergen de siste tre \u00e5rene. * 16 4. Kommunehelse Tjenesteomr\u00e5det dekker forebyggende helsearbeid samt behandling og rehabilitering. Se mer p\u00e5 web 4.1 Ressursbruk og effektivitet Ressursbruksindikatoren (ressursbruk) viser hvor mye ressurser (netto driftsutgifter fratrukket avskrivninger) den enkelte kommune bruker p\u00e5 en tjeneste sett i forhold til gjennomsnitt for ASSS-kommunene. Bergen ligger 14 % under ASSS-snittet p\u00e5 ressursbruksindikatoren for tjenesteomr\u00e5det kommunehelse, noe som indikerer at Bergen bruker mindre ressurser p\u00e5 tjenestene enn det utgiftsbehovet skulle tilsi. Bergen ligger 20 % under gjennomsnittet for netto driftsutgifter til kommunehelse per innbygger. Innenfor ASSS varierer det fra 23% under snittet til 7% over snittet. Dermed er Bergen kommune blant dem som bruker minst pr innbygger p\u00e5 kommunehelseomr\u00e5det av alle ASSS-kommunene. Netto driftsutgifter til kommunehelsetjenesten i Bergen kommune er 1057 millioner kroner i 2022, og det er alts\u00e5 271 millioner kroner lavere enn om vi var p\u00e5 linje med ASSS-gjennomsnittet. 4.2 Indikatorer 17 Bergen ligger i all hovedsak n\u00e6r ASSS-gjennomsnittet p\u00e5 de fleste indikatorene. Ledig listekapasitet fastleger i prosent av antall innbyggere har 0,6 % som snitt, mens h\u00f8yeste tall er 2,7 % og laveste er \u20133,2 %. Minus angir underdekning. Tallet for Bergen er -0,2 % mot -0,8 % \u00e5ret f\u00f8r. Konsultasjon fastlege pr 1000 innbyggere har \u00f8kt i perioden, men Bergen er like fullt lavest av ASSS-kommunene p\u00e5 denne indikatoren med 722 bes\u00f8k. Gjennomsnittet for ASSS- kommunene er 754 bes\u00f8k, og h\u00f8yeste notering er 775 bes\u00f8k. Sykefrav\u00e6r i kommunehelsetjenesten er \u00f8kt fra 8,1% til 9,0 % i Bergen. Dette gir det h\u00f8yeste tallet blant ASSS-kommunene, som har et snitt p\u00e5 7,5 % i 2022 mot 7,1 % i 2021. 18 5. Pleie og omsorg Tjenesteomr\u00e5det \u00abPleie og omsorg 0-66 \u00e5r\u00bb dekker livsl\u00f8pstjenester til personer med utviklingshemming p\u00e5 ulike arenaer, og innbefatter timetjenester, dagtjenester, avgrensede d\u00f8gntjenester og held\u00f8gnstjenester. Tjenesteomr\u00e5det \u00abPleie og omsorg 67 \u00e5r +\u00bb dekker helsetjenester og praktisk bistand til hjemmeboende, samt institusjonsopphold, for personer over 67 \u00e5r. Se mer p\u00e5 web 5.1 Ressursbruk og effektivitet (samlet for 0-66 \u00e5r og 67 \u00e5r+) Bergen har en ressursbruksindikator som ligger p\u00e5 omtrent p\u00e5 snittet for de andre ASSS- kommunene og har dermed en ressursbruk som svarer til det beregnede utgiftsbehovet. 5.2 Indikatorer (0-66 \u00e5r) Indikatoren \u00abAndel utviklingshemmede av befolkningen 18 \u00e5r og eldre\u00bb avviker mest fra ASSS-snittet. Snittet er p\u00e5 0,4%, mens Bergen ligger p\u00e5 0,5%. Andelen utviklingshemmede og avviket fra ASSS-snittet har v\u00e6rt stabilt over tid. 19 Mange av personene med utviklingshemming har et stort omfang av tjenester, og en h\u00f8y andel utviklingshemmede i befolkningen trekker gjennomsnittskostnaden for hjemmetjenester opp over ASSS-gjennomsnittet. \u00abUtgifter til bolig med held\u00f8gnstjenester (inkl. private/andre) per beboer (TTU) (kroner)\u00bb og \u00abUtgifter per utviklingshemmet (fratrukket refusjon ressurskrevende)\u00bb, ligger i 2022 henholdsvis 4 % under snittet p\u00e5 snittet og 1 % over snittet. \u201cAndel brukere p\u00e5 institusjon 0-66 \u00e5r\u201d varierer betydelig mellom kommunene. I Bergen har andelen brukere i institusjon som er under 67 \u00e5r blitt gradvis redusert de siste \u00e5rene, og i 2022 var andelen 10,7 %, mens gjennomsnitte i ASSS har \u00f8kt og var p\u00e5 17,8%. Den lave andelen i Bergen skyldes et h\u00f8yt og vedvarende fokus p\u00e5 at unge voksne prim\u00e6rt som \u00f8nsker \u00e5 bo i egne hjem skal f\u00e5 anledning til det, og at institusjonsopphold prim\u00e6rt er for de aller mest hjelpetrengende. 5.3 Indikatorer (67 \u00e5r+) P\u00e5 flere av indikatorene innenfor dette tjenesteomr\u00e5det ligger Bergen p\u00e5 eller n\u00e6r gjennomsnittet for ASSS-kommunene. Utviklingen over tid er ogs\u00e5 stabil. P\u00e5 indikatoren \u00abAndel brukere i institusjon som har omfattende bistandsbehov: Langtidsopphold\u00bb, ligger Bergen betydelig over gjennomsnittet. I Bergen har ca. 90 % av beboerne omfattende bistandsbehov. Dette viser at Bergen bruker sykehjemsplassene til de med st\u00f8rst behov, og i mindre grad benytter plassene til brukere som med bistand kan klare seg i eget hjem. Dette vises ogs\u00e5 i indikatoren \u201cLegetimer per beboer per uke i sykehjem\u201d 20 som viser at Bergen ha ren godt utbygget legetjeneste p\u00e5 sykehjem (21% over gjennomsnittet). Utgiftene til hjemmetjenester ligger godt under gjennomsnittet for ASSS b\u00e5de n\u00e5r det m\u00e5les i utgifter pr. innbygger 67+ (5 % under) og utgifter pr bruker (8 % under). \u201cBrutto driftsutgifter pr. plass i institusjon er blant de laveste av ASSS-kommunene, og ligger 19 % under gjennomsnittet. Samlet viser indikatorene at eldreomsorgen i Bergen drives sv\u00e6rt effektivt sammenlignet med de andre kommunene. Tallene kan imidlertid ogs\u00e5 indikere at eldreomsorgen i Bergen er en presset tjeneste med begrensede ressurser. Indikatoren \u201cAndel \u00e5rsverk i brukerrettede tjenester med fagutdanning\u201d viser at Bergen ligger under gjennomsnittet. I Bergen gikk andelen ned fra 76,6 % i 2021 til 75,7 % i 2022. Dette gjenspeiler de \u00f8kte utfordringene med \u00e5 rekruttere helsepersonell. 21 6. Sosiale tjenester Tjenesteomr\u00e5det omfatter \u00f8konomisk sosialhjelp, r\u00e5d og veiledning, midlertidig bolig, kvalifiseringsprogram samt bo-oppf\u00f8lgingstjenester og tiltak til rusmiddelavhengige. Se mer p\u00e5 web 6.1 Ressursbruk og effektivitet Bergen bruker 21 % mer p\u00e5 sosiale tjenester enn beregnet utgiftsbehov. Niv\u00e5et p\u00e5 netto driftsutgifter til hele sosialtjenesten ligger 2 % under snittet, mens driftsutgifter til ytelse til livsopphold ligger 15 % under, begge \u00f8ker noe siden forrige rapportering, men fortsatt stabilt under snittet for nettverket. Bergen har styrket innsatsen overfor personer med rusproblemer og bruker 46 % mer p\u00e5 driftsutgifter her enn snittet for ASSS kommunene. 6.2 Indikatorer Til tross for at Bergen har de h\u00f8yeste sosialhjelpssatsene i landet s\u00e5 ligger Bergen under snittet for ASSS n\u00e5r det gjelder netto driftsutgifter til \u00f8konomisk sosialhjelp pr. innbygger 20- 66 \u00e5r. Dette kommer av den lave andelen som har sosialhjelp som hovedinntekt. Dette ses ogs\u00e5 i indikatoren \u00abGjennomsnittlig utbetaling pr. st\u00f8nadsm\u00e5ned\u00bb hvor Bergen ligger under b\u00e5de Oslo, Trondheim og Stavanger samt snittet for ASSS-kommunene. 22 Andelen sosialhjelpsmottakere som mottar sosialhjelp i Bergen kommune ligger under snittet for ASSS. Utgifter pr. mottaker i Bergen er relativ lav, det samme er utbetaling per st\u00f8nadsm\u00e5ned, og andelen brukere med hovedinntekt sosialhjelp ligger kun p\u00e5 33,5 %. Antall mottakere av \u00f8konomisk sosialhjelp var i Bergen 2022 stabilt i forhold til 2021. Utgiftene \u00f8kte p\u00e5 utbetaling av \u00f8konomisk sosialhjelp som kommer av at kommunen \u00f8kte sosialhjelpssatsene fra 1. mars 2020, 1. mars 2021 og 1. mars 2022. Satsene \u00f8kte ytterligere i juli 2023. Bergen har h\u00f8yest st\u00f8nadslengde for de med hovedinntekt fra sosialhjelp, men n\u00e5r en ser p\u00e5 andelen som har \u00f8konomisk sosialhjelp som hovedinntekt, s\u00e5 ligger Bergen under b\u00e5de Oslo, Trondheim og Stavanger samt snittet for ASSS. Bergen har ogs\u00e5 h\u00f8y gjennomsnittlig st\u00f8nadslengde totalt sett. Dette kommer av at en forholdvis h\u00f8y andel mottakere har statlige trygdeytelser som ikke er tilstrekkelige og derfor trenger supplerende sosialhjelp over tid. Med \u00f8kte sosialhjelpssatser s\u00e5 \u00f8ker ogs\u00e5 antallet som vil ha rett p\u00e5 supplerende \u00f8konomisk sosialhjelp. I Bergen gikk 61,1 % av mottakerne direkte ut i arbeid/skole/utdanning etter endt kvalifiseringsprogram i 2022, en nedgang fra 62,6% i 2021 og noe under snittet i ASSS. N\u00e5r det gjelder andelen mottakere av kvalifiseringsst\u00f8nad s\u00e5 ligger Bergen under snittet for ASSS kommunene i 2022 men forel\u00f8pige tall s\u00e5 langt i 2023 viser at Bergen vil ha en betydelig \u00f8kning av andelen deltakere i kvalifiseringsprogram. Bergen har h\u00f8yest st\u00f8nadslengde for de i aldersgruppen 18-24 \u00e5r, men ligger p\u00e5 snittet for ASSS n\u00e5r det gjelder andelen sosialhjelpsmottakere i aldersgruppen i forhold til innbyggere 18-24 \u00e5r. I aldersgruppen 25-67 \u00e5r s\u00e5 ligger Bergen under snittet for ASSS n\u00e5r det gjelder andelen mottakere i forhold til innbyggere i aldersgruppen. Sykefrav\u00e6ret \u00f8kte i 2022 og ligger noe over snittet for ASSS-kommunene. 23 7. Eiendomsforvaltning Tjenesteomr\u00e5det dekker forvaltning, drift og vedlikehold av kommunalt eide bygg og eiendom. Se mer p\u00e5 web 7.1 Ressursbruk og effektivitet Det lages ikke ressursbruksindikator og produksjonsindeks for eiendomsforvaltning. N\u00f8kkeltallet netto driftsutgifter eiendomsforvaltning som andel av kommunens samlede netto driftsutgifter, viser at Bergen har hatt stigende prioritering i tre\u00e5rsperioden 2020-22, fra 9,9 % til 10,9 %. I nettverket har gjennomsnittet steget fra 8,9 til 10,0 % i samme periode. Brutto driftsutgifter per kvadratmeter eiet bygg viser tilsvarende bilde, hvor Bergen ligger 10% over snittet. Disse indikatorene tyder dermed p\u00e5 at Bergen prioriterer ressurser til eiendomsforvaltning relativt h\u00f8yt. 7.2 Indikatorer Bergen har et lavt kommunalt eiendomsareal per innbygger sammenliknet med de andre ASSS-kommunene, og ligger lavest av alle kommunene, 16% under snittet. Dette skyldes i stor grad at Bergen har flere private sykehjem og barnehager sammenliknet med de \u00f8vrige ASSS-kommunene. Samlet areal per innbygger i Bergen har v\u00e6rt litt stigende de siste \u00e5r som kan ha sammenheng med at kommunen har overtatt en del private barnehager. 24 Bergen har et energiforbruk per kvadratmeter som ligger rett over ASSS-snittet i 2022 mens det var 6% over snittet i 2021. Forbruket p\u00e5virkes av flere forhold, blant annet v\u00e6r og klima. I Bergen sank forbruket fra 153 kWh/kvadratmeter i 2021 til 144 i 2022. Bergen har hatt et s\u00e6rlig fokus de senere \u00e5r p\u00e5 \u00e5 f\u00e5 ned energiforbruket i kommunale bygg. Bergen ligger h\u00f8yest i nettverket p\u00e5 driftsaktivitet og under snittet for vedlikeholdsaktivitet i kommunal eiendomsforvaltning. P\u00e5 dette omr\u00e5det er det utfordringer knyttet til regnskapsf\u00f8ringen i ASSS-kommunene, og det er et tilbakevendende tema i nettverket \u00e5 finne en felles forst\u00e5else av hva som skal defineres som drifts- og vedlikeholdsaktivitet p\u00e5 bygg. 25 8. Samferdsel Tjenesteomr\u00e5det omfatter drift av kommunale bil- og sykkelveier, herunder gatebelysning, drenering, skilting/veimerking, renhold og vinterdrift. Se mer p\u00e5 web 8.1 Ressursbruk og effektivitet Bergen kommune har, i likhet med spesielt Oslo kommune, h\u00f8y befolkningstetthet, begrenset areal/ km vei og mye turisme. H\u00f8y befolkningstetthet gir seg utslag i lite km vei per innbygger, hvor Bergen ligger 25% under ASSS-snittet. Et lavt antall km vei p\u00e5virker imidlertid kostnader per meter vei. 8.2 Indikatorer Sammenlignet med andre kommuner har Bergen h\u00f8ye kostnader per meter vei, s\u00e6rlig tilknyttet trafikksikkerhet, drenering/- overvannsh\u00e5ndtering, gatebelysning og renhold. I bykjernen har kommunen et stort fokus p\u00e5 renhold. S\u00f8ppelh\u00e5ndtering, kosting og rydding utf\u00f8res daglig, og ofte flere ganger daglig. De senere \u00e5r har ogs\u00e5 kosting av bil-, sykkel- og 26 gangvei ogs\u00e5 i bydelene f\u00e5tt \u00f8kt frekvens. Dette kommer som et resultat av \u00f8kt milj\u00f8fokus, samt \u00f8kt fokus p\u00e5 g\u00e5ende og syklende. Bergen har mye nedb\u00f8r og kommunen ligger h\u00f8yest av alle kommuner p\u00e5 drenering og overvannsh\u00e5ndtering. F\u00f8r alle store meldte regnfall kontrolleres og rengj\u00f8res sluk og stikkrenner. P\u00e5 den m\u00e5ten blir vannveiene frigjort, og utfordringer med overvann minimeres. Etter 2021, som var et \u00e5r med betydelig lavere nedb\u00f8rsmengder, var kostnadene til drenering/overvann i 2022 tilbake p\u00e5 samme niv\u00e5 som gjennomsnittet av tidligere \u00e5r. N\u00e5r det gjelder trafikksikkerhet er det s\u00e6rlig kostnader til skilting av nye boligsoner og intensivert arbeid med rassikring og behov for geologtjenester som er \u00e5rsaken til h\u00f8ye kostnader knyttet til denne indikatoren. I tillegg kommer kostnader til utskifting av skilt langs kommunale veier. Investeringer til veidekker ligger langt under snittet. Dette skyldes i hovedsak at disse midlene blir bevilget over driftsbudsjettet. Kommunen har gjennomf\u00f8rt tilstandskartlegging av veinettet og har identifisert et betydelig vedlikeholdsetterslep for \u00e5 f\u00e5 en tilfredsstillende veistandard. 27 9. Vann, avl\u00f8p og renovasjon Se mer p\u00e5 web 9.1 Ressursbruk og effektivitet Vann - \u00c5rsgebyr for vannforsyning \u00c5rsgebyr for vann er lavere enn snittet for ASSS. \u00c5rsgebyret i Bergen er 80 % av snittet for ASSS. Bergen har store geografiske og topografiske utfordringer sammenlignet med de andre store kommunene, og stor spredning i tettstedsarealer og lengre kystlinje. Bergen har fem vannbehandlingsanlegg som leverer vann inn p\u00e5 et felles system. Dette til forskjell fra Oslo og Trondheim som har to. Stavanger er tilknyttet et interkommunalt vannbehandlingsanlegg som forsyner Stavanger, Sandnes og flere andre kommuner. Topografien gj\u00f8r at Bergen har s\u00e5 mange som 91 trykk\u00f8kningsanlegg. Det tilsvarer mellom 3 og 6 ganger flere enn de andre storkommunene pr. km ledning. Disse forhold har betydning for drifts- og vedlikeholdskostnadene for vannforsyningssystemene. P\u00e5 den annen side har Bergen gjort tunge investeringer i utbygging av moderne vannbehandlingsanlegg og tunge overf\u00f8ringssystemer/tunnelsystemer i perioden fra 1990 og fram til 2010. Disse anleggene er dels nedskrevet og gjennomf\u00f8rt til en vesentlig lavere kostnad enn dagens kostnadsniv\u00e5 for tilsvarende anlegg. En st\u00e5r n\u00e5 framfor en oppgradering av noen av disse anleggene, samt en videre forsterking av hovednettet. Det tilsier store investeringer i kommende \u00e5r. De siste \u00e5rene har Bergen har hatt betydelig selvkostfond som er brukt til \u00e5 delfinansiere driften, og har derved de siste \u00e5rene hatt en lavere gebyrutvikling enn andre. Bergen har ogs\u00e5 hatt en lavere gjeldsoppbygning enn andre innen sektoren ved at en vesentlig del av ledningsfornyelse og rehabilitering er utf\u00f8rt som vedlikehold og ikke investering. 28 9.2 Indikatorer Utviklingen i \u00e5rsgebyrene for vann har steget henholdsvis 0% i 2020-2021 og 6 % fra 2021- 2022 i Bergen. Tilsvarende for ASSS snitt var 4,3% i 2020-2021 og 6,04 % fra 2021-2022. Det har v\u00e6rt jobbet m\u00e5lrettet med \u00e5 \u00f8ke fornyingstakten i det kommunale vannledningsnettet, likevel ble m\u00e5let om \u00e5 fornye 1,0 % av vannledningsnettet \u00e5rlig ikke n\u00e5dd i 2022. Per 2022 ble 8.700 m vannledninger fornyet. Dette er bedre enn snittet for ASSS kommunene, som var 6.200 m i 2022. Bergen har ligget vesentlig over ASSS kommunene i perioden 2020-22 n\u00e5r det gjelder fornyelse av ledningsnettet. Snittet for Bergen er 9.200 m, mens ASSS kommune har et snitt p\u00e5 6.900 m. Avl\u00f8p 9.1 Ressursbruk og effektivitet Avl\u00f8p - \u00c5rsgebyr for avl\u00f8pstjenesten \u00c5rsgebyr for avl\u00f8p ligger lavere enn snittet sammenlignet med de andre kommunene innenfor ASSS. For 2022 ligger p\u00e5 Bergen p\u00e5 76 % av snittet for ASSS for \u00c5rsgebyr. Bergen har lang kystlinje og derfor relativt mange avl\u00f8psrenseanlegg. Dette er forhold som har betydning for kostnadsniv\u00e5. I Bergen er det seks st\u00f8rre og 14 mindre anlegg. 5 av Berges st\u00f8rre avl\u00f8psrenseanlegg er bygget for \u00e5 tilfredsstille sekund\u00e6rrensekravet slik det foreligger 29 i dag. Oppgradering av 4 store anlegg ble gjennomf\u00f8rt i perioden 2008 \u2013 2016. I samme periode er det ogs\u00e5 bygget et biogassanlegg som produserer biometan av avl\u00f8psslammet. Sammenlignet med de andre ASS-kommunene har Bergen flere enkeltanlegg. Dette vil p\u00e5virke kostnadene, og gi Bergen h\u00f8yere kostnader n\u00e5r de mindre renseanleggene skal saneres og oppgraderes til sekund\u00e6rrensing. Bergen har hatt betydelig selvkostfond som spesielt er brukt til \u00e5 delfinansiere driften og utjevne ekstraordin\u00e6re kostnads\u00f8kninger de siste par \u00e5r. Dette har medf\u00f8rt at en har kunnet bruke av fondene for \u00e5 ha en lavere gebyr\u00f8kning de siste 2-3 \u00e5r. Fondene er n\u00e5 bygget ned. 9.2 Indikatorer Utviklingen i \u00e5rsgebyrene for avl\u00f8p har v\u00e6rt henholdsvis -4% i 2020-2021 og -4,45 % fra 2021-2022 i Bergen. Tilsvarende for ASSS snitt var 0% i 2020-2021 og 4,9 % fra 2021-2022. Det har v\u00e6rt jobbet m\u00e5lrettet med \u00e5 \u00f8ke fornyingstakten i det kommunale avl\u00f8psnettet. Per 2022 ble 9.200 m avl\u00f8psledninger fornyet, som er en \u00f8kning fra 2020 hvor 6.100 m ble fornyet. Tilsvarende var snitt tallet for ASSS kommunene 8.500 m i fornyet avl\u00f8psledninger i 2022. ASSS kommune har hatt en nedgang i fornyelse av ledningsnettet fra 9.800 m i 2020 mot n\u00e5 8.500 m i 2022. For Antall kloakkstopper per km. ledning per \u00e5r er Bergen og snitt ASSS kommune noenlunde likt \u2013 henholdsvis 0,07 mot 0,06 i 2022. 30 "
}