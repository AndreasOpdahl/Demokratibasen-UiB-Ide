{
  "dokument_id": "5eb266d9-4e46-5261-9958-c90c8dc8b2d2",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Kathrine Algr\u00f8y Dahle (A) og Geir Steinar Dale (A) om \u00e5 oppkalle en gate eller plass etter Gerda Grepp",
  "url": "https://bergen.kommune.no/politikere-utvalg/api/fil/bk360/10600771/Svar-pa-representantforslag-fra-Kathrine-Algroy-Dahle-A-og-Geir-Steinar-Dale-A-om-a-oppkalle-en-gate-eller-plass-etter-Gerda-Grepp",
  "tekst": " BBU \u2013 Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/60040-8 Saksbehandler: Malene Nesse Gr\u00f8nningen Fra Dato: 7. august 2024 Byr\u00e5d for byutvikling Svar p\u00e5 representantforslag fra Kathrine Algr\u00f8y Dahle (A) og Geir Steinar Dale (A) om \u00e5 oppkalle en gate eller plass etter Gerda Grepp Forretningsutvalget har i m\u00f8te 16. april 2024 i sak 135/24 fattet f\u00f8lgende vedtak: 1. Representantforslag fra Kathrine Algr\u00f8y Dahle (A) og Geir Steinar Dale (A) om \u00e5 oppkalle en gate eller plass etter Gerda Grepp, oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 2.10.2024. 3. Utvalg for milj\u00f8 og byutvikling avgir innstilling i saken. Representantene Kathrine Algr\u00f8y Dahle (A) og Geir Steinar Dale (A) har fremmet f\u00f8lgende representantforslag: I oktober 1936, ankom Gerda Grepp det borgerkrigsherjede Spania, der general Franco fors\u00f8kte \u00e5 styrte den lovlig valgte regjeringen. Grepp dro straks til fronten ved Madrid og opplevde kamphandlinger p\u00e5 n\u00e6rt hold. Deretter unnslapp hun s\u00e5 vidt Francos styrker i M\u00e1laga sammen med forfatteren Arthur Koestler. Og litt senere var hun en av f\u00e5 journalister i Baskerland, der Guernica nettopp var blitt overfalt av tyske bombefly. Grepp levde et kort liv, men rakk \u00e5 bli mer betydningsfull enn hva historieb\u00f8kene tilsier. Som Skandinavias f\u00f8rste kvinnelige krigsreporter spilte hun en viktig rolle i opptakten til andre verdenskrig, gjennom sine reportasjer fra fronten i Spania. For \u00e5 hedre Gerda Grepp, hennes etterm\u00e6le og gi plass og rom til en historisk viktig kvinne fra Bergen ber bystyret byr\u00e5det om \u00e5 fremme en sak der en oppkaller en gate eller plass etter Gerda Grepp. Forslag til vedtak: For \u00e5 hedre Gerda Grepp, hennes etterm\u00e6le og gi plass og rom til en historisk viktig kvinne fra Bergen ber bystyret byr\u00e5det om \u00e5 fremme en sak der en oppkaller en gate eller plass etter Gerda Grepp. Byr\u00e5dets vurdering av representantforslaget: Byr\u00e5det er enig med representantene i at Gerda Grepp fortjener den \u00e6re det inneb\u00e6rer \u00e5 f\u00e5 en plass oppkalt etter seg. Dette skyldes ikke bare hennes betydelige bidrag til journalistikken, men ogs\u00e5 hennes rolle som pioner i en mannsdominert bransje. Under den spanske borgerkrigen reiste Grepp til Spania for \u00e5 rapportere om konflikten. Hun arbeidet for flere norske aviser og ble anerkjent for sin innsiktsfulle og lidenskapelige dekning av krigen. Hennes artikler belyste b\u00e5de de humanit\u00e6re katastrofene og de politiske kompleksitetene i konflikten, og hun var blant de f\u00e5 kvinnelige journalistene som rapporterte direkte fra frontlinjene. Byr\u00e5dsavdeling for byutvikling har en portal p\u00e5 kommunens nettsider, hvor innbyggere kan sende inn sine forslag. Gerda Grepp er en kandidat som har blitt foresl\u00e5tt tidligere av publikum, og er allerede p\u00e5 byr\u00e5dets lister over aktuelle personer. Byr\u00e5det anerkjenner hennes betydelige bidrag til samfunnet, og hun vil vurderes n\u00e5r en ny, ledig plass oppst\u00e5r. Christine B. Meyer \u2013 Byr\u00e5dsleder Christine Kahrs \u2013 Byr\u00e5d for byutvikling Dokumentet er godkjent elektronisk. "
}