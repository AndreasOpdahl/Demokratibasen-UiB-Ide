{
  "dokument_id": "e325ee41-ae05-5b26-9fab-c158cb915092",
  "doc_type": "case_attachment",
  "kommune": 4601,
  "tittel": "27 - Redd Barna notat",
  "url": "https://bergen.kommune.no/politikere-utvalg/api/fil/bk360/11579368/27-Redd-Barna-notat",
  "tekst": "Innlegg i Utvalg for barnehage, skole og idrett om forslag til budsjett 2025 Tirsdag 19. november 2024 Kontaktperson: Tina Hayes, tina.hayes@bergen.kommune.no Redd Barna \u00f8nsker \u00e5 bidra til et budsjett som tar hensyn til alle barnas beste, og s\u00e6rlig de som vokser opp i en fattig familie. \u00c5 vokse opp med lav inntekt preger barn p\u00e5 mange m\u00e5ter. Barn vi har snakket med, forteller at de f\u00f8ler seg utenfor og skamfulle. Ordene de bruker for \u00e5 beskrive f\u00f8lelsene sine er ofte \"trist,\" \"flau\" og \"redd.\" De opplever \u00e5 ha f\u00e6rre muligheter enn andre barn, og at de er mindre verdt. Fattigdom p\u00e5virker b\u00e5de skolegang og fritid \u2013 de mangler ofte kl\u00e6r og utstyr, og noen velger \u00e5 st\u00e5 over aktiviteter fordi foreldrene ikke har r\u00e5d. Flere barn forteller ogs\u00e5 at de sjelden har mat med seg p\u00e5 skolen og at de tidlig blir bekymret - for om regninger er betalt, om de f\u00e5r feiret bursdag sin, og om de m\u00e5 flytte igjen. Forskning bekrefter - og forsterker - barnas opplevelser: Barn fra lavinntektsfamilier er mer utsatt for mobbing og ensomhet, oppn\u00e5r d\u00e5rligere skoleresultater og har h\u00f8yere risiko for psykiske helseutfordringer. De deltar mindre p\u00e5 fritidsaktiviteter og har st\u00f8rre risiko for vold. Oppvekst- og levek\u00e5rene til denne gruppen barn kan f\u00f8re til marginalisering, noe som kan begrense mulighetene i voksenlivet. Selv om ikke alle barn fra lavinntektsfamilier opplever disse utfordringene, er risikoen betydelig h\u00f8yere, og n\u00e5r negative opplevelser hoper seg opp, kan det bli sv\u00e6rt krevende. Siste tall fra Statistisk sentralbyr\u00e5 (SSB) viser at 10,2 % av barna i Bergen bor i lavinntektsfamilier (tall fra 2022, rapportert i januar). Siden da har vi sett en periode med dyrtid og stadig \u00f8kte levekostnader. Familier som tidligere fikk endene til \u00e5 m\u00f8tes, har n\u00e5 store utfordringer \u2013 de ekstra hundrelappene i utgifter kan v\u00e6re det som f\u00e5r \u00f8konomien til \u00e5 velte. \u00d8kte priser p\u00e5 mat, str\u00f8m og renter rammer ogs\u00e5 familier i midtsjiktet, som ikke n\u00f8dvendigvis kvalifiserer som lavinntektsfamilier, men som n\u00e5 sliter med \u00e5 f\u00e5 \u00f8konomien til \u00e5 g\u00e5 rundt. Dette kalles ofte opplevd fattigdom \u2013 en realitet som ikke n\u00f8dvendigvis reflekteres i lavinntektstallene, men som mange familier n\u00e5 lever med. For dem kan sm\u00e5 bel\u00f8p, som 50- eller 100-lapper, v\u00e6re det som avgj\u00f8r om \u00f8konomien holder \u2013 eller som velter lasset. N\u00e5r hverdagsutgiftene \u00f8ker, blir det desto viktigere \u00e5 beskytte ordningene som st\u00f8tter de mest s\u00e5rbare familiene. Redd Barna er derfor kritisk til flere foresl\u00e5tte kutt og pris\u00f8kninger som vil ramme barn og familier med lave inntekter hardest. Dette gjelder spesielt f\u00f8lgende punkter: 1. Avvikling av gratis SFO for husholdninger med lav inntekt Gratis SFO for familier med lav inntekt har v\u00e6rt en viktig ordning for \u00e5 sikre at alle barn f\u00e5r tilgang til denne delen av skolehverdagen. \u00c5 avvikle denne ordningen betyr i praksis at mange barn fra lavinntektsfamilier blir st\u00e5ende utenfor. De vil ikke ha de samme mulighetene for tilh\u00f8righet og deltakelse som andre barn, noe som kan f\u00f8re til \u00f8kt utenforskap og forsterke sosiale forskjeller. 2. \u00d8kte priser for skolefritidsordningen (SFO) SFO spiller en viktig rolle for barns sosiale og faglige utvikling. \u00d8kte priser vil f\u00f8re til at f\u00e6rre familier har r\u00e5d til \u00e5 benytte seg av dette tilbudet, spesielt lavinntektsfamilier. Dette kan bidra til sosial ekskludering for barna, som f\u00e5r f\u00e6rre muligheter til \u00e5 delta p\u00e5 aktiviteter og v\u00e6re sammen med jevnaldrende etter skoletid. For disse barna er SFO en viktig arena for trygghet, lek og l\u00e6ring 3.Avvikling av gratis PC-er for elever i 4.\u20137. klasse Barns tilgang til PC og digital kompetanse og muligheter for \u00e5 delta digitalt, er avgj\u00f8rende for \u00e5 ta del i utdanningen. Tilgang til en PC er avgj\u00f8rende for at barn skal kunne delta i undervisningen p\u00e5 like vilk\u00e5r. I Kunnskapsl\u00f8ftet er det flere tverrfaglige kompetansem\u00e5l som g\u00e5r nettopp p\u00e5 digital kompetanse, og uten tilgang til PC vil dette v\u00e6re umulig \u00e5 oppn\u00e5. For mange lavinntektsfamilier vil det v\u00e6re \u00f8konomisk vanskelig \u00e5 skaffe til veie en PC, og dette kan bidra til \u00e5 svekke barnas l\u00e6ringsutbytte og faglige utvikling. Vi er redde for at avviklingen av denne ordningen skaper en skjevhet der ikke alle barn f\u00e5r de samme mulighetene til \u00e5 lykkes p\u00e5 skolen. Avsluttende kommentarer Redd Barna mener at Bergen kommune har et ansvar for \u00e5 sikre at alle barn f\u00e5r like muligheter til \u00e5 delta i skole og fritid, uavhengig av foreldrenes \u00f8konomiske situasjon. Ved \u00e5 opprettholde gratis SFO og PC-er til de som trenger det mest, og unng\u00e5 pris\u00f8kninger p\u00e5 SFO, kan vi motvirke \u00f8konomiske barrierer som hindrer barns deltakelse og utvikling. Vi ber utvalget om \u00e5 reversere de foresl\u00e5tte kuttene i budsjettet og sikre at tiltakene som st\u00f8tter barnefamilier med lav inntekt blir bevart. Vi h\u00e5per at v\u00e5re innspill vil bli tatt med i vurderingen av budsjettet slik at \u00e5rets budsjett kan bli et godt budsjett for alle barn i Bergen. Fordi barndom betyr alt! Bergen, 18. november 2024 Torill J\u00f8rgensen Fr\u00f8ise, lokalpolitisk r\u00e5dgiver Redd Barna Region Vest Magnus Frydnes, styremedlem Redd Barna Bergen og leder i medlemsstyret Redd Barna Ta gjerne kontakt p\u00e5 mail: torill.froise@reddbarna.no eller telefon: 94 19 11 40 "
}