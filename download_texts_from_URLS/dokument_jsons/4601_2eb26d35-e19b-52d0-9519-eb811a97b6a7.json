{
  "dokument_id": "2eb26d35-e19b-52d0-9519-eb811a97b6a7",
  "doc_type": "case_attachment",
  "kommune": 4601,
  "tittel": "Avledet inhabilitet og settebyr\u00e5dsbehandling",
  "url": "https://bergen.kommune.no/politikere-utvalg/api/fil/bk360/9819837/Avledet-inhabilitet-og-settebyradsbehandling",
  "tekst": " Byr\u00e5dsleders avdeling, stab Til Intern korrespondanse Bystyrets kontor - Forretningsutvalget V\u00e5r referanse: 2023/249452-65 Saksbehandler: Hilde Rasmussen Nilsen Fra Dato: 2. februar 2024 Byr\u00e5dsleders avdeling, stab Avledet inhabilitet og settebyr\u00e5dsbehandling Det vises til vedtak i forretningsutvalget 23.01.2024 sak 22/24 om avledet inhabilitet punkt 2: Byr\u00e5dsleder sender frem et notat til forretningsutvalget om ny praksis s\u00e5 snart som mulig, tentativt til m\u00f8tet 6. februar 2024. Regelverk om avledet inhabilitet Forvaltningsloven \u00a7 6 tredje ledd lyder: \u00abEr den overordnede tjenestemann ugild, kan avgj\u00f8relse i saken heller ikke treffes av en direkte underordnet tjenestemann i samme forvaltningsorgan\u00bb. N\u00e5r det gjelder habilitetsreglene og sp\u00f8rsm\u00e5let om avledet inhabilitet, er det en etablert forst\u00e5else og praksis i Bergen kommune at hver byr\u00e5dsavdeling og dennes underliggende etater regnes som ett og samme forvaltningsorgan. Det vil si at Plan- og bygningsetaten (PBE) ikke kan treffe vedtak etter delegert myndighet i saker der byutviklingsbyr\u00e5den er inhabil. Bestemmelsen i forvaltningsloven er likevel ikke til hinder for at Plan- og bygningsetaten forbereder saken. Gjeldende praksis for saksbehandling n\u00e5r byr\u00e5d for byutvikling er erkl\u00e6rt inhabil Av de tre etatene under byr\u00e5dsavdeling for byutvikling (BBU) er det Plan- og bygningsetaten som fatter flest vedtak p\u00e5 delegert fullmakt, og hvor problemstillingene knyttet til inhabilitet hos byutviklingsbyr\u00e5den oftest vil kunne oppst\u00e5. BBU har derfor orientert PBE i brev datert 3. november 2023 om hvilke selskaper byr\u00e5d Kahrs har eller har hatt tilknytning til, og som etaten derfor m\u00e5 v\u00e6re oppmerksom p\u00e5 at det kan foreligge inhabilitet i forhold til. For saker som if\u00f8lge fullmaktsdelegasjonen1 skal kunne avgj\u00f8res endelig i PBE, for eksempel ordin\u00e6re byggetillatelser, f\u00f8lges f\u00f8lgende praksis n\u00e5r det er fastsl\u00e5tt inhabilitet hos byr\u00e5den: PBE forbereder saken, men fatter ikke vedtak. I stedet sender PBE den opp til sin byr\u00e5dsavdeling med et oversendelsesbrev. BBU overf\u00f8rer saken til settebyr\u00e5dens byr\u00e5dsavdeling, det vil si til byr\u00e5dsavdeling for eldre, helse og omsorg (BEHO). BEHO sin stab g\u00e5r igjennom saken og legger den fram for byr\u00e5den, som selv fatter vedtak i saken. Vedtaket sendes s\u00e5 tilbake samme vei, og PBE ferdigstiller og sender ut vedtak og informasjon til sakens parter. 1 \u00abDelegasjon av fullmakter fra kommunaldirekt\u00f8r for klima, milj\u00f8 og byutvikling til direkt\u00f8r for Plan- og bygningsetaten\u00bb av 7. desember 2022. Vurdering I Fullmakter for byr\u00e5d for eldre, helse og omsorg2 punkt 2 st\u00e5r det at det er byr\u00e5den selv som har myndighet i henhold til settebyr\u00e5dsordningen3. Dette inneb\u00e6rer at myndigheten ikke kan delegeres videre. Det forrige byr\u00e5det hadde en ordning med Etat for bygg og eiendom (EBE) som fast sette- etat for PBE, i saker hvor byr\u00e5den, kommunaldirekt\u00f8r eller etatsdirekt\u00f8r var inhabil. EBE var (og er) underlagt byr\u00e5d for finans, n\u00e6ring og eiendom, som var fast settebyr\u00e5d for byr\u00e5d for klima, milj\u00f8 og byutvikling etter dav\u00e6rende ordning. Etter den tidligere ordningen gikk sakene direkte mellom de to etatene, og ikke via niv\u00e5 1 (byr\u00e5dsavdelingene) og settebyr\u00e5den selv. Denne ordningen ble ansett som fordelaktig da EBE har mange jurister med erfaring fra eiendomsfeltet, herunder i plan- og bygningsrett. Det fremst\u00e5r imidlertid uklart om, og i s\u00e5 fall hvordan, settebyr\u00e5dens fullmakter var videredelegert til etaten. N\u00e5gjeldende praksis med byr\u00e5d for eldre, helse og omsorg som settebyr\u00e5d, involverer flere personer og er derfor noe mer tidkrevende, anslagsvis 4-5 ekstra dager. Det understrekes imidlertid at byr\u00e5d for eldre, helse og omsorg tar settebyr\u00e5dssakene fortl\u00f8pende, og at ordningen s\u00e5 langt ikke har medf\u00f8rt opphopning eller st\u00f8rre forsinkelser i saker. N\u00e5r det gjelder sp\u00f8rsm\u00e5let om klagemuligheter kan bli oppbrukt ved at vedtak blir fattet av settebyr\u00e5d i stedet for plan- og bygningsetaten, er det klart at partene ikke skal kunne miste sine lovfestede rettigheter etter forvaltningsloven og plan- og bygningsloven p\u00e5 grunn av kommunens interne saksflyt. Det er uansett Statsforvalteren som er klageinstans i vedtak fattet etter plan- og bygningsloven4. Kommunens forberedende klagesaksbehandling etter forvaltningsloven \u00a7 33 er i utgangspunktet lagt til utvalg for milj\u00f8 og byutvikling, men PBE har delegert myndighet til \u00e5 oversende klager p\u00e5 en del sakstyper5 direkte til Statsforvalteren uten politisk behandling. I de sakene der PBE normalt kan oversende klagen uten politisk behandling, m\u00e5 klagesaken, p\u00e5 tilsvarende m\u00e5te som ved f\u00f8rsteinstansbehandling, behandles av settebyr\u00e5den n\u00e5r byutviklingsbyr\u00e5den er inhabil. Arbeidet med besvarelsen av sp\u00f8rsm\u00e5lene fra representanten S\u00f8rland har vist at det er behov for ytterligere avklaringer og rutiner knyttet til videredelegert myndighet ved bruk av settebyr\u00e5d. Byr\u00e5dsleder vil derfor i l\u00f8pet av 2024 legge fram en sak for byr\u00e5det om innholdet i settebyr\u00e5denes fullmakter, adgangen til videredelegering i settebyr\u00e5dssaker, og hvordan klagesaksbehandling skal innrettes i kommunen n\u00e5r settebyr\u00e5d har fattet et vedtak som blir p\u00e5klaget. Med hilsen Byr\u00e5dsleders avdeling, stab Trine Samuelsberg - kommunaldirekt\u00f8r Richard Taule - seksjonssjef Dokumentet er godkjent elektronisk. 2 Sist revidert av byr\u00e5det 09.11.2023 sak 1287/23. 3 Tilsvarende formulering er i alle fagbyr\u00e5denes fullmakter. 4 Jf. plan- og bygningsloven \u00a7 1-9 siste ledd. 5 Se byr\u00e5dets fullmakter \u00a7 18, vedtatt av Bergen bystyre 16. desember 2020, sak 378-20, og \u00abDelegasjon av fullmakter fra kommunaldirekt\u00f8r for klima, milj\u00f8 og byutvikling til direkt\u00f8r for Plan- og bygningsetaten\u00bb av 7.desember 2022. "
}