{
  "dokument_id": "208f1fbe-3646-5ea5-9d04-7f4acce6e9fb",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 102 fra Christine \u00d8degaard (MDG) om Handlingsplan for forebygging av radikalisering, voldelig ekstremisme og hatkriminalitet - Utvalg for helse og sosial 2024",
  "url": "https://bergen.kommune.no/politikere-utvalg/api/fil/bk360/11454918/Svar-pa-skriftlig-sporsmal-nr-102-fra-Christine-Odegaard-MDG-om-Handlingsplan-for-forebygging-av-radikalisering-voldelig-ekstremisme-og-hatkriminalitet-Utvalg-for-helse-og-sosial-2024",
  "tekst": " BBSM-kommunaldirekt\u00f8rens stab Til Intern korrespondanse Bystyrets kontor v/ Anne Marit Myrstad Eriksen V\u00e5r referanse: 2024/166357-3 Saksbehandler: Tom Jacob Kyrkjeb\u00f8 Irgan Fra Dato: 27. november 2024 Byr\u00e5d for BBSM Skriftlig sp\u00f8rsm\u00e5l nr. 102 fra Christine \u00d8degaard (MDG) om Handlingsplan for forebygging av radikalisering, voldelig ekstremisme og hatkriminalitet - Utvalg for helse og sosial 2024 Representanten Christine Henriksen \u00d8degaard (MDG) har den 30. oktober 2024 sendt inn f\u00f8lgende skriftlige sp\u00f8rsm\u00e5l: Januar 2022 vedtok Bergen Bystyre Handlingsplan for forebygging av radikalisering, voldelig ekstremisme og hatkriminalitet. Denne planen inneholder 25 ulike tiltak for \u00e5 bekjempe ekstremisme, hatkriminalitet og hatytringer. Dette er igjen aktualisert gjennom voldssaken mot Hamse Ali i september i \u00e5r. Sp\u00f8rsm\u00e5l til byr\u00e5den: P\u00e5 hvilken m\u00e5te er de ulike tiltakene i denne handlingsplanen fulgt opp det siste \u00e5ret? Svar fra byr\u00e5den: Voldsut\u00f8velsen mot Hamse Ali viser at vi fortsatt har en vei \u00e5 g\u00e5 for at Bergen skal v\u00e6re en trygg by for alle innbyggere. All form for rasisme er uakseptabel i Bergen, og ingen skal utsettes for rasisme eller vold i byen v\u00e5r. Med utgangspunkt i handlingsplanen mot forebygging av radikalisering, voldelig ekstremisme og hatkriminalitet har Bergen kommune i samarbeid med rekke akt\u00f8rer ut\u00f8vd et omfattende forebyggende arbeid det siste \u00e5ret. Forebygging av radikalisering, voldelig ekstremisme og hatkriminalitet er et komplekst felt som ikke enkelt avgrenser seg til Bergen kommune. Bergens lokale handlingsplan fra 2022 inneholder 25 tiltak fordelt p\u00e5 fire hovedomr\u00e5der. Radikalisering og ekstremisme er sosiale fenomener som utvikler og endrer seg i forhold til andre sosiale fenomener og hendelser. Dette betyr at tiltak som bystyret besluttet her i 2022 kan v\u00e6re b\u00e5de mer, mindre eller ikke relevante i 2024. De fire hovedtemaene i handlingsplanen var: 1. Samordning, samarbeid og dialog 2. Trygge og inkluderende n\u00e6rmilj\u00f8 \u2013 bekjempelse av utenforskap 3. Oppf\u00f8lging av ofre, ekstreme personer og milj\u00f8er 4. Informasjon, undervisning og kunnskapsoverf\u00f8ring Her f\u00f8lger en kort oppsummering av hva kommunen har gjort i l\u00f8pet av det siste \u00e5ret under disse overskriftene: Samordning, samarbeid og dialog Bergen kommune har et tett og kontinuerlig samarbeid med Vest politidistrikt, Vestland fylkeskommune, IMDi, RVTS Vest og en rekke trossamfunn, organisasjoner, milj\u00f8er og enkelt personer. Samarbeidet spenner seg fra kunnskapsutvikling, analyser og utdanning til l\u00f8pende kontakt, dialogm\u00f8ter med utsatte grupper og milj\u00f8er til oppf\u00f8ling av enkeltsaker. TOT \u2013 Tverretatlig operativt team har per i dag h\u00e5ndtert og fulgt opp alle kjente saker knyttet til radikalisering, ekstremisme og hatkriminalitet i Bergen. Trygge og inkluderende n\u00e6rmilj\u00f8 \u2013 bekjempelse av utenforskap Det gj\u00f8res sv\u00e6rt godt arbeid rettet mot barn og unge gjennom skole, kultur, idrett og ulike frivillige organisasjoner. Omr\u00e5desatsingen er et eksempel p\u00e5 hvordan vi i Bergen kommune har valgt \u00e5 investere i barn og unges oppvekstmilj\u00f8. Bergensskolen jobber aktivt med \u00e5 forebygge utenforskap gjennom \u00e5 bekjempe mobbing og fremme et godt skolemilj\u00f8 for alle. Det er avdekket i den nylig publiserte unders\u00f8kelsen om rasisme i Bergensskolen at det er utfordringer innen dette omr\u00e5det. Det er dessverre i 2024 for mange elever som opplever utenforskap, mobbing og rasisme i Bergensskolen Oppf\u00f8lgingen av rasismeunders\u00f8kelsen blir viktig fremover, selv om dette ikke er nevnt i handlingsplanen fra 2022. Oppf\u00f8lging av ofre, ekstreme personer og milj\u00f8er I samarbeid med politiet og Helse Bergen er alle kjente saker i Bergen kommune fulgt opp av TOT radikalisering, som ligger til Utekontakten og f\u00f8lger opp enkeltpersoner. I 2024 har det v\u00e6rt et trykk p\u00e5 denne tjenesten. Tjenesten f\u00f8lger opp b\u00e5de yngre personer og voksne knyttet til radikalisering gjennom religi\u00f8s ekstremisme og/eller politiske ideologier. P\u00e5 selvstendig grunnlag og i samarbeid med politiet har Bergen kommune gjennomf\u00f8rt monitorering, opps\u00f8kende arbeid, kontaktetableringer og dialogm\u00f8ter med utsatte enkeltpersoner, grupper og milj\u00f8er. Informasjon, undervisning og kunnskapsoverf\u00f8ring Bergen kommune har i samarbeid med relevante regionale og nasjonale akt\u00f8rer bidratt til kunnskapsutvikling, undervisning og seminarer innenfor temaet forebygging av radikalisering av voldelig ekstremisme og hatkriminalitet. Det er ogs\u00e5 etablert muligheter for \u00e5 gi informasjon, oppl\u00e6ring og veiledning internt i egen organisasjon. Bergen kommune har i 2024 ansatte med spesialisert kunnskap og avgj\u00f8rende kompetanse p\u00e5 dette feltet n\u00e5r det gjelder fenomenforst\u00e5else, analyser og operative tiltak. Dette er avgj\u00f8rende for \u00e5 ut\u00f8ve de operative oppgavene best mulig. Det er utfordrende \u00e5 n\u00e5 frem til et bredt spekter av kommunens tjenester med informasjon om disse temaene. Forebygging av radikalisering, voldelig ekstremisme og hatkriminalitet er et marginalt fenomen for de fleste tjenester og ansatte i Bergen kommune, men ved en eventuell hendelse kan de menneskelige og sosiale konsekvensene v\u00e6re alvorlige. Kommunen har derfor prioritert generell informasjon. Oppsummering Bergen kommune jobber kontinuerlig med oppf\u00f8lgingen av Handlingsplan for forebygging av radikalisering, voldelig ekstremisme og hatkriminalitet som ble vedtatt i 2022. Vi er langt fremme i nasjonal sammenheng knyttet til det forebyggende arbeidet med radikalisering, ekstremisme og hatkriminalitet. S\u00e6rlig gjelder dette arbeidet med utvikling og gjennomf\u00f8ring av egne operative tiltak, som TOT, kontaktetablering og dialog med utsatte grupper, milj\u00f8et og enkeltpersoner og forebygging av transnasjonal diskriminering. Likevel er det slik at selv om vi har gjort et godt arbeid de siste \u00e5rene, er det vanskelig \u00e5 vurdere om det forebyggende arbeidet er godt nok. \u00c5 forebygge sosiale fenomener som radikalisering og ekstremisme er ikke et arbeid vi kan gj\u00f8re i en periode eller mot et bestemt m\u00e5l, men er et arbeid som m\u00e5 vurderes og jobbes med kontinuerlig. Dette er et forebyggende arbeid, , m\u00e5 gj\u00f8res hver dag, hver uke, hver m\u00e5ned, i \u00e5r etter \u00e5r. Fremover vil vi tydeligere skille mellom det l\u00f8pende forebyggende arbeidet rettet mot radikalisering og ekstremisme og kjente utfordringer som krever en egen oppf\u00f8lging, slik vi n\u00e5 har gjort med arbeidet med rasisme i skolen. Det er derfor viktig at vi opprettholder bredden i aktiviteten i det l\u00f8pende forebyggende arbeidet og uavhengig av det f\u00f8lger opp kjente problemer og problemomr\u00e5der gjennom egne tiltak. F\u00e5r vi til dette kan vi fortsette \u00e5 forebygge og forhindre utvikling av konflikter og ut\u00f8velse av vold, slik at alle opplever Bergen som en trygg og inkluderende by. Charlotte Spurkeland - Byr\u00e5d for BBSM Dokumentet er godkjent elektronisk. "
}