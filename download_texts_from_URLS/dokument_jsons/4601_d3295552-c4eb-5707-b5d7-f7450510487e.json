{
  "dokument_id": "d3295552-c4eb-5707-b5d7-f7450510487e",
  "doc_type": "case_presentation",
  "kommune": 4601,
  "tittel": "Oppf\u00f8lging - forvaltningsrevisjon av forvaltning av nedlagte kommunale avfallsdeponier ",
  "url": "https://bergen.kommune.no/politikere-utvalg/api/fil/bk360/10559022/Framstilling-Oppfolging-forvaltningsrevisjon-av-forvaltning-av-nedlagte-kommunale-avfallsdeponier-",
  "tekst": " Kontrollutvalget Saksframstilling V\u00e5r referanse: 2022/151545-26 Saksbehandler: Eli Merete Velle Oppf\u00f8lging - forvaltningsrevisjon av forvaltning av nedlagte kommunale avfallsdeponier Hva saken gjelder: Bystyret behandlet saken \u00abForvaltningsrevisjon \u2013 forvaltning av nedlagte kommunale avfallsdeponier\u00bb i m\u00f8te 23.11.2022 sak 330/22. Deloitte kom i rapporten med 9 anbefalinger til kommunen, blant annet disse: \u00abDeloitte anbefaler at kommunen setter i verk f\u00f8lgende tiltak (...) 5. Etablerer retningslinjer og rutiner for beregning av fordeling av kostnader knyttet til nedlagte avfallsdeponier og dokumentasjon av disse, for \u00e5 sikre at finansering av tiltak ved nedlagte deponier er i tr\u00e5d med selvkostregelverket. 6. Avklare om allerede gjennomf\u00f8rte tiltak ved de nedlagte avfallsdeponiene som er finansiert over renovasjonsgebyret, representerer feil i fastsettelse av renovasjonsgebyret for tidligere \u00e5r som m\u00e5 korrigeres ved fastsettelse av fremtidige gebyr.\u00bb F\u00f8rste tilbakerapportering til kontrollutvalget, fra byr\u00e5d for klima, milj\u00f8 og byutvikling Ingrid Nergaard Fjeldstad, ble behandlet i m\u00f8te 14.06.2023, sak 56/23. Vedlagt saken var svar fra Milj\u00f8direktoratet datert 11.02.2023. Direktoratet svarte blant annet: \u00abAdgangen til \u00e5 dekke disse kostnadene forutsetter alts\u00e5 at kostnadsdekningen er i tr\u00e5d med selvkostprinsippet, herunder generasjonsprinsippet. Dagens mottakere av renovasjonstjenester skal som nevnt ikke subsidiere forrige generasjons tjenestemottakere.\u00bb Byr\u00e5den fant ikke svaret fra Milj\u00f8direktoratet om hva som ligger i generasjonsprinsippet klargj\u00f8rende, og skrev 17.02.23 til Klima- og milj\u00f8departementet. Byr\u00e5den avventet \u00e5 svare p\u00e5 anbefaling 5 og 6 til svar fra departementet var mottatt. Ny tilbakerapportering ble behandlet i kontrollutvalget 23.08.2023, sak 72/23. Departementet hadde da overlatt til direktoratet \u00e5 svare p\u00e5 henvendelsen fra kommunen. Byr\u00e5dsavdelingen opplyste at de ville gj\u00f8re henvendelse til Kommunal- og distriktsdepartementet vedr\u00f8rende anvendelse og tolkning av selvkostregelverket p\u00e5 dette omr\u00e5det. Kontrollutvalget vedtok \u00e5 be byr\u00e5det om oppdatert tilbakerapportering n\u00e5r byr\u00e5dsavdelingen har mottatt svar p\u00e5 anmodning om avklaring fra departementet. Brev fra byr\u00e5dsavdelingen om status ligger p\u00e5 kontrollutvalgsm\u00f8te 15.11.2023 sak 3/23 \u00abSaker til gjennomsyn\u00bb. Byr\u00e5dsavdelingen sendte 10.10.23 ny anmodning til Klima- og milj\u00f8departementet, med kopi til Kommunal- og distriktsdepartementet. Svar fra Klima- og milj\u00f8direktoratet ligger p\u00e5 kontrollutvalgsm\u00f8tet 12.03.2024 sak 23/24 \u00abSaker til gjennomsyn\u00bb. I brevet st\u00e5r det: \u00abDepartementet viser til Milj\u00f8direktoratets tidligere brev av 9. 1 juni 2023 vedr\u00f8rende finansiering av etterdrift og sanering av nedlagte kommunale avfallsdeponier. Klima- og milj\u00f8departementet har ikke noe ytterligere \u00e5 tilf\u00f8ye i denne sammenheng.\u00bb Kontrollutvalget vedtok i sak 23/24 \u00e5 be om en oppdatert tilbakerapportering innen utgangen av april. Byr\u00e5dsavdelingen har senere f\u00e5tt utsatt frist til utgangen av mai. Byr\u00e5d for byutvikling Christine Kahrs har sendt svar i brev datert 31. mai, som f\u00f8lger vedlagt. N\u00e5r det gjelder oppf\u00f8lgingen av revisors anbefalinger punkt 5 og 6, er dette fortsatt ikke besvart. Sekretariatet forst\u00e5r det slik at kommunen ikke er enig i forst\u00e5elsen av generasjonsprinsippet slik denne er presentert av Deloitte, samt av Milj\u00f8direktoratet og Klima- og milj\u00f8departementet. Byr\u00e5dsavdelingen har derfor skrevet til Kommunaldepartementet i brev 31. mai, som f\u00f8lger vedlagt. Sekretariatet har forst\u00e5else for at byr\u00e5dsavdelingen \u00f8nsker en avklaring av generasjonsprinsippet knyttet til selvkostregelverket for renovasjonsgebyr. Et siste fors\u00f8k p\u00e5 avklaring p\u00e5 departementsniv\u00e5 kan derfor v\u00e6re hensiktsmessig. Det er likevel ikke \u00f8nskelig at det tar s\u00e5 lang tid \u00e5 rapportere tilbake p\u00e5 anbefalingene i en forvaltningsrevisjonsrapport. I denne saken har det medf\u00f8rt at bystyret ikke har behandlet oppf\u00f8lgingen enn\u00e5, til tross for at selve forvaltningsrevisjonen ble behandlet i 2022 og opprinnelig frist for oppf\u00f8lging var utgangen av april 2023. Vi foresl\u00e5r derfor at kontrollutvalget setter en ny og endelig frist for en fullstendig tilbakemelding p\u00e5 hvordan kommunen vil f\u00f8lge opp anbefalingene i forvaltningsrevisjonsrapporten. I tr\u00e5d med fast praksis vil ansvarlig byr\u00e5d bli invitert inn for \u00e5 orientere n\u00e5r kontrollutvalget behandler oppf\u00f8lgningssaken. Dersom fristen settes til starten av september 2024, vil b\u00e5de departementet og kommunen f\u00e5 tilstrekkelig tid til \u00e5 svare. Deretter vil saken bli sendt videre til bystyret. Forslag til vedtak: 1. Kontrollutvalget tar tilbakemeldingen fra byr\u00e5d for byutvikling i brev datert 31. mai, inkludert byr\u00e5dens brev til Kommunal- og distriktsdepartementet av samme dato, til forel\u00f8pig orientering. 2. Kontrollutvalget ber byr\u00e5d for byutvikling om en fullstendig tilbakemelding til kontrollutvalget om hvordan revisors anbefalinger er fulgt opp innen 6. september 2024. 3. Ansvarlig byr\u00e5d vil bli invitert til kontrollutvalgets septemberm\u00f8te for \u00e5 orientere om kommunens oppf\u00f8lging av revisors anbefalinger. Saken vil deretter bli sendt til bystyret. Dato: 6. juni 2024 Eli M. Velle - leder Dokumentet er godkjent elektronisk. Vedlegg: 1. Brev fra byr\u00e5d for byutvikling Christine Kahrs til kontrollutvalget datert 31. mai 2024: Orientering om finansiering om etterdrift og sanering av nedlagte kommunale avfallsdeponi 2. Brev fra byr\u00e5d for byutvikling Christine Kahrs til Kommunal- og distriktsdepartementet datert 31. mai 2024: Anmodning om avklaring av anvendelse av generasjonsprinsippet ved finansiering av etterdrift og sanering av nedlagte kommunale avfallsdeponier 2 3 "
}