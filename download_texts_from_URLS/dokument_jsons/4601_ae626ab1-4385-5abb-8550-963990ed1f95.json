{
  "dokument_id": "ae626ab1-4385-5abb-8550-963990ed1f95",
  "doc_type": "case_presentation",
  "kommune": 4601,
  "tittel": "\u00c5saheimen behandlingssenter. Sluttmelding",
  "url": "https://bergen.kommune.no/politikere-utvalg/api/fil/bk360/10012681/Framstilling-Asaheimen-behandlingssenter-Sluttmelding",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2018/06338-46 \u00c5saheimen behandlingssenter. Sluttmelding Hva saken gjelder: Etat for utbygging har st\u00e5tt for gjennomf\u00f8ringen av investeringsprosjektet \u00c5saheimen behandlingssenter. Prosjektet omfattet etablering av et nytt sykehjem med 100 sykehjemsplasser i tilknytning til Midtbygda behandlingssenter, og er n\u00e5 avsluttet. Denne saken gjelder sluttmelding for prosjektet. Fagetatens vurdering og anbefaling: Bakgrunn: I oktober 2016 mottok Etat for utbygging bestilling p\u00e5 et nytt sykehjem med 100 sykehjemsplasser p\u00e5 en eiendom som grenser til Midtbygda sjukeheim. Det er valgt en s\u00e5kalt \u00abKlyngetunl\u00f8sning\u00bb med samordning der \u00c5saheimen vil bli sammenkoblet med det nye Midtbygda behandlingssenter, da dette vurderes \u00e5 v\u00e6re det som i st\u00f8rst grad ivaretar tilpasning for personer med demens. Kommunens behov for sykehjemsplasser er \u00f8kende, og etableringen er i samsvar med kommunens planer. 1 Prosjektbeskrivelse: \u00c5saheimen behandlingssenter er utformet med planl\u00f8sninger som har vektlagt Etat for sykehjems driftsmodell, og skal p\u00e5 sikt bli et langtidssykehjem. Bygget er plassert p\u00e5 en kolle i tilknytning til Midtbygda behandlingssenter og har f\u00e5tt god utsikt over \u00c5sane. Det nye behandlingssenteret er tilrettelagt med en tunnel som gir tilkomst fra Midtbygda behandlingssenter n\u00e5r det ferdigstilles i 2026. Prosjektet ble gjennomf\u00f8rt som samspillsentreprise, i en anskaffelse h\u00f8sten 2018. Grunnet utfordringer i reguleringsprosessen fikk prosjektet en forsinket oppstart enn det som tidligere har v\u00e6rt lagt til grunn. Insitamentet i samspillet har gitt prosjektet gode vilk\u00e5r for \u00e5 finne gode l\u00f8sninger for arbeidet. Prosjektet ble gitt h\u00f8ye milj\u00f8m\u00e5l som BreeamNOR sertifisert som \u00abVery good\u00bb. I samspill med entrepren\u00f8r ble prosjektet bearbeidet med \u00f8kte milj\u00f8ambisjoner, som fossilfri byggeplass, massivtre, solceller p\u00e5 tak og \u00f8kt kildesortering. Prosjektet har n\u00e5 oppn\u00e5dd sertifisering \u00abExcellent\u00bb Gjennomf\u00f8ring: \u00c5saheimen er etablert p\u00e5 en festet eiendom. Med krav til rettighetsavtale for vann og avl\u00f8p samt krav om \u00e5 eie for offentlig vei, fors\u00f8kte kommunen \u00e5 g\u00e5 i dialog med festeeierne om kj\u00f8p og rettighetsavtale. Det har v\u00e6rt utfordrende og tidkrevende \u00e5 komme frem til en omforent avtale om \u00e5 kj\u00f8pe ut det regulerte omr\u00e5det. P\u00e5 grunnlag av de manglende eierrettighetene har bygget i dag ikke ferdigattest, kun midlertidig brukstillatelse. Ferdigattest forventes \u00e5 foreligge i l\u00f8pet av 2024. Erfaringer knyttet til festet eiendom tas med videre til Etat for bygg og eiendom, som et forbedringspunkt for \u00e5 unng\u00e5 lignende problemstilling. Covid 19-pandemien og krigen i Ukraina skapte en rekke utfordringer til leveranser og mannskap. I gjennomf\u00f8ringsfasen ble det innf\u00f8rt krav til smitteverngarderober i sykehjem, som m\u00e5tte l\u00f8ses ved \u00e5 omprosjektere planlagte rom og funksjoner. Usikkerheten rundt disse forhold ble fulgt opp med risikoreduserende tiltak som p\u00e5virket prosjektet i mindre grad. Prosjektevaluering: Prosjektet har f\u00e5tt h\u00f8y positiv score p\u00e5 evalueringen. Denne er n\u00e6rmere beskrevet i vedlagte fagnotat. Likeledes er det som vurderes som et sv\u00e6rt vellykket kunstprosjekt, ogs\u00e5 n\u00e6rmere beskrevet i fagnotatet. \u00d8konomiske konsekvenser: Den 22.11.2017 ble gjennomf\u00f8ringsvedtaket for prosjektet fattet i sak 295/17. Estimert kostnad var da p\u00e5 kr. 549,8 mill., hvorav 521,5 mill. var innarbeidet i gjeldende handlings- og \u00f8konomiplan 2017-2020. I begynnelsen av oktober 2019 ble det gjennomf\u00f8rt en ekstern usikkerhetsanalyse av forprosjektet for nytt \u00c5sane sykehjem. Oppdaterte estimater basert p\u00e5 analyseresultatet gav en forventet prosjektkostnad p\u00e5 kr. 634,7 mill. inkl. mva (P50). Anbefalt totalramme utgjorde kr. 673,0 mill. inkl. mva (P85). I tr\u00e5d med Bergen kommunes \u00f8konomireglements punkt 2.3 ble saken om behov for oppjustert ramme fremlagt for bystyret den 29.01.2020, sak 23/20, hvor det ble vedtatt \u00e5 justere totalramme i tr\u00e5d med anbefalingen. Vedtaket ble fulgt opp i Handlings- og \u00f8konomiplan 2021-2024 med en justering av total investeringsramme til kr. 673 mill. Kostnadsendringen var knyttet til en rekke st\u00f8rre og mindre forhold som var framkommet i modningen av prosjektet. De mest vesentlige \u00e5rsakene var \u00f8kte milj\u00f8krav i Bergen kommunes Klima og milj\u00f8plan 2017-2020, at planprosessen hadde tatt lengre tid enn forutsatt, en mer omfattende anskaffelsesprosess med samspill som entrepriseform, ny velferdsteknologi, \u00f8kt avsetning til kunstnerisk utsmykking i kommunale boligprosjekter, og forhold avdekket under usikkerhetsanalysen. 2 Ved avslutning av prosjektet er det p\u00e5l\u00f8pt totalt 630,3 mill., se vedlagt prosjektregnskap. Det gir et mindreforbruk p\u00e5 kr. 42,7 mill. (6,3%) i forhold til justert budsjett, og et merforbruk p\u00e5 80,5 mill. (14,6%) i forhold til gjennomf\u00f8ringsvedtak. Byr\u00e5dets vurdering og anbefaling/konklusjon: \u00c5saheimen er blitt et godt behandlingssenter, og p\u00e5 sikt langtidssykehjem, for b\u00e5de brukerne, ansatte og p\u00e5r\u00f8rende. Behovet for slike plasser er \u00f8kende i tiden som kommer, og \u00c5saheimen er et n\u00f8dvendig tilskudd til dette. Byr\u00e5det anbefaler at bystyret godkjenner den fremlagte sluttmeldingen. Begrunnelse for framleggelse til bystyret: Budsjettfullmaktenes pkt. 2.3 bokstav h) Sluttmelding. N\u00e5r et prosjekt er avsluttet skal det avlegges sluttmelding til politisk eller administrativ behandling i tr\u00e5d med terskelverdier for gjennomf\u00f8ringsvedtak. Dette skal gj\u00f8res senest 12 m\u00e5neder etter investeringen er ferdigstilt. Byr\u00e5det innstiller til bystyret \u00e5 fatte f\u00f8lgende vedtak: 1. Sluttmelding for \u00c5saheimen behandlingssenter godkjennes. 2. Gjenst\u00e5ende \u00f8konomiske forpliktelser som tomtekj\u00f8p med omkostninger, dekkes innenfor prosjektets \u00f8konomiske ramme p\u00e5 kr 673.mill. 3. I 2. tertial 2023 ble det utf\u00f8rt en feilaktig nedjustering av budsjettet p\u00e5 20,0 mill. Nedjusteringen vil bli tilbakef\u00f8rt i revidert budsjett 2024. 4. Ubrukte midler vil bli trukket inn ved rullering av kommende \u00f8konomiplaner. Dato: 19. mars 2024 Christine B. Meyer Byr\u00e5dsleder Dokumentet er godkjent elektronisk. Vedlegg: Fagnotat av 25. februar 2024 Prosjektregnskap 3 "
}