{
  "dokument_id": "573d4fb0-e6cd-5627-b161-a6a2b1ff5c1f",
  "doc_type": "case_attachment",
  "kommune": 4601,
  "tittel": "H\u00f8ringsuttalelse - Pasientens legemiddeliste - PLL i praksis",
  "url": "https://bergen.kommune.no/politikere-utvalg/api/fil/bk360/9435826/Horingsuttalelse-Pasientens-legemiddeliste-PLL-i-praksis",
  "tekst": " BYR\u00c5DET Byr\u00e5dssak /23 Saksframstilling V\u00e5r referanse: 2023/271325-2 H\u00f8ringsuttalelse - Pasientens legemiddelliste - PLL i praksis Hva saken gjelder: Direktoratet for e-helse har sendt p\u00e5 h\u00f8ring utkast til innhold i en informasjonsside med kliniske anbefalinger om bruk av Pasientens legemiddelliste - PLL i praksis. Pasientens legemiddelliste (PLL) er en felles oversikt over legemidlene pasienten bruker, slik det er avtalt mellom lege og pasient. PLL gir informasjon om legemiddelbehandling ordinert b\u00e5de av fastlege, sykehuslege og sykehjemslege. PLL skal bidra til tryggere legemiddelbehandling og mer effektive arbeidsprosesser, spesielt i ansvarsoverganger mellom virksomheter i helse- og omsorgstjenesten. I PLL ligger det til grunn at rekvirenter m\u00e5 se, og forholde seg til pasientens legemiddelliste f\u00f8r nytt legemiddel kan ordineres. N\u00e5r en lege gj\u00f8r endringer i pasientens legemiddelbehandling, skal legemiddellisten oppdateres sentralt. Teknisk gj\u00f8res dette ved at legen oppdaterer pasientens legemiddelliste i eget pasientjournalsystem f\u00f8r PLL sendes til reseptformidleren. Relevante legemiddelopplysninger journalf\u00f8res samtidig automatisk i den ordin\u00e6re pasientjournalen i den enkelte virksomhet. Pasientens legemiddelliste er per oktober 2023 under utpr\u00f8vning i Bergensomr\u00e5det. H\u00f8ringsfrist: 8. desember 2023. Byr\u00e5dens vurdering og forslag til h\u00f8ringsuttalelse: Bergen kommune har p\u00e5tatt seg \u00e5 delta i piloten for innf\u00f8ring av PLL. Dette er et viktig nasjonalt prosjekt som vil redusere risiko for feil i medikamenth\u00e5ndteringen og bidrar til at helsepersonell har tilgang til korrekte pasientopplysninger. Prosjektet har v\u00e6rt krevende og tatt lenger tid enn forespeilet, men det er av stor nasjonal interesse at prosjektet gjennomf\u00f8res og Bergen kommune \u00f8nsker fortsatt \u00e5 bidra til at det skjer. Som prosjektdeltaker er det viktig at kommunens erfaringer formidles til e-helsedirektoratet, og disse fremg\u00e5r av saksframstillingen. Vedtakskompetanse: Byr\u00e5dets fullmakter vedtatt av Bergen bystyre i sak 378-20 i m\u00f8te 16. desember 2020, \u00a7 6: Byr\u00e5det avgir h\u00f8ringsuttalelser p\u00e5 vegne av Bergen kommune. H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. Kommunen har ikke mottatt h\u00f8ringen fra direktoratet og Forretningsutvalget har dermed ikke behandlet den. Saken anses ikke som prinsipiell. 1 Byr\u00e5d for eldre, helse og omsorg innstiller til byr\u00e5det \u00e5 fatte f\u00f8lgende vedtak: 1. Byr\u00e5det avgir h\u00f8ringsuttalelse til \u00abPasientens legemiddelliste \u2013 PLL i praksis\u00bb slik den fremkommer av byr\u00e5dens forslag. 2. Melding om vedtak sendes Bystyrets kontor. Dato: 28. november 2023 Christian Haugen Byr\u00e5d for eldre, helse og omsorg Dokumentet er godkjent elektronisk. Vedlegg: H\u00f8ring p\u00e5 informasjonssiden PLL i praksis H\u00f8ringsdokument PLL i praksis 2 Saksframstilling: H\u00f8ringen leveres p\u00e5 skjema fra Direktoratet for e-helse. Tekst fra skjema er i fet skrift med kommunens tilbakemelding etter dette. 1) H\u00f8ringen kommer fra \u2612 Kommune 2) Kontaktinformasjon Avsender p\u00e5 h\u00f8ringen er Bergen kommune 3) Tilbakemelding p\u00e5 om informasjonssiden er beskrivende nok til \u00e5 danne seg en forst\u00e5else av innledende klinisk konsensus og anbefaling om praktisk bruk av pasientens legemiddelliste? Informasjonssidene gir en god forst\u00e5else og gode anbefalinger om praktisk bruk, men dekker ikke alle aktuelle omr\u00e5der. Det er heller ikke innhentet tilstrekkelig erfaring fra praktisk bruk for alle involverte faggrupper fra utpr\u00f8vingsprosjektet for PLL i Bergen. En m\u00e5 skille klart mellom PLL-tema og annen informasjon. 4) Tilbakemelding p\u00e5 om informasjonssiden danner et tilstrekkelig grunnlag for utarbeidelse av lokale rutiner rundt opprettelse, oppdatering og nyttiggj\u00f8ring av informasjonen i PLL? Det er behov for ytterligere detaljering for \u00e5 utarbeide lokale rutiner for h\u00e5ndtering av PLL. Veileder m\u00e5 oppdateres med erfaringer fra utpr\u00f8vingsprosjektet for PLL i Bergen etter hvert som en f\u00e5r erfaring fra bruk i alle ledd av samhandlingskjeden. 5) Tilbakemelding p\u00e5 om kapittelinndelingen slik at den er lett \u00e5 lese, og en finner relevant informasjon? Kapittelinndelingen virker godt tilpasset bruken. 6) Tilbakemelding p\u00e5 om det er et passe detaljeringsniv\u00e5 p\u00e5 informasjonssiden? Ulike tema har varierende grad av detaljering. Et eksempel her er elektronisk multidose, der en med fordel kunne beskrevet hvilken tilleggsinformasjon som er n\u00f8dvendig for at PLL skal fungere som e-Multidose. Bruk av PLL i ulike situasjoner b\u00f8r ogs\u00e5 utdypes. 7) Er det behov for \u00e5 kunne sende en \"Tom PLL\"? Arbeidsgruppen har vurdert at det finnes tilfeller der pasienten ikke har aktiv legemiddelbehandling eller dokumentert legemiddelreaksjon, men hvor det allikevel kan v\u00e6re behov for \u00e5 opprette/sende en PLL. Dette har i dr\u00f8ftinger v\u00e6rt omtalt som \"tom PLL\". Etter dialog med juridisk avdeling i direktoratet er det identifisert behov for ytterligere presisering av begrepet \u00abtom PLL\u00bb og konkretisering av relevante bruksscenarier, slik at dette kan vurderes mens 3 h\u00f8ringsutkastet er p\u00e5 h\u00f8ring. Se kap \"Er det behov for \u00e5 kunne sende en \"tom\" PLL? En \u00abtom\u00bb PLL m\u00e5 sendes ved seponering av tidligere behandling eller for \u00e5 oppdatere PLL n\u00e5r ferdigekspederte resepter er slettet automatisk fra reseptformidleren Det er ogs\u00e5 en bekreftelse p\u00e5 at pasienten ikke benytter legemidler. 8) Er det behov for \u00e5 kunne legge til kommentarer i PLL? \u2022 Kommentar pr legemiddeloppf\u00f8ring (tiltenkt annet helsepersonell) \u2022 Overordnet kommentar til hele PLL (tiltenkt annet helsepersonell) Medisinskfaglig er det vurdert at det er behov for \u00e5 kunne legge inn en kommentar til hvert enkelt legemiddel i PLL (tiltenkt annet helsepersonell), og en overordnet kommentar til hele legemiddellisten. I etterkant av diskusjonene i arbeidsgruppen har det stilt sp\u00f8rsm\u00e5l fra bl.a legeforeningen om disse kommentarene h\u00f8rer hjemme i PLL, eller kun i journalnotat/ epikrise. Det er ogs\u00e5 fra juridisk hold i Direktoratet for e-helse sett behov for \u00e5 vurdere det rettslige handlingsrommet for kommentarer i PLL. PLL skal ikke v\u00e6re en meldingstjeneste eller erstatte epikrise/meldinger. En rangering av PLL ved bruk av kommentar eller annen merking b\u00f8r unng\u00e5s. 9) Ved tilbakemelding fra relevante juridiske milj\u00f8; er arbeidsgruppens anbefalinger i tr\u00e5d med dagens regelverk (inkludert vedtatte forskriftsendringer som ikke har tr\u00e5dt i kraft). Det er ikke mulig \u00e5 slette en PLL n\u00e5r denne f\u00f8rst er opprettet. Dette burde v\u00e6rt mulig i situasjoner der PLL er opprettet ved en feiltagelse, pasientens fastlege ikke har st\u00f8tte for PLL eller PLL gir et feilaktig bilde av pasientens faktisk legemiddelbruk. Sletting av PLL b\u00f8r kun gj\u00f8res unntaksvis. 10) Tilbakemelding p\u00e5 om hva som vil v\u00e6re egnet format for \u00e5 beskrive og bidra til en hensiktsmessig bruk av PLL hos alle akt\u00f8rene i behandlingskjeden for legemidler. \u2022 B\u00f8r den innledende kliniske konsensus og anbefaling videref\u00f8res som en \u00abbeste praksis anbefaling\u00bb og utvikles p\u00e5 basis av erfaringer over tid (tilsvarende som i Danmark: SDS rapport (sundhedsdatastyrelsen.dk))? \u2022 B\u00f8r innholdet videreutvikles til en nasjonal veileder knyttet til den konkrete l\u00f8sningen \u2013 eller konseptet? \u2022 B\u00f8r innholdet innarbeides i eksisterende normerende produkter (rundskriv, faglige r\u00e5d, etc.)? \u2022 Evnt annet? PLL b\u00f8r videref\u00f8res som egen nasjonal veileder 4 11) Annet? 1.2 Omfang og avgrensninger. Under avgrensninger presiseres det at IKT-st\u00f8tte ved administrasjon av legemidler ikke er en del av arbeidet med PLL. Det er allikevel viktig \u00e5 p\u00e5peke at PLL og funksjonaliteten for denne er vesentlig for god administrasjon av legemidler, og at en m\u00e5 tilstrebe best mulig h\u00e5ndtering ogs\u00e5 p\u00e5 dette bruksomr\u00e5det. 2.2 Hvem skal ha PLL. Under unntak er det nevnt at PLL ikke skal opprettes dersom pasienten motsetter seg at PLL gj\u00f8res tilgjengelig for legen. Det er uklart om dette gjelder oppretting eller oppdatering av eksisterende PLL, da det ikke kreves samtykke for \u00e5 registrere PLL i reseptformidleren. 2.4 Hvem oppretter f\u00f8rste PLL. Dersom andre enn pasientens fastlege skal opprette PLL m\u00e5 en, frem til alle har st\u00f8tte for PLL, forsikre seg om at pasientens fastlege har st\u00f8tte for PLL f\u00f8r dette gj\u00f8res. 2.8.2 Sykehjemsleger. Det er ikke innhentet nok erfaring fra utpr\u00f8vingen av PLL til at en kan si om det vil v\u00e6re hensiktsmessig \u00e5 oppdatere PLL fortl\u00f8pende under sykehjemsopphold. Spesielt for pasienter med korttidsplass vil dette kunne medf\u00f8re et stort antall automatisk tilbakekalte resepter ved endring av dosering som kan virke forvirrende p\u00e5 andre. 2.8.5 Andre rekvirenter. Alle med rekvireringsrett b\u00f8r kunne oppdatere PLL i henhold til egen forskrivningsrett. Dette vil ogs\u00e5 redusere bruken av \u00abl\u00f8se resepter\u00bb som andre leger senere m\u00e5 ta stilling til. Punkt 2.9 Hvem kan lese PLL. Det m\u00e5 presiseres at pasient kan motsette seg at PLL lagres i Kjernejournal. Punkt 3.6.3 Hvordan sette legemiddelbehandling i PLL p\u00e5 pause. Konsekvensen av \u00e5 sette dosering i PLL til \u00ab0\u00bb og hvordan dette vil bli oppfattet av apotek og andre m\u00e5 avklares n\u00e6rmere. Ved \u00e5 endre dosering vil en ogs\u00e5 automatisk tilbakekalle eksisterende resept fra reseptformidleren og sende ny resept med en dosering som kan misforst\u00e5s. I p\u00e5vente av en fungerende pause-funksjon m\u00e5 legemiddelbehandling enten seponeres eller settes til \u00abved behov\u00bb. Punkt 3.7 Hvordan formidle legemiddelreaksjoner (CAVE) i PLL. Legemiddelreaksjoner og CAVE b\u00f8r p\u00e5 sikt tas ut av PLL og blir h\u00e5ndtert uavhengig av denne. Inntil dette er klart m\u00e5 det v\u00e6re mulig \u00e5 lage og oppdatere PLL uten at dette tas stilling til, inklusiv PLL for e-multidose. Punkt 2.9 Hvem kan lese PLL. Det m\u00e5 presiseres at pasient kan motsette seg at PLL lagres i Kjernejournal. 3.9 Hvordan h\u00e5ndtere l\u00f8se resepter. Behovet for l\u00f8se resepter m\u00e5 reduseres ved at alle med forskrivningsrett kan oppdatere PLL i henhold til egen forskrivningsrett. Helsepersonell med begrenset forskrivningsrett skal ikke m\u00e5tte inkludere andres forskriveres l\u00f8se resepter i PLL. 5 3.13 Hvordan oppdage endringer i PLL gjort av andre. Registrering av legemiddelinformasjon basert p\u00e5 utleveringsmelding er ingen sikker kilde. Papirresepter m\u00e5 eksempelvis ekspederes p\u00e5 norsk apotek, og pasienten kan motsette seg at slik melding sendes. 4.3 PLL i hjemmetjenesten. Frem til alle kan sende og motta PLL er det viktig at fastlege fortsatt sender PLO-melding til hjemmetjenesten n\u00e5r det gj\u00f8res endring i legemiddelbruk. 4.4.1 Sykehjemslegen sitt ansvar. For korttidspasienter er det viktig at det ikke opprettes PLL uten at en har forsikret seg om at pasientens faste lege har st\u00f8tte for dette. 4.4.14 Sykepleier og annet helsepersonell med legemiddelansvar p\u00e5 sykehjemmet. Her b\u00f8r tilf\u00f8yes at dersom det ikke skal administreres legemidler basert p\u00e5 PLL som er signert av sykehjemslege m\u00e5 lege v\u00e6re tilgjengelig innen neste tidspunkt for administrering. 4.5.4 N\u00e5r pasienten skrives ut fra sykehus. F\u00f8r sykehuslege oppretter PLL m\u00e5 en ha forvisset seg om at pasientens faste lege har st\u00f8tte for dette. 4.5.6 Behandling av pasienter i poliklinikk. F\u00f8r sykehuslege oppretter PLL m\u00e5 en ha forvisset seg om at pasientens faste lege har st\u00f8tte for dette. 6 "
}