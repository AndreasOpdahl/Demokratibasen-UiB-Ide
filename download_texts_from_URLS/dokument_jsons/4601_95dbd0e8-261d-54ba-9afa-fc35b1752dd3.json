{
  "dokument_id": "95dbd0e8-261d-54ba-9afa-fc35b1752dd3",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 175 fra Mailiss Solheim-\u00c5kerblom om fors\u00f8pling og rotteproblematikk - Utvalg for milj\u00f8 og byutvik",
  "url": "https://bergen.kommune.no/politikere-utvalg/api/fil/bk360/11425773/Svar-pa-skriftlig-sporsmal-nr-175-fra-Mailiss-Solheim-Akerblom-om-forsopling-og-rotteproblematikk-Utvalg-for-miljo-og-byutvik",
  "tekst": " BBU \u2013 Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/163089-3 Saksbehandler: Malene Nesse Gr\u00f8nningen Fra Dato: 31. oktober 2024 Byr\u00e5d for byutvikling Svar p\u00e5 skriftlig sp\u00f8rsm\u00e5l nr. 175 fra Mailiss Solheim-\u00c5kerblom om fors\u00f8pling og rotteproblematikk - Utvalg for milj\u00f8 og byutvikling De siste \u00e5rene har omr\u00e5dene i og rundt Bergen sentrum v\u00e6rt plaget med fors\u00f8pling og store mengder rotter. For \u00e5 bekjempe dette problemet behandlet bystyret 21.06.2023 sak 234/23 \u00abForslag til forskrift om forbud mot mating av vilt i Bergen kommune\u00bb. 10.04.2024 behandlet bystyret sak 106/24 \u00abInnbyggerforslag - Kampanje mot matingsforbud av fugler i Bergen\u00bb, der det likevel ble \u00e5pnet for \u00e5 mate fugl i omr\u00e5det, til stor glede for mange bergensere. I begge sakene ble det vedtatt/vist til f\u00f8lgende merknad: \u00abEn av \u00e5rsakene til at rottene trives i bysentrum, er tilgangen p\u00e5 mat. For \u00e5 minske problemet m\u00e5 det derfor settes ut flere bosspann i offentlig rom i sentrum, parker og lignende.\u00bb N\u00e5 er det en tid siden bystyret har diskutert rotteproblematikken, og lenge siden media har skrevet noe s\u00e6rlig om saken. Derfor \u00f8nsker sp\u00f8rrer \u00e5 f\u00e5 en oppdatering p\u00e5 status og arbeidet. Sp\u00f8rsm\u00e5l til byr\u00e5den: 1. Kan byr\u00e5den gi en kort oppdatering p\u00e5 situasjonen med rotter i sentrum? 2. Hvordan f\u00f8lger byr\u00e5det opp merknaden om at det m\u00e5 settes ut flere bosspann i offentlige rom i sentrum, parker og lignende? Svar fra byr\u00e5den: 1. Det er ikke like mange observasjoner av rotter i sentrum n\u00e5. Det er fortsatt rotter til stede, men det er tilsynelatende et mindre antall enn da det ble satt inn spesielle tiltak mot rotter h\u00f8sten 2023. Bygartnerne erfarer at det er f\u00e6rre nye hull i plener og bed og det er sjeldnere observasjoner i parkomr\u00e5dene rundt Lille Lungeg\u00e5rdsvann enn f\u00f8r. Meldinger om synlige rotter er i hovedsak konsentrert om omr\u00e5det rundt DNS og Byparken/Musikkpaviljongen. Det sees ikke behov for \u00e5 gj\u00f8re spesielle tiltak mot rotter slik situasjonen er n\u00e5, men f\u00f8lger n\u00f8ye med p\u00e5 utviklingen. I byr\u00e5dsm\u00f8tet 31. oktober 2024 vil byr\u00e5det legge ut et forslag til ny forskrift om forbud mot mating av vilt p\u00e5 h\u00f8ring (sak 1288/24). 2. Det er allerede plassert mange bosspann i de sentrale parkene og byrommene som har hatt utfordringer med mye rotter. Spannene i sentrale omr\u00e5der t\u00f8mmes to ganger i d\u00f8gnet mellom 1.mai og 30.september, og daglig resten av \u00e5ret. N\u00e5r spannene t\u00f8mmes ryddes det ogs\u00e5 i en diameter p\u00e5 to meter rundt hvert spann. I tillegg er det daglig kosting av arealene. Byr\u00e5den mener det ikke er en l\u00f8sning p\u00e5 fors\u00f8pling i seg selv \u00e5 sette ut flere spann da det allerede er mange spann i omr\u00e5det. Spannene er vanligvis ikke fulle n\u00e5r de t\u00f8mmes. Bymilj\u00f8etatens erfaring fra forrige oppblomstring av rotter var at folk kastet boss og matrester p\u00e5 bakken selv om det var sv\u00e6rt kort vei til n\u00e6rmeste bossspann. Hvert spann har ogs\u00e5 en kostnad i seg selv. Innkj\u00f8p og montering av ett spann koster omtrent kr. 14 000. Drift av hvert spann med den t\u00f8mmefrekvensen som er i sentrum, koster omtrent kr. 14 000 per \u00e5r. Med bakgrunn i den \u00f8konomiske situasjonen i Bergen kommune og den n\u00e5v\u00e6rende statusen p\u00e5 rottesituasjonen, anser ikke byr\u00e5den det som hensiktsmessig \u00e5 sette ut flere bosspann i sentrum. Christine Kahrs \u2013 Byr\u00e5d for byutvikling Dokumentet er godkjent elektronisk. "
}