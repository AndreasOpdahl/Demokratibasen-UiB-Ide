{
  "dokument_id": "8cc07629-6638-50e1-8a9c-82feb7cce146",
  "doc_type": "case_presentation",
  "kommune": 4601,
  "tittel": "Fana, Gnr. 40, Bnr. 196, Sundts veg 45A. Klage p\u00e5 tillatelse til fradeling",
  "url": "https://bergen.kommune.no/politikere-utvalg/api/fil/bk360/11882400/Framstilling-Fana-Gnr-40-Bnr-196-Sundts-veg-45A-Klage-pa-tillatelse-til-fradeling",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2024/191722-4 Fana, Gnr. 40, Bnr. 196, Sundts veg 45A. Klage p\u00e5 tillatelse til fradeling Hva saken gjelder: Saken gjelder klage p\u00e5 rammetillatelse datert 28.11.2024 til fradeling av to nye eiendommer. Vedtaket ble p\u00e5klaget av nabo Christian Sundt den 17.12.2024 Eiendommen omfattes av KDP for Ny-Paradis, HOP, Nesttun og Nesttun vest som viser eiendommen som boligomr\u00e5der. KPA2018 viser eiendommen som Bebyggelse og Anlegg, Ytre Fortettingssone. Det er alt gitt tillatelse til \u00e5 oppf\u00f8re boliger p\u00e5 eiendommene, ved vedtak av 01.10.2021. Dette vedtaket ble p\u00e5klaget, og er stadfestet av Statsforvalteren i Vestland den 05.09.2022. Det er foretatt nabovarsling i samsvar med bestemmelsene i pbl. \u00a7 21-3. Det foreligger merknad fra eier av gnr. 40 bnr. 197 Christian Gerhard Sundt. Merknaden g\u00e5r ut p\u00e5 at eiendommene er uegnet til bebyggelse, og at veiretten som f\u00f8lger av skylddelingserkl\u00e6ringen fra 1943 er benyttet for boligen som alt er oppf\u00f8rt p\u00e5 avgivereiendommen, og ikke er dekkende for flere enheter. Ansvarlig s\u00f8ker har redegjort for anf\u00f8rslene i nabomerknadene, og p\u00e5peker blant annet at anf\u00f8rselen om veirett har v\u00e6rt fremmet ved s\u00f8knaden om tillatelse til tiltaket, og at det da ble lagt frem dokumentasjon p\u00e5 veiretten. Dette forholdet er dessuten behandlet hos plan- og bygningsetaten, politisk utvalg, og det er stadfestet av Statsforvalter at det foreligger lovlig veirett. Ansvarlig s\u00f8ker har lagt frem f\u00f8lgende dokumentasjon: 1 Klage: Klager anf\u00f8rer i hovedsak at tillatelsen er gitt p\u00e5 uriktig grunnlag da tiltakshaver mangler tilstrekkelig dokumentasjon for bruksrett til privat vei. Det vises til at tiltakshaver er avhengig av bruksrett til to private veier for \u00e5 realisere tiltaket, den ene (Vei 1 i illustrasjon under) er det framlagt signerte erkl\u00e6ringer for, den andre (Vei 2 i illustrasjon under), er det etter klagers syn ikke framlagt erkl\u00e6ringer for. Det fremmes ogs\u00e5 at s\u00f8knaden gir uriktige opplysninger om dette forholdet. Fagetatens vurdering og anbefaling: Plan- og bygningsetaten som fagetat opprettholder rammetillatelsen. Fagetaten viser til at eiendommen f\u00f8r opprettelse m\u00e5 \u00abved tinglyst dokument eller p\u00e5 annen m\u00e5te v\u00e6re sikret vegforbindelse som kommunen godtar som tilfredsstillende.\u00bb jf. plan- og bygningsloven (pbl) \u00a7 27-4. Utgangspunktet er derfor at det skal foreligge en tinglyst rett for veitilkomst. Retten kan ogs\u00e5 dokumenteres ved andre stiftelsesgrunnlag. I denne saken er stiftelsesgrunnlaget for veirettene tinglyst for vei 2, og sikret p\u00e5 tilfredsstillende m\u00e5te for vei 1 ved at det er framlagt ferdig utfylte og signerte dokumenter som kan tinglyses sammen med opprettelsen av boligparsellene for vei 2. Det er alt s\u00f8kt om og gitt tillatelse til oppf\u00f8ring av boliger p\u00e5 gnr. 196, og det ble i den forbindelse lagt frem dokumentasjon om tilkomst til tiltaket. Ogs\u00e5 byggesaken ble p\u00e5klaget av nabo med henvisning til veiretten, men Statsforvalteren i Vestland stadfestet vedtaket om tillatelse den 05.09.2022. Klager er eier av naboeiendommen 40/197, og fremmer at denne er (eneste) eier av den private stikkveien, da dennes eiendom har bekostet og opparbeidet denne private veien. Som det framg\u00e5 av skylddelingsforretningen som er sitert over framst\u00e5r det imidlertid ikke som at det foreligger noen eksklusiv rett til \u00e5 benytte veien. Den private veien strekker seg over flere eiendommer, hvor alle har hatt rett til \u00e5 opparbeide og benytte veien mot solidarisk ansvar for drift og forvaltning av denne. 2 Sp\u00f8rsm\u00e5let om eierskap til veien og mulig avgrensing av bruksretter her er for \u00f8vrig ogs\u00e5 l\u00f8st i veglova. Det f\u00f8lger av vegl. \u00a7 54 at \u00abN\u00e5r privat veg blir brukt som sams tilkomst for fleire eigedomar, pliktar kvar eigar, brukar eller den som har bruksrett, kvar etter same h\u00f8vetal som gjeld for den bruk han gjer av vegen, \u00e5 halde vegen i forsvarlig og brukande stand\u00bb. Videre av \u00a7 55 at \u00abDei som har plikter etter \u00a7 54 f\u00f8rste ledd utgjer eit veglag\u00bb. Veien g\u00e5r over tiltakseiendommen, fram til klagers eiendom, samt andre naboeiendommer. Disse eiendommene er \u00abeigar\u00bb av veien, de har ogs\u00e5 gjensidig \u00abbruksrett\u00bb for veien over hverandres eiendommer. De inng\u00e5r da i et veilag jf. vegl. \u00a7 55. Departementet har i en tolkningsuttalelse til pbl. \u00a7 27-4 uttalt at \u00abUt fra ordlyden i veglova mener departementet det vil kunne v\u00e6re tilstrekkelig at den som skal bygge kan dokumentere at byggetomten er en del av at veglag for at kravet i pbl. \u00a7 27-4 skal v\u00e6re oppfylt.\u00bb. Eiendommene kunne da v\u00e6re sikret tilkomst ogs\u00e5 p\u00e5 dette grunnlag. Det vises videre til at klagers anf\u00f8rsel om at skylddelingsforretningen viser at tiltakshavers eiendom har veirett gjennom Vei 1, men ikke Vei 2, og at det er klager (eier av 40/197) som eier den private veien, \u00abVei 2\u00bb. Det er klart at eiendommene iht. skylddelingsforretningene for tomtene har rett til \u00e5 anlegge felles vei i grensen mellom parsellene, men klager motsetter seg at veiretten skal v\u00e6re dekkende for omfanget av bruk som foresl\u00e5s for oms\u00f8kte tiltak. Sp\u00f8rsm\u00e5let blir derved om veiretten som foreligger kan benyttes for to nye eiendommer. Fagetaten har vurdert sp\u00f8rsm\u00e5let om omfang for veiretten etter tolkninger fra Sivilombudet, juridisk teori og uttalelser fra departementet, og lagt til grunn at dette beror p\u00e5 en konkret vurdering. Fradelingen gjelder en eiendom med eksisterende bebyggelse. Det er p\u00e5 det rene at denne bebyggelsen alt har rett til tilkomst. Sp\u00f8rsm\u00e5let er alts\u00e5 om rettigheten er avgrenset slik at denne ikke kan v\u00e6re dekkende for flere nye enheter. De nye parsellene f\u00e5r eiendomsrett til deler av den private veiens eiendomsomr\u00e5de, om lag til vegmidte. I skylddelingsforretningen st\u00e5r det at man under pkt 1. har inntatt at parsellen \u00abFuruhaug\u00bb som ligger innerst i veien, gnr. 760, f\u00e5r rett til \u00e5 framf\u00f8re vei, men at den samme retten tilfaller \u00abHiet\u00bb (klagers eiendom) og \u00abn\u00e6rv\u00e6rende parsellers grunn\u00bb s\u00e5 fremt \u00abdet er \u00f8nskelig av hensyn til adkomst til egne parseller\u00bb. Klagers eiendom har etter dette den samme rettigheten i den private fellesveien som tiltakseiendommen. Det alminnelige utgangspunktet er at de rettighetene som gjelder for en eiendom, f\u00f8lger med til senere fradelte parseller fra den samme eiendommen. Det eneste mulige grunnlaget for \u00e5 avgrense rettens omfang finnes i skylddelingsforretningens pkt. 4, hvor det heter at \u00abp\u00e5 samtlige parseller samt hovedbruket skal det bare oppsettes villamessig bebyggelse\u00bb. Denne ordlyden gir imidlertid ikke noen tilstrekkelig klar henvisning p\u00e5 omfanget av nevnte villamessige bebyggelse p\u00e5 den enkelte parsell til at den etter fagetatens syn utgj\u00f8r noen begrensning i antallet boenheter som kan betjenes av veien. Hvor det ikke er inntatt konkrete begrensinger i rettighetens omfang kan det likevel tenkes at en utvidet bruk av rettigheten blir urimelig. Etter servl. \u00a7 2 kan man ikke \u00aburimelig eller uturvande til skade eller ulempe for andre\u00bb benytte en servitutt. Vurderingen av hvorvidt t\u00e5legrensen er oversittet er konkret og m\u00e5 tas ut fra stedlige forhold, sammenstilt med det omfanget av bruk det \u00e5pnes for. Det er s\u00e6rlig forhold til belastningen p\u00e5 den tjenende eiendommen som f\u00e5r vekt i vurderingen. Hvor ulempene er bagatellmessige ligger t\u00e5legrensen h\u00f8yt, hvor utvidet bruk gir klare ulemper ligger den tilsvarende lavt. 3 De nye fradelte parsellene ligger f\u00f8r klagers eiendom i tilkomstveien, noen urimelig belastning p\u00e5 denne eiendommen kan det da vanskelig v\u00e6re snakk om, da trafikken ikke normalt vil krysse veien foran klagers hus. Den \u00f8kte belastningen i veien vil f\u00f8rst og fremst kunne oppleves av gnr. 40, bnr. 195 som ligger p\u00e5 motsatt side av den private fellesveien, og som eier den andre halvdelen av den private veiens eiendomsomr\u00e5de. Bygningen her har en beliggenhet som et orientert bort fra tiltakseiendommen, mens avkj\u00f8rselen til naboen ligger helt i starten av den private veien. Det framst\u00e5r da som heller ikke denne blir vesentlig ber\u00f8rt. Det er opprinnelig 9 eiendommer som har tilgang til veien. En utvidelse med to ekstra bruksenheter framst\u00e5r ikke som vesentlig med tanke p\u00e5 bruk og slitasje heller for veikroppen. Forholdet til drift og vedlikehold av veien er uansett l\u00f8st i vegl. \u00a7 54. Fagetaten kan etter dette ikke se grunnlag for \u00e5 endre vurderingen om at de nye parsellene har tilstrekkelig dokumenter tilkomst jf. pbl. \u00a7 27-4, da retten som er framlagt framst\u00e5r dekkende for \u00f8nsket bruk i b\u00e5de art og omfang. \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Byr\u00e5det har vurdert saken p\u00e5 nytt med bakgrunn i mottatt s\u00f8knad og sakens dokumenter for \u00f8vrig, og er kommet til at klagen ikke kan tas til f\u00f8lge. Det er klart at en fradeling som oms\u00f8kt skal v\u00e6re sikret lovlig atkomst til vei jf. pbl \u00a7 27-4. Det er ikke bestridt at oms\u00f8kte eiendom vil ha veirett gjennom \u00abVei 1\u00bb som vist p\u00e5 kart overfor. Problemstillingen er om oms\u00f8kte fradelte eiendommer vil ha lovlig atkomst ved \u00abVei 2\u00bb, herunder om en eventuell veirett er kvantitativt avgrenset slik at den ikke kan v\u00e6re dekkende for flere nye enheter. Byr\u00e5det vil f\u00f8rst trekke frem at det av skyldforretningen ikke kan sees at den bestridte private stikkveien er eksklusiv for klagers eiendom, men at denne strekker seg over flere eiendommer. Det f\u00f8lger derved av veiloven \u00a7 55 at brukere av veien som tilkomst har et solidarisk ansvar for veien. Byr\u00e5det deler videre fagetatens vurderinger n\u00e5r det gjelder sp\u00f8rsm\u00e5let om veiretten kan benyttes for to nye eiendommer, at utgangspunktet er at de rettighetene som gjelder for en eiendom, f\u00f8lger med til senere fradelte parseller fra den samme eiendommen. Det kan ikke sees at det i skyldforretningen presiserer noe annet. Det kan heller ikke sees at bruksretten er \u00aburimelig eller uturvande til skade eller ulempe for andre\u00bb jf. servituttloven \u00a72. Det vektlegges i den forbindelse at klagers eiendom ligger etter atkomsten til de nye parsellene, og den \u00f8kende trafikken vil sannsynligvis ikke strekke seg bort til denne eiendommen. Det er ellers flere andre eiendommer som benytter seg av veien, slik at to nye boliger ikke vil utgj\u00f8re en vesentlig forskjell. Byr\u00e5det tiltrer med dette Plan- og bygningsetatens vurderinger i sin helhet. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Fagetatens vedtak datert 28.11.2024 opprettholdes. Klagen tas ikke til f\u00f8lge. Dato: 18. februar 2025 4 Marte Joan Monstad Christine Kahrs Fung. Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagetatens notat datert 03.01.2025 med f\u00f8lgende vedlegg: 1. Oversiktskart 2. Oversiktsfoto 3. Situasjonsplan 4. Vedtak datert 28.11.2024 5. Klage datert 17.12.2024 6. Nabomerknader mer s\u00f8kers kommentarer 7. Skylddelingsforretning 5 "
}