{
  "dokument_id": "e6641b17-b661-5b4b-bdd7-06b68288eaee",
  "doc_type": "case_minutes",
  "kommune": 4601,
  "tittel": "Saksprotokoll RBA, 26112024, Sak 55/24, Ytrebygda, Gnr. 120, Bnr. 59 mfl. Vestre Storheilia,  Reguleringsplan",
  "url": "https://bergen.kommune.no/politikere-utvalg/api/fil/bk360/11705096/Innstilling-vedtak-Ytrebygda-Gnr-120-Bnr-59-mfl-Vestre-Storheilia-Reguleringsplan",
  "tekst": "Ytrebygda, Gnr. 120, Bnr. 59 mfl. Vestre Storheilia, Reguleringsplan R\u00e5det for byforming og arkitektur (RBA) behandlet saken i m\u00f8tet 26.11.2024 sak 55/24 og fattet f\u00f8lgende vedtak: Planomr\u00e5det for Vestre Storheilia ligger st\u00f8yutsatt til nede i et dals\u00f8kk i en gr\u00f8ntkorridor omgitt av h\u00f8ydedrag mot \u00f8st og vest. Planomr\u00e5det har i utgangspunktet utfordringer b\u00e5de n\u00e5r det gjelder st\u00f8yforhold, sol og lys, og bebyggelsen blir avhengig av innglassede balkonger. R\u00e5det stiller derfor sp\u00f8rsm\u00e5l om tomten i realiteten er bebyggbar og egnet til bolig gitt eksisterende st\u00f8yforhold, solforhold og et s\u00e5pass skr\u00e5nende terreng. Planforslaget ligger i en gr\u00f8ntkorridor, og en bebyggelse av denne vil bryte opp og fjerne dens kvaliteter RBA ser at man har g\u00e5tt til store anstrengelser for \u00e5 f\u00e5 til et positivt resultat med en terrassetypologi i denne situasjonen, og anerkjenner innstasen som har g\u00e5tt inn i prosjektet. Det har v\u00e6rt r\u00e5dgivning fra Byarkitekten i flere omganger, noe som har forbedret prosjektet. Likevel fremst\u00e5r det samlede resultatet blir for omfattende. Tomten har for mange utfordringer, og det blir etter R\u00e5dets syn for kompromissfylt \u00e5 f\u00e5 til en b\u00e6rekraftig l\u00f8sning med planforslagets foresl\u00e5tte bygningsmasse. Selv om det i utgangspunktet er bedre \u00e5 ta et bratt gr\u00f8ntomr\u00e5de i bruk til bebyggelse enn et flatt gr\u00f8ntomr\u00e5de, er tomtens beskaffenhet bedre egnet til et mer nedskalert prosjekt. P\u00e5 et overordnet niv\u00e5 sp\u00f8r RBA om byen vil ha denne typen boligomr\u00e5der, om de i det hele tatt er samfunns\u00f8konomisk byggbare og om boforholdene som skapes kan bli gode. Planforslaget b\u00e6rer preg av en type prosjekt som man s\u00e5 for 15-20 \u00e5rs tilbake. R\u00e5det kan ikke anbefale planforslaget i sin n\u00e5v\u00e6rende form. "
}