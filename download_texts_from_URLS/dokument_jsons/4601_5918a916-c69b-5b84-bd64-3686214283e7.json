{
  "dokument_id": "5918a916-c69b-5b84-bd64-3686214283e7",
  "doc_type": "case_attachment",
  "kommune": 4601,
  "tittel": "Tilbakerapportering - forvaltningsrevisjon av arbeidet med \u00e5 sikre et trygt og godt milj\u00f8 for elever og ansatte i grunnskolen i Bergen",
  "url": "https://bergen.kommune.no/politikere-utvalg/api/fil/bk360/8507751/Tilbakerapportering-forvaltningsrevisjon-av-arbeidet-med-a-sikre-et-trygt-og-godt-miljo-for-elever-og-ansatte-i-grunnskolen-i-Bergen",
  "tekst": " Sekretariat for kontrollutvalget Saksframstilling V\u00e5r referanse: 2021/104357-16 Saksbehandler: Hilde Rasmussen Nilsen Tilbakerapportering - forvaltningsrevisjon av arbeidet med \u00e5 sikre et trygt og godt milj\u00f8 for elever og ansatte i grunnskolen i Bergen Hva saken gjelder: Bergen bystyre behandlet saken \u00abForvaltningsrevisjon av arbeidet med \u00e5 sikre et trygt og godt milj\u00f8 for elever og ansatte i grunnskolene i Bergen\u00bb i m\u00f8tet 25.01.2023 sak 7/23 og fattet f\u00f8lgende vedtak: 1. Bystyret tar Deloittes forvaltningsrevisjonsrapport Arbeidet med \u00e5 sikre et trygt og godt milj\u00f8 for elever og ansatte i grunnskolene i Bergen, til orientering. 2. Bystyret ber byr\u00e5det f\u00f8lge opp anbefalingene til tiltak som framg\u00e5r av forvaltningsrevisjonsrapporten. 3. Bystyret ber byr\u00e5det rapportere til kontrollutvalget om hvordan revisors anbefalinger er fulgt opp innen utgangen av juni 2023. Merknad Forvaltningsrevisjonen peker p\u00e5 to omr\u00e5der hvor mangel p\u00e5 ressurser er et problem i arbeidet med et trygt og godt skolemilj\u00f8. Det gjelder tilgangen til bistand fra kompetansemilj\u00f8 utenfor skolen for veiledning og st\u00f8tte knyttet til utfordrende elevsaker og systemsaker, samt et generelt behov for flere ansatte og ansatte med en annen kompetanse enn skolen har per i dag. Bystyret forutsetter at byr\u00e5det i sin oppf\u00f8lging av rapporten tar initiativ til tiltak som sikrer nok ressurser til arbeidet som rapporten omtaler. Tilbakerapportering til kontrollutvalget ble mottatt i brev datert 3. juli 2023 fra byr\u00e5d for barnehage, skole og idrett, Linn Katrin Pilskog. Tilbakerapporteringen f\u00f8lger vedlagt. I brevet skriver byr\u00e5den at byr\u00e5dsavdelingen arbeider med \u00e5 f\u00f8lge opp og iverksette de anbefalte tiltakene fra forvaltningsrevisjonsrapporten. Deretter redegj\u00f8res det for status knyttet til hvert av de ti anbefalte tiltakene samt bystyrets merknad. 1. S\u00f8rger for at alle skoler i kommunen har tydelige m\u00e5l og planer for det forebyggende skolemilj\u00f8arbeidet, og at det gjennomf\u00f8res systematiske evalueringer av det forebyggende arbeidet ved skolene. Byr\u00e5den skriver at alle skoler i Bergen har utarbeidet egne planer for det forebyggende skolemilj\u00f8arbeidet, og at det stilles krav til innholdet i skolenes handlingsplan gjennom overordnede f\u00f8ringer for det systematiske skolemilj\u00f8arbeidet. 1 Byr\u00e5den skriver at det gjennomf\u00f8res systematiske evalueringer av det forebyggende arbeidet gjennom skolenes egenvurdering av etterlevelse av kapittel 9 A i oppl\u00e6ringsloven. Byr\u00e5den beskriver at Etat for skole har utarbeidet veiledere og prosedyrer, samt \u00e5rshjul til st\u00f8tte for skolene, der blant annet risikovurdering innen skolemilj\u00f8 inng\u00e5r som en oppgave. Etaten legger videre til rette for at skolene f\u00e5r tilbud om kurs og kompetanseheving knyttet til skolemilj\u00f8saker minst to ganger i \u00e5ret. Skjerpet aktivitetsplikt skal v\u00e6re tema minst \u00e5rlig. Byr\u00e5den skriver at skolenes internkontroll bygger p\u00e5 oppl\u00e6ringsloven med forskrift, og at skolene m\u00e5 ha lokale prosedyrer som utfyller disse, blant annet inspeksjonsplan, lokale rutiner for varsling og prosedyre for unders\u00f8kelser i skolemilj\u00f8saker, jf. aktivitetsplikten i oppl\u00e6ringsloven \u00a7\u00a7 9 A-4 og 9 A-5. 2. S\u00f8rger for at det opprettes skolemilj\u00f8utvalg ved alle skolene i kommunen, og vurderer tiltak for \u00e5 sikre at alle deler av informasjonsplikten til elever og foreldre etter oppl\u00e6ringsloven \u00a7 9 A-9 blir ivaretatt. Byr\u00e5den skriver at alle skoler har bekreftet \u00e5 ha opprettet skolemilj\u00f8utvalg og gjennomf\u00f8rt skolemilj\u00f8utvalgsm\u00f8ter i 2022. Byr\u00e5den skriver videre at informasjonsplikten til elever og foreldre ivaretas gjennom at referat fra skolemilj\u00f8utvalgsm\u00f8ter gj\u00f8res tilgjengelig for alle foresatte. I tillegg informeres det gjennom foreldrem\u00f8ter hver h\u00f8st. Elever og foreldre informeres ogs\u00e5 gjennom l\u00f8pende kontakt med skolen gjennom skole\u00e5ret. Byr\u00e5den opplyser videre om at Etat for skole f\u00f8lger opp arbeidet i skolemilj\u00f8utvalgene blant annet gjennom rektor sin \u00e5rlige egenrapportering, hvor skolenes arbeid med skolemilj\u00f8utvalg ligger som et eget kapittel i egenvurderingen. 3. Vurderer tiltak for \u00e5 sikre at resultater fra Elevunders\u00f8kelsen og ev. andre trivselsunders\u00f8kelser f\u00f8lges opp p\u00e5 en god m\u00e5te, og blir benyttet som grunnlag for \u00e5 vurdere m\u00e5lrettede tiltak som ledd i det forebyggende skolemilj\u00f8arbeidet. Byr\u00e5den skriver at Elevunders\u00f8kelsen f\u00f8lges opp jevnlig i skolenes m\u00f8tearenaer, og at det rapporteres p\u00e5 resultater fra Elevunders\u00f8kelsen i b\u00e5de Kvalitetsmelding for bergensskolen og i \u00e5rlige tilstandsrapporter. Byr\u00e5den opplyser videre at alle skoler avholder kvalitetsoppf\u00f8lgingsm\u00f8ter \u00e5rlig, der resultatene fra Elevunders\u00f8kelsen analyseres. Byr\u00e5den beskriver hvordan det legges opp til refleksjon rundt resultatene p\u00e5 Elevunders\u00f8kelsen i kvalitetsoppf\u00f8lgingsm\u00f8tene, og hvordan det arbeides med dette i de \u00e5rlige elevr\u00e5dssamlingene. Byr\u00e5den opplyser at kommunen jobber med \u00e5 utvikle et lederdashbord/indikatorsett for skolene og for skoleeier som skal vise styringsdata, trender og tall over fem \u00e5r. Dette skal ferdigstilles p\u00e5 h\u00f8stsemesteret. Her vil ledere f\u00e5 sammenstilt sentrale data og indekser, blant annet fra Elevunders\u00f8kelsen. Byr\u00e5den skriver videre at Etat for skole etter forvaltningsrevisjonen har gjennomf\u00f8rt en vurdering av eksisterende tiltak n\u00e5r det gjelder oppf\u00f8lging av Elevunders\u00f8kelsen. Her er det vurdert at det ikke er behov for mange nye tiltak p\u00e5 dette omr\u00e5det, men heller en styrking og videreutvikling av arbeidet som allerede gj\u00f8res. 2 4. Evaluerer arbeidet med forebygging av digitale krenkelser, og vurderer tiltak som kan bidra til \u00f8kt systematisering av det forebyggende arbeidet p\u00e5 dette omr\u00e5det. Byr\u00e5den opplyser at Etat for skole har forsterket arbeidet med forebygging av digitale krenkelser gjennom tiltaket \u00abSkolen utvikler praksiser der elevene tilegner seg grunnleggende digitale ferdigheter\u00bb i kvalitetsutviklingsplanen til Sammen for kvalitet - l\u00e6ring og medvirkning. Alle grunnskoler skal i l\u00f8pet av de neste fire \u00e5rene arbeide systematisk med \u00e5 utvikle elevenes digitale d\u00f8mmekraft. Etat for skole anbefaler videre at alle skolene tar i bruk dialogduker (Dialogduk.no) p\u00e5 foreldrem\u00f8ter fra 1. trinn. Hensikten er \u00e5 skape et bedre samarbeid mellom hjem og skole, og gi foreldrene mulighet til \u00e5 utarbeide felles retningslinjer for bruk av digitale enheter, spill og sosiale medier p\u00e5 fritiden. Videre opplyser byr\u00e5den at det er utarbeidet et undervisningsopplegg for et mer helsefremmende milj\u00f8 p\u00e5 sosiale medier, gjennom et samarbeid mellom Folkehelseinstituttet (FHI), Bergen kommune og Vestland fylkeskommune. Tiltaket er iverksatt for videreg\u00e5ende skoler, og h\u00f8sten 2023 skal det settes i gang en pilot p\u00e5 to ungdomsskoler i Bergen. FHI skal sammen med Universitetet i Bergen evaluere piloten. Byr\u00e5den skriver at Elevunders\u00f8kelsen har spesifikke sp\u00f8rsm\u00e5l knyttet til digitale krenkelser. Det over nevnte lederdashbordet som er under utvikling vil ogs\u00e5 kunne bidra til \u00e5 f\u00e5 et oversiktsbilde p\u00e5 ulike omr\u00e5der, ogs\u00e5 over digitale krenkelser. Indikatorene vil vise en trend over flere \u00e5r, og dette er en systematikk som vil kunne nyttes til forebyggende arbeid p\u00e5 skolene og p\u00e5 etatsniv\u00e5. 5. Iverksetter tiltak for \u00e5 sikre at prosedyrer for aktivitetsplikten blir fulgt ved skolene, og for at alle ansatte er kjent med den skjerpede aktivitetsplikten og prosedyrer knyttet til denne. Byr\u00e5den beskriver prosedyrer og veiledninger som er utarbeidet i BkKvalitet, og digitale kurs for skolens ledelse. Byr\u00e5den skriver videre at det er opprettet et e-l\u00e6ringskurs om elevenes skolemilj\u00f8 og pliktene etter kapittel 9 A i Oppl\u00e6ringsloven, som skal rulles ut i l\u00f8pet av h\u00f8sten 2023. Byr\u00e5den opplyser at dette kurset gir en veiledning i hva det vil si \u00e5 oppfylle pliktene, og legger s\u00e6rlig vekt p\u00e5 plikten til \u00e5 f\u00f8lge med, gripe inn og varsle. Kurset omhandler b\u00e5de aktivitetsplikten og skjerpet aktivitetsplikt. Det er et krav at alle som arbeider p\u00e5 skolen skal gjennomf\u00f8re kurset, og rektor har oversikt over hvem som har fullf\u00f8rt i kompetanseportalen. Her har ogs\u00e5 etaten en overordnet oversikt over status for gjennomf\u00f8ring p\u00e5 skolene. 6. F\u00f8lger opp skolenes bruk av mal for aktivitetsplan, og sikre at det blir utarbeidet en aktivitetsplan i tilfeller der det skal iverksettes tiltak i en sak. Byr\u00e5den skriver at skolenes bruk av mal for aktivitetsplan blir belyst \u00e5rlig. Skolens ledelse f\u00e5r oppl\u00e6ring gjennom kursrekken \"Oppl\u00f8ft\". Etat for skole f\u00f8lger opp enkeltskoler, hvor Statsforvalter er involvert, og veileder de skolene som har sp\u00f8rsm\u00e5l. Gjennom tilsyn og \u00e5rlige revisjoner reviderer Etat for skole prosedyrer og rutiner, slik at de i best mulig grad st\u00f8tter skolene i deres arbeid. Internkontrollarbeidet er en omfattende prosess, og det jobbes kontinuerlig med \u00e5 bygge opp et helhetlig internkontrollsystem for skolene. 7. Sikrer at det iverksettes tiltak for \u00e5 tydeliggj\u00f8re og informere ytterligere om dokumentasjonsplikten og hva denne inneb\u00e6rer. Byr\u00e5den skriver at Etat for skole en gang i halv\u00e5ret har kurs i kapittel 9 A for skolelederne, hvor dokumentasjonsplikten er en del av oppl\u00e6ringen. Skolene f\u00e5r l\u00f8pende veiledning i aktive 9 A-saker, og skolens ansatte har blitt tildelt kompetanseplan i 9 A, hvor dokumentasjonsplikten blir p\u00e5pekt. 3 8. S\u00f8rger for at det blir gjennomf\u00f8rt systematiske evalueringer av arbeidet rettet mot \u00e5 forebygge og h\u00e5ndtere situasjoner som involverer vold og trusler, som grunnlag for \u00e5 vurdere behov for ytterligere eller andre tiltak. Under dette: a. S\u00f8rge for at det blir gjennomf\u00f8rt risikovurderinger knyttet til vold og trusler ved alle skoler der arbeidet kan medf\u00f8re fare for \u00e5 bli utsatt for vold og trussel om vold. Byr\u00e5den viser til satsingsomr\u00e5det \u00abReduksjon av vold og trusler mot ansatte i BBSI\u00bb og opplyser at alle skoler har f\u00e5tt oppl\u00e6ring i ROS og gjort ROS-vurderinger knyttet til vold og trusler i skolen gjennom dette. Byr\u00e5den skriver videre at risikovurderingene skal forbedres ytterligere for \u00e5 v\u00e6re i tr\u00e5d med forskrift om utf\u00f8relse av arbeid. Byr\u00e5den opplyser om at Arbeidstilsynet har, og skal ha, tilsyn med flere av skolene i Bergen. I forbindelse med dette arbeides det m\u00e5lrettet med kartlegging og vurderinger av risiko. b. S\u00f8rge for at det blir gitt n\u00f8dvendig oppl\u00e6ring og \u00f8velse i forebygging og h\u00e5ndtering av vold- og trusselsituasjoner, ved arbeid som kan medf\u00f8re risiko for \u00e5 bli utsatt for vold og trussel om vold. Byr\u00e5den skriver at det er utarbeidet prosedyre i vold og trusler som inneb\u00e6rer forebygging, h\u00e5ndtering og oppf\u00f8lging av vold og trusler. I veileder i forebygging av vold og trusler legges det f\u00f8ringer for oppl\u00e6ring og \u00f8velse for ansatte. Det stilles krav til n\u00f8dvendig oppl\u00e6ring og \u00f8velse i h\u00e5ndtering av vold og trusler som blant annet skal gi klarhet i risikofaktorer i arbeidsmilj\u00f8et, hvor en finner prosedyrer, veiledere og sikkerhetsutstyr, roller og ansvar samt hvordan tilkalle hjelp. Byr\u00e5den skriver videre at det er opprettet et samarbeid mellom Etat for skole og Etat for spesialpedagogiske tjenester v/ Bergen Kompetansesenter for L\u00e6ringsmilj\u00f8 for \u00e5 lage en ny kunnskapspakke til alle skoler i hvordan forebygge og h\u00e5ndtere u\u00f8nsket adferd. Arbeidet med pakken starter h\u00f8sten 2023. Det er satt i gang flere tiltak p\u00e5 dette omr\u00e5det, men siden tiltakene fortsatt er relativt nye, er det viktig \u00e5 f\u00f8lge opp, evaluere, og bruke dette som et kunnskapsgrunnlag for videre utvikling, skriver byr\u00e5den. 9. Vurderer tiltak for \u00e5 redusere underrapporteringen av avvik ved skolene, og s\u00f8rger for at alle avvik behandles i tr\u00e5d med gjeldende prosedyrer. Byr\u00e5den skriver at Etat for skole har halv\u00e5rlige gjennomganger av de avvik som er meldt, hvilke avvik som ikke er lukket, og hvilke skoler som ikke har avvik p\u00e5 sin enhet. Gjennom dette arbeidet f\u00f8lger Etat for skole opp skolene, med tiltak for \u00e5 redusere underrapportering og for \u00e5 s\u00f8rge for at avvik behandles i tr\u00e5d med prosedyrer. 10. Sikrer at arbeidstakere som utsettes for vold og trussel om vold f\u00e5r n\u00f8dvendig oppf\u00f8lging, og at kommunens rutiner og prosedyrer for oppf\u00f8lging av involverte i slike situasjoner f\u00f8lges. Byr\u00e5den skriver at oppf\u00f8lging av ansatte inng\u00e5r i kurspakken til \u00abVold og trusler BBSI\u00bb. Hendelser og involverte ansatte f\u00f8lges opp av skolens ledelse og verneombud. I tillegg tilbys det oppf\u00f8lging for ansatte gjennom bedriftshelsetjenesten. Byr\u00e5den skriver at oppf\u00f8lgingen av ansatte i etterkant av alvorlige hendelser kan bli bedre, og at det jobbes p\u00e5 sentralt niv\u00e5 i kommunen med \u00e5 f\u00e5 p\u00e5 plass en ordning med psykologbistand til ansatte som har v\u00e6rt utsatt for vold og trusler. 4 Bergen kommune har en prosedyre for vold og trusler og veiledere i forebygging, h\u00e5ndtering og oppf\u00f8lging av vold og trusler for ansatte. Disse er tilgjengelige i BkKvalitet. Byr\u00e5den viser til satsingsomr\u00e5det \u00abReduksjon av vold og trusler mot ansatte\u00bb og opplyser at arbeidsmilj\u00f8gruppen ved alle skoler har videre f\u00e5tt informasjon og kursing i hvordan volds- og trusselhendelser skal h\u00e5ndteres. Merknad N\u00e5r det gjelder merknaden i bystyrets vedtak viser byr\u00e5den til de ulike tiltakspunktene n\u00e5r det gjelder tilgang til bistand fra kompetansemilj\u00f8 utenfor skolen i utfordrende elevsaker og systemsaker. N\u00e5r det gjelder behovet for flere ansatte og ansatte med en annen kompetanse enn skolen har per i dag, skriver byr\u00e5den at det m\u00e5 settes av midler i fremtidige budsjettprosesser. Sekretariatets vurdering: Sekretariatet mener at byr\u00e5dsavdelingens tilbakerapportering er tilfredsstillende. Den gir et bilde av status og tidfester ferdigstillelse av det som gjenst\u00e5r av oppf\u00f8lging av revisors anbefalinger. Forslag til vedtak: 1. Kontrollutvalget tar rapporteringen fra byr\u00e5d for barnehage, skole og idrett, om oppf\u00f8lging av rapport etter forvaltningsrevisjon av arbeidet med \u00e5 sikre et trygt og godt milj\u00f8 for elever og ansatte i grunnskolen i Bergen, til orientering. 2. Kontrollutvalget sender saken til bystyret til orientering. Forslag til innstilling: Bystyret tar rapporteringen fra byr\u00e5d for barnehage, skole og idrett, om oppf\u00f8lging av rapport etter forvaltningsrevisjon av arbeidet med \u00e5 sikre et trygt og godt milj\u00f8 for elever og ansatte i grunnskolen i Bergen, til orientering. Dato: 16. august 2023 Eli Merete Velle - leder Hilde Rasmussen Nilsen - spesialr\u00e5dgiver Dokumentet er godkjent elektronisk. Vedlegg: - Byr\u00e5dsavdeling for barnehage, skole og idrett sin videre oppf\u00f8lging av forvaltningsrevisjonsrapport \u2013 forvaltningsrevisjon av arbeidet med \u00e5 sikre et trygt og godt milj\u00f8 for elever og ansatte i grunnskolen i Bergen - Prosedyre i vold og trusler. Forebygging, h\u00e5ndtering og oppf\u00f8lging - Praktisk veileder mot vold og trusler i skolen 5 "
}