{
  "dokument_id": "3765d9aa-a955-5c30-a9c0-1930450d22c5",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 55 fra Linn Kristin Eng\u00f8 (A) om resterende forutsatt innsparing i BBS - Utvalg for barnehage, skole og idrett",
  "url": "https://bergen.kommune.no/politikere-utvalg/api/fil/bk360/11093268/Svar-pa-skriftlig-sporsmal-nr-55-fra-Linn-Kristin-Engo-A-om-resterende-forutsatt-innsparing-i-BBS-Utvalg-for-barnehage-skole-og-idrett",
  "tekst": " Seksjon for strategi, utvikling og utredning (SUU) Til Intern korrespondanse Bystyrets kontor V\u00e5r referanse: 2024/130005-3 Saksbehandler: Sara Br\u00fcgger Helgesen Fra Dato: 6. september 2024 Byr\u00e5d for barnehage og skole Svar p\u00e5 skriftlig sp\u00f8rsm\u00e5l nr. 55 fra Linn Kristin Eng\u00f8 (A) om resterende forutsatt innsparing i BBS - Utvalg for barnehage, skole og idrett I byr\u00e5dssak 1221/24 \u00abOppgavegjennomgang \u2013 fordeling av resterende forutsatt innsparing (65 mill.)\u00bb legger byr\u00e5det til grunn at byr\u00e5dsavdeling for barnehage og skole skal spare 20,4 mill. kroner i innev\u00e6rende \u00e5r. Det gjenst\u00e5r fire m\u00e5neder av \u00e5r 2024 og det er fortsatt uklart hvordan byr\u00e5det mener denne innsparingen skal skje. Sp\u00f8rsm\u00e5l: 1. Kan byr\u00e5den garantere at barnehager og skoler sk\u00e5nes for kutt? 2. Hvordan har byr\u00e5den tenkt \u00e5 gjennomf\u00f8re innsparingen p\u00e5 20,4 millioner kroner p\u00e5 fire m\u00e5neder? 3. Hvilke oppgaver mener byr\u00e5den at byr\u00e5dsavdelingen og tilh\u00f8rende etater og resultatenheter ikke b\u00f8r videref\u00f8re for \u00e5 bidra til byr\u00e5dets m\u00e5l om \u00abb\u00e6rekraftig ressursbruk\u00bb? Svar fra byr\u00e5den: 1. Bergen kommune st\u00e5r i en meget vanskelig \u00f8konomisk situasjon med et prognostisert merforbruk p\u00e5 over 800 mill. kroner i 2024. N\u00e5r det skal kuttes s\u00e5 store bel\u00f8p innenfor skole- og barnehageomr\u00e5det, er det dessverre ikke mulig uten at det ogs\u00e5 p\u00e5virker budsjettrammen for skoler og barnehager. For 2024 er dessuten alle avtaler inng\u00e5tt, og tilskudd delt ut. Byr\u00e5det styrket imidlertid b\u00e5de skole- og barnehagebudsjettene betydelig i revidert budsjett. Sammenlignet med b\u00e5de v\u00e5rhalv\u00e5ret og fjor\u00e5rets budsjett, har derfor skoler og barnehager mer midler tilgjengelig. Ikke mindre. Til sammen er barnehager, skoler og spesialpedagogiske tjenester tilf\u00f8rt om lag 150 mill. kroner ut over vedtatt budsjett. 2. Innsparingen er gjort gjennom \u00e5 justere bel\u00f8pene til fordeling fra revidert budsjett for h\u00f8stsemesteret. St\u00f8rsteparten av budsjettet p\u00e5 byr\u00e5dsavdeling for barnehage og skole g\u00e5r direkte ut til l\u00f8nn til fast ansatte. Dette er en fast kostnad som enhetene ikke kan p\u00e5virke for h\u00f8sten 2024, slik at eventuelle tiltak m\u00e5 rette seg mot variable utgifter som vikarbruk og innkj\u00f8p. Barnehagene og skolene f\u00e5r etter denne justeringen fortsatt \u00f8kt budsjett sammenlignet med b\u00e5de v\u00e5rhalv\u00e5ret, og fjor\u00e5rets budsjett. Jeg er likevel klar over at skoler og barnehager m\u00e5 gj\u00f8re krevende prioriteringer for \u00e5 komme i balanse i 2024 som helhet. 3. Byr\u00e5det arbeider n\u00e5 med budsjettforslaget for 2025, og dette vil bli lagt fram 2. oktober. Som finansbyr\u00e5den har varslet, vil det bli n\u00f8dvendig med st\u00f8rre kutt i \u00e5rene som kommer. Fordelingen og h\u00e5ndteringen av disse vil v\u00e6re en del av budsjettframlegget. Det gjelder ogs\u00e5 st\u00f8rrelse p\u00e5, og h\u00e5ndtering av, kutt innenfor skole og barnehage. Daniel C. E. H\u00e4gglund - Byr\u00e5d for barnehage og skole Dokumentet er godkjent elektronisk. "
}