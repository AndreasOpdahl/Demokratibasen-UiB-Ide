{
  "dokument_id": "01fa0c3a-2b4d-5b6d-8651-b15cb9cf2cc7",
  "doc_type": "case_attachment",
  "kommune": 4601,
  "tittel": "Innspill til forslag om \u00f8kte kollektivtakster",
  "url": "https://bergen.kommune.no/politikere-utvalg/api/fil/bk360/11379354/Innspill-til-forslag-om-okte-kollektivtakster",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/163127-1 Innspill til forslag om \u00f8kte kollektivtakster Hva saken gjelder: Saken gjelder en tydeliggj\u00f8ring av Bergen kommunes syn p\u00e5 de foresl\u00e5tte kollektivkuttene i fylkesdirekt\u00f8rens forslag til fylkesbudsjett. Saken i denne omgang gjelder de foresl\u00e5tte pris\u00f8kningene. Byr\u00e5det vil senere i \u00e5r legge fram en sak om rapportering om kollektivsamarbeidet med fylkeskommunen der bystyret f\u00e5r mulighet til \u00e5 gi retning til det videre samarbeidet. Utvalg for milj\u00f8 og byutvikling fattet f\u00f8lgende vedtak i m\u00f8tet 23.10.2024: 1. Utvalg for milj\u00f8 og byutvikling ber byr\u00e5det jobbe for at staten bedrer finansiering av kollektivtilbudet i Vestland. 2. Utvalg for milj\u00f8 og byutvikling ber byr\u00e5det jobbe for Vestland fylkesting om \u00e5 reversere kuttene i kollektivtilbudet, og reversere pris\u00f8kningene. 3. UMBY ber byr\u00e5det fremme en hastesak til bystyrets vedtak 30.10. I fylkesdirekt\u00f8rens forslag til fylkesbudsjett for 2025 foresl\u00e5s det effektiviseringstiltak og takst\u00f8kninger for \u00e5 dekke inn de \u00f8kte utgiftene til kollektivtransporten. Det er foresl\u00e5tt justering av takstene som til sammen skal gi 80 millioner i \u00f8kte inntekter: - Takstene p\u00e5 kollektivbilletter \u00f8kes med gjennomsnittlig 4 %. I tillegg kommer en pris\u00f8kning p\u00e5 35 kr p\u00e5 periodebillett 30 dager. Prisen \u00f8ker til sammen fra 795 kr til 860 kr. - Ordningen med reiserabatt blir ikke videref\u00f8rt - Studentrabatt p\u00e5 enkeltbilletter fjernes - Sone A splittes opp slik at hver kommune blir en egen sone. Prisen vil v\u00e6re cirka 50 % dyrere ved kryssing av \u00e9n sonegrense. Ny sonestruktur er ikke ferdig utgreid og fylkeskommunen vil behandle dette i en egen sak. I tillegg til takst\u00f8kningene gj\u00f8res det endringer i rutetilbudet. Rutene i Fyllingsdalen og Ytrebygda, og mellom Arna og Bergen sentrum skal gjennomg\u00e5s med tanke p\u00e5 innsparinger. Endringene skal skje i samarbeid med kommunen innenfor kostnadsrammen, og det er ikke avklart hvilke konkrete endringer som vil bli foresl\u00e5tt. I tillegg til endringene i Bergen foresl\u00e5s en rekke kutt ellers i fylket knyttet til bl.a. kveldstilbud p\u00e5 buss, turistruter, flybuss, b\u00e5truter og ferje. Bakgrunnen for fylkesdirekt\u00f8rens forslag er store kostnads\u00f8kninger i kollektivsektoren. Kostnadsveksten har p\u00e5g\u00e5tt over flere \u00e5r, og skyldes i hovedsak kostnader knyttet til kontraktsmessige forhold (l\u00f8nn, energi, rentekostnader mm.) i kollektivproduksjonen. S\u00e6rlig fergene har hatt stor \u00f8kning i kostnader de siste \u00e5rene. Covid-kompensasjonen fra staten dempet konsekvensene av prisveksten til og med 2022. De ordin\u00e6re tilskuddene fylkeskommunen f\u00e5r fra staten har imidlertid ikke blitt \u00f8kt i takt med kostnadsveksten, og finansieringen fra staten og billettinntekter er n\u00e5 vesentlig lavere enn utgiftene. 1 \u00d8konomiske konsekvenser: Saken har ikke \u00f8konomiske konsekvenser for Bergen kommune. Byr\u00e5dets vurdering og anbefaling/konklusjon: Bergensomr\u00e5det har hatt en enorm kollektivsuksess de senere \u00e5rene. Styrking av tilbudet og \u00e5pning av Bybanen har bidratt til at passasjertallene \u00f8ker hvert eneste \u00e5r. For Bergen er det avgj\u00f8rende at kollektivtilbudet og prisniv\u00e5et fortsetter \u00e5 legge til rette for at enda flere reiser kollektivt. Byr\u00e5det er sv\u00e6rt kritisk til forslaget fra fylkeskommunen, som b\u00e5de undergraver kollektivsatsingen de siste \u00e5rene, og truer nullvekstm\u00e5let som kommunen og fylket har samarbeidet om i en \u00e5rrekke. Byr\u00e5det mener at pris\u00f8kningene vil f\u00f8re til at f\u00e6rre velger kollektiv. Pris\u00f8kningene p\u00e5 m\u00e5nedskort vil g\u00e5 utover arbeidstakere som tar buss og bane til jobb. Fjerning av studentrabatt p\u00e5 enkeltbilletter og reiserabatten gj\u00f8r det ogs\u00e5 mindre attraktivt \u00e5 reise kollektivt av og til. Bergen har tidligere st\u00f8ttet begrensede takst\u00f8kninger, for \u00e5 unng\u00e5 kutt i tilbudet. Generelt er kvaliteten p\u00e5 tilbudet med hyppige avganger og forutsigbare linjer det viktigste for \u00e5 f\u00e5 flere til \u00e5 velge kollektivtransport. Sammenliknet med bil har kollektivtrafikken v\u00e6rt veldig konkurransedyktig p\u00e5 pris. Med de forslagene som n\u00e5 kommer mener byr\u00e5det at vi n\u00e5r smertegrensen for kollektivtransportens konkurranseevne n\u00e5r det gjelder pris. Bergen vil med dette forslaget f\u00e5 de h\u00f8yeste prisene i landet p\u00e5 enkeltbilletter, med sv\u00e6rt h\u00f8y pris ogs\u00e5 for korte reiser. N\u00e5r billettprisene begynner \u00e5 n\u00e6rme seg kostnadene til biltransport vil flere velge bil fremfor kollektiv. Bergen har v\u00e6rt positiv til endringer i soneinndelingen, men med utgangspunkt i at korte reiser internt i kommunen skulle bli billigere. Det ser ikke ut som at det er aktuelt med dette forslaget. Med den foresl\u00e5tte \u00f8kningen i billettpris i ny sone A (Bergen kommune) og 50 % dyrere billetter ved kryssing av grensene til nabokommunene vil prisen kunne bli 73,50 kroner for en enkeltbillett fra nabokommunene til Bergen. Byr\u00e5det mener dette er et uakseptabelt prisniv\u00e5 som vil svekke kollektivsuksessen vi har hatt de siste \u00e5rene, og f\u00f8re til \u00f8kt bilpendling fra nabokommunene. Bystyret og fylkestinget vedtok i 2021 en samarbeidsavtale der form\u00e5let er at Bergen skal ha reell medbestemmelse p\u00e5 kollektivomr\u00e5det. Likevel ble ikke byr\u00e5det informert om de foresl\u00e5tte kuttene f\u00f8r de ble omtalt i media. Dette er i strid med avtalen, som sl\u00e5r fast at Bergen skal ha medbestemmelse i utvikling og endringer av rutetilbud, prisstruktur og takster. Byr\u00e5det mener det er sterkt kritikkverdig at Bergen kommune ikke har v\u00e6rt involvert i prosessen rundt de foresl\u00e5tte kuttene, og forventer at fylkeskommunen overholder avtalen og legger vekt p\u00e5 Bergens \u00f8nsker i denne saken, som f\u00e5r store konsekvenser for de kollektivreisende i Bergen. Ettersom over 91 % av kollektivreisene i fylket skjer i bergensomr\u00e5det, mener byr\u00e5det at det er lite hensiktsmessig \u00e5 kutte i byomr\u00e5det. Det er ogs\u00e5 her potensialet for flere kollektivpassasjerer og \u00f8kt inntjening er st\u00f8rst. Mye av kostnadsveksten er knyttet til ferger og linjer i distriktene som har h\u00f8yere driftskostnader per reise enn tilbudet i byomr\u00e5det. Byr\u00e5det er kritisk til at passasjerer i bergensomr\u00e5det skal b\u00e6re en s\u00e5 stor del av finansieringen og bidra til \u00e5 subsidiere busstilbud og gratis ferger i distriktene. Byr\u00e5det mener at fylkeskommunens inntekter m\u00e5 \u00f8kes, og at staten m\u00e5 sette fylkeskommunen i stand til \u00e5 innfri sine forpliktelser p\u00e5 kollektivomr\u00e5det og n\u00e5 nullvekstm\u00e5let. Samtidig b\u00f8r fylkeskommunen jobbe for \u00e5 \u00f8ke inntektene p\u00e5 andre m\u00e5ter, og for eksempel vurdere om reklamefinansiering eller flyplasstakst kan bidra til \u00e5 skjerme tilbudet og redusere takstene. 2 Begrunnelse for framleggelse til bystyret: Utvalg for milj\u00f8 og byutvikling ba i m\u00f8tet 23.10.2024 byr\u00e5det om \u00e5 fremme en hastesak om kollektivprisene for bystyret. Byr\u00e5det innstiller til bystyret \u00e5 fatte f\u00f8lgende vedtak: 1. Bergen bystyre ber Vestland fylkesting om \u00e5 ikke innf\u00f8re de foresl\u00e5tte kuttene og pris\u00f8kningene som ber\u00f8rer bergensomr\u00e5det. 2. Melding om vedtak oversendes Vestland fylkeskommune. Dato: 29. oktober 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. 3 "
}