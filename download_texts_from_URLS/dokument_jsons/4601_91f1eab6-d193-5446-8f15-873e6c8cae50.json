{
  "dokument_id": "91f1eab6-d193-5446-8f15-873e6c8cae50",
  "doc_type": "case_presentation",
  "kommune": 4601,
  "tittel": "Krav om lovlighetskontroll av bystyrets vedtak 17.12.2024 i sak 496/24, Budsjett 2025, ang\u00e5ende bevilgning til Frisklivssentralen",
  "url": "https://bergen.kommune.no/politikere-utvalg/api/fil/bk360/11803741/Framstilling-Krav-om-lovlighetskontroll-av-bystyrets-vedtak-17-12-2024-i-sak-496-24-Budsjett-2025-angaende-bevilgning-til-Frisklivssentralen",
  "tekst": " Forretningsutvalget Saksframstilling V\u00e5r referanse: 2025/02773-2 Saksbehandler: Frank Wessels Krav om lovlighetskontroll av bystyrets vedtak 17.12.2024 i sak 496/24, Budsjett 2025, ang\u00e5ende bevilgning til Frisklivssentralen Hva saken gjelder: Bystyrets kontor mottok 07.01.25 krav om lovlighetskontroll av bystyrets vedtak gjort i sak 495/24 - Byr\u00e5dets forslag til handlings- og \u00f8konomiplan for 2025 - 2028. Kravet er fremmet av bystyrerepresentantene Mailiss Solheim-\u00c5kerblom (R), Diane Berbain (SV), Torstein Dahle (R) og Ann Kristin Ramstr\u00f8m (SV). Kravet om lovlighetskontroll retter seg mot en sak avgjort av bystyret. Etter kommuneloven \u00a7 27-1 skal krav om lovlighetskontroll fremsettes for det organ som har truffet det aktuelle vedtaket. Hvis dette organet opprettholder avgj\u00f8relsen, oversendes saken til Statsforvalteren i Vestland. Frist for \u00e5 fremsette krav om lovlighetskontroll er tre uker fra vedtaket ble truffet. Vedtak i sakene ble fattet 17. desember 2024 og kravet er mottatt 07. januar 2025. Kravet er derved fremsatt innen utl\u00f8pet av fristen. Ved lovlighetskontroll skal det etter kommuneloven \u00a7 27-3, tas stilling til om vedtaket: \u00aba) har et lovlig innhold b) er truffet av noen som har myndighet til \u00e5 treffe slikt vedtak c) er blitt til p\u00e5 lovlig m\u00e5te.\u00bb De tre vilk\u00e5rene virker uavhengig av hverandre og det er tilstrekkelig at ett av vilk\u00e5rene er oppfylt for at det skal kunne fremmes lovlighetskontroll. Fra kravet om lovlighetskontroll: \u00abDet er ikke lovp\u00e5lagt \u00e5 ha en frisklivssentral. Men det er lovp\u00e5lagt \u00e5 tilby helsefremmende og forebyggende helsetjenester til innbyggerne, og frisklivssentralen er Helsedirektoratets anbefalte m\u00e5te \u00e5 organisere slike tjenester p\u00e5. Det er den m\u00e5ten Bergen kommune har valgt, og en de facto nedleggelse betyr dermed at Bergen kommune ikke er i stand til \u00e5 ivareta dette p\u00e5legget i loven p\u00e5 en tilfredsstillende m\u00e5te. P\u00e5 den bakgrunnen ber vi statsforvalteren om \u00e5 kontrollere lovligheten av bystyrets budsjettvedtak p\u00e5 dette punktet.\u00bb Kravet om lovlighetskontroll f\u00f8lger vedlagt. Forretningsutvalget skal ta stilling til saksbehandlingsm\u00e5te og tidsplan for behandling av krav om lovlighetskontroller. 1 Forslag til vedtak: 1. Lovlighetskontrollkravet oversendes utvalg for finans, kultur og n\u00e6ring til behandling i m\u00f8te 05.02.25. Utvalg for finans, kultur og n\u00e6ring innstiller til bystyret om hvorvidt bystyret skal opprettholde sitt vedtak eller ikke. Bystyret behandler kravet om lovlighetskontroll i m\u00f8te 19.02.25. 2. Lovlighetskontrollkravet oversendes byr\u00e5det som bes om \u00e5 legge frem en vurdering av de forhold som tas opp. Forretningsutvalget ber om at dette legges frem i notats form i forkant av behandling i utvalg for finans, kultur og n\u00e6ring. Dato: 8. januar 2025 \u00d8ivind Hauge St\u00f8le - fagleder Frank Wessels - seniorr\u00e5dgiver Dokumentet er godkjent elektronisk. Vedlegg: Krav om lovlighetskontroll av bystyrets vedtak 17.12.2024 i sak 496/24, Budsjett 2025, ang\u00e5ende bevilgning til Frisklivssentralen 2 "
}