{
  "dokument_id": "369f7bb7-d5d0-5cba-a316-4be8e2747d69",
  "doc_type": "case_presentation",
  "kommune": 4601,
  "tittel": "Fana, gnr. 88, bnr. 259, N\u00f8ttveit. Klage p\u00e5 vedtak om \u00e5 ikke overta friomr\u00e5de o FRI4 i reguleringsplan for N\u00f8ttveit boligomr\u00e5de",
  "url": "https://bergen.kommune.no/politikere-utvalg/api/fil/bk360/11309589/Framstilling-Fana-gnr-88-bnr-259-Nottveit-Klage-pa-vedtak-om-a-ikke-overta-friomrade-o-FRI4-i-reguleringsplan-for-Nottveit-boligomrade",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2022/20075-30 Fana, gnr. 88, bnr. 259, N\u00f8ttveit. Klage p\u00e5 vedtak om \u00e5 ikke overta friomr\u00e5de o_FRI4 i reguleringsplan for N\u00f8ttveit boligomr\u00e5de Hva saken gjelder: Saken gjelder krav om overtakelse av friomr\u00e5de o_FRI4 i reguleringsplan for N\u00f8ttveit boligomr\u00e5de. Kravet ble fremmet av Sartor og Drange AS p\u00e5 vegne av tiltakshaver Webu AS den 5. juni 2024. Bymilj\u00f8etaten ga avslag i vedtak datert 1. juli 2024. Avslaget ble p\u00e5klaget av Sartor og Drange AS i e-post datert 21. juli 2024. Problemstillingen er om det finnes et rettslig grunnlag for \u00e5 kreve at kommunen overtar eiendomsretten til friomr\u00e5det. Klager har vist til reguleringsplanens \u00a7 1.8.1 som sier at friomr\u00e5det er regulert til offentlig form\u00e5l. Omr\u00e5det er regulert i reguleringsplan nr.1806000 for N\u00f8ttveit boligomr\u00e5de, vedtatt av Bergen bystyre den 29.04.2015. Utsnitt av kart og flyfoto under viser ca. avgrensningen av friomr\u00e5det o_FRI4, markert med r\u00f8d strek: Klagers anf\u00f8rsler: Klager fikk utsatt klagefrist til 23. august 2024. Klager har i hovedsak anf\u00f8rt: - Aktuelt friomr\u00e5de er regulert til offentlig form\u00e5l i reguleringsbestemmelsene \u00a7 1.8.1. - Plan- og bygningsetaten godkjente etablering av friomr\u00e5det den 15.01.2019. Midlertidig brukstillatelse for friomr\u00e5det ble gitt den 05.02.2021 og ferdigattest den 24.08.2021. 1 - Klager tok kontakt med Bergen kommune i februar 2022 om overtakelse av friomr\u00e5det. BME problematiserte da at BME ikke hadde v\u00e6rt involvert i utformingen av friomr\u00e5det. - Under felles befaring den 14. februar 2024 gav BME uttrykk for hvordan omr\u00e5det skulle v\u00e6rt utformet dersom de hadde v\u00e6rt involvert i byggesaken. I referat etter befaringen hadde BME listet opp en rekke kostbare arbeid som m\u00e5tte utf\u00f8res f\u00f8r overtakelse. Tiltakshaver nektet \u00e5 utf\u00f8re arbeidet vederlagsfritt. - Klageren mener at en objektiv tolking av reguleringsbestemmelsene tilsier at kommunen er forpliktet til \u00e5 overta friomr\u00e5det. Klageren viser til at bestemmelsen \u00a7 1.8 bruker ordene \u00abeierform\u00bb og \u00abeierforhold\u00bb. Klageren mener at plikt til overtakelse oppst\u00e5r n\u00e5r arealet er opparbeidet i samsvar med krav i reguleringsplan og byggesak. Ferdigattesten markerer at byggesaken er avsluttet. Klageren viser til en analogisk tolking av plan- og bygningsloven \u00a7 18-1 om at veger og VA-anlegg tilfaller kommunen vederlagsfritt fra det tidspunktet anlegget er ferdig og godkjent. Klageren mener at manglende samarbeid mellom Plan- og bygningsetaten og BME ikke kan g\u00e5 ut over tiltakshaver. Klageren mener at BME i etterkant kan ikke stille andre krav enn det som fremg\u00e5r i reguleringsplan og byggesak. - Det vises for \u00f8vrig til klagen i sin helhet. Bymilj\u00f8etatens vurdering og anbefaling: Bymilj\u00f8etaten viser til sin begrunnelse i avslaget datert 1. juli 2024. Der fremgikk det at BME er positiv til \u00e5 vurdere at kommunen overtar anlegget p\u00e5 visse vilk\u00e5r. BME p\u00e5pekte i vedtaket at reguleringsform\u00e5l \u00aboffentlig\u00bb betyr at bruken av arealet er ment til allmenne form\u00e5l, og sier ikke noe om eierskap. BME siterte fra regjeringen sin nettside om friomr\u00e5de etter plan- og bygningsloven (pbl.) \u00a7 12-5 nr. 3, jf. tolkingsuttale datert 09.05.2019: \u00abPlan- og bygningsloven regulerer generelt sett ikke eierforholdene, og bestemmelsen gjelder bruken til offentlig form\u00e5l og ikke hvem som skal v\u00e6re eier.\u00bb Vedtaket viser til et unntak fra hovedregelen i pbl. \u00a7 18-1 som gjeld offentlig regulerte vegareal som er opparbeidet i samsvar med staten sine vegnormaler. Slike er kommunen forpliktet til \u00e5 overta. Bestemmelsen gjelder kun vegareal og kan ikke anvendes analogisk i dette tilfellet. Videre framg\u00e5r det av vedtaket: \u00abFor andre areal m\u00e5 utbyggar/eigar ta kontakt med kommunen, og s\u00f8rge for ein overtakingsprosess. Dei fleste utbyggjarar som \u00f8nsker kommunal overtaking, tar derfor kontakt med Bymilj\u00f8etaten i forkant av innsendt rammes\u00f8knad, slik at ein f\u00e5r s\u00f8kt i tr\u00e5d med Bymilj\u00f8etaten sine innspel og krav for overtaking. Dette gjeld spesielt kvalitets- og utformingskrav av omsyn til drift, som ikkje st\u00e5r i ein reguleringsplan.\u00bb BME sin vurdering er at verken reguleringsplanen eller plan- og bygningsloven gir grunnlag for \u00e5 kreve at kommunen overtar eiendommen. BME opprettholder denne vurderingen i klageomgangen. BME er enig med klager i at det er uheldig og misvisende at det st\u00e5r i \u00abEierform\u00bb i overskriften p\u00e5 bestemmelsen i reguleringsplanen. Men det er p\u00e5 det rene at plan- og bygningsloven ikke gir hjemmel til \u00e5 regulere privatrettslige forhold som eiendomsrett. Kommunen kan ha intensjon om \u00e5 overta en eiendom, men det m\u00e5 i tilfelle skje ved avtale eller ekspropriasjon eller innl\u00f8sning, alts\u00e5 i gjennomf\u00f8ringsdelen av planen. Formuleringen \u00aboffentlig form\u00e5l\u00bb skal sikre at allmennheten f\u00e5r tilgang til omr\u00e5det, uavhengig av underliggende eiendomsforhold. I prinsippet er det ikke noe i veien for at et offentlig regulert areal kan eies og driftes av private, f.eks. som i Laguneparken. 2 Bymilj\u00f8etaten presiserer at plan- og bygningsloven ikke bruker uttrykket eierform, men derimot uttrykket arealform\u00e5l. Det er alts\u00e5 bruken av arealet som kan reguleres, ikke eierformen. Det fremg\u00e5r av forarbeidene til pbl. jf. Ot. Prp. nr. 32 (2007-2008), p\u00e5 side 233 om reguleringsbestemmelser (merknad til pbl. \u00a7 12-7 nr. 2 om vilk\u00e5r for eller forbud mot former for bruk av arealer m.m.): \u00abUtenfor reguleringshjemmelen faller ogs\u00e5 forhold av privatrettslig karakter. Det kan derfor ikke gis bestemmelser om \u00f8konomiske forhold eller plikter og rettigheter, eierforhold eller f.eks. krav om deltaking i velforening.\u00bb Heller ikke lovens kapittel 11 om kommuneplan sier noe om eierform. At tiltakshaver har f\u00e5tt ferdigattest for ballbane og lekeplass i friomr\u00e5det betyr heller ikke at det oppst\u00e5r plikt for kommunen til \u00e5 overta eiendomsretten. P\u00e5 denne bakgrunn mener BME at det ikke foreligger noe rettslig grunnlag for \u00e5 kreve at kommunen overtar eiendomsretten til friomr\u00e5det. BME anbefaler derfor at klagen ikke tas til f\u00f8lge. BME er likevel \u00e5pen for \u00e5 g\u00e5 i dialog med utbygger, med tanke p\u00e5 at utbygger opparbeider friomr\u00e5det p\u00e5 en m\u00e5te som oppfyller etaten sine minimumskrav til rasjonell drift og vedlikehold. N\u00e5r det gjelder kunstgressbanen, har ikke BME praksis for \u00e5 overta ansvar for drift- og vedlikehold av slike. \u00d8konomiske konsekvenser: Ingen \u00f8konomiske konsekvenser dersom klagen ikke tas til f\u00f8lge. I motsatt fall, m\u00e5 vederlag for overdragelse og l\u00f8pende drift- og vedlikeholdskostnader p\u00e5regnes. Disse er ikke n\u00e6rmere fastsatt. Byr\u00e5dets vurdering og anbefaling/konklusjon: Byr\u00e5det viser til Bymilj\u00f8etatens fagnotat datert 12. september og slutter seg til de vurderinger som fremkommer der. Et mulig rettsgrunnlag for \u00e5 kreve overdragelse er bestemmelsen om grunneiers rett til \u00e5 kreve innl\u00f8sning ved regulering av areal til offentlig friomr\u00e5de i reguleringsplan etter plan- og bygningslovens \u00a7 15-2, f\u00f8rste ledd. Et slik krav m\u00e5 imidlertid v\u00e6re satt fram senest tre \u00e5r etter at reguleringsplanen er gjort kjent eller kunngjort, jf. samme bestemmelses tredje ledd. Reguleringsplan nr.1806000 for N\u00f8ttveit boligomr\u00e5de, ble vedtatt av Bergen bystyre den 29.04.2015, s\u00e5 kravet er fremsatt for sent. Byr\u00e5det kan i likhet med Bymilj\u00f8etaten ikke se at det foreligger andre rettslige grunnlag for det krav utbygger har fremsatt, uten en forutg\u00e5ende avtale. Dersom en slik avtale skal komme i stand n\u00e5, m\u00e5 det skje gjennom alminnelige forhandlinger. Bymilj\u00f8etaten er \u00e5pen for dialog med grunneier. Byr\u00e5d for byutvikling har ogs\u00e5 forespurt byr\u00e5d for n\u00e6ring, kultur og idrett om det kan v\u00e6re aktuelt \u00e5 overta kunstgressbanen. Det m\u00e5 vurderes n\u00e6rmere, men er ikke avgj\u00f8rende for klagebehandlingen av foreliggende vedtak. Byr\u00e5det anbefaler at klagen ikke tas til f\u00f8lge. Vedtakskompetanse: Reglement for bystyret og utvalgene 2023-2027 punkt 6.8.2, annet ledd, bokstav b: i klagesaker etter plan- og bygningsloven, jf. \u00a7 1-9, med unntak av klagesaker som bystyret i 3 plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, jf. byr\u00e5dets fullmakter \u00a7 18. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: 1. Bymilj\u00f8etatens vedtak datert 1. juli 2024 opprettholdes. 2. Klagen tas ikke til f\u00f8lge. Dato: 29. oktober 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: 1. Fagnotat datert 12. september 2024: 2. Plankart N\u00f8ttveit boligomr\u00e5de 3. Bestemmelser N\u00f8ttveit boligomr\u00e5de 4. Situasjonskart Fri4 N\u00f8ttveit 5. Klage p\u00e5 vedtak, 23.08.2024 6. Krav om overtaking av friomr\u00e5de. Svar fra Bymilj\u00f8etaten 7. Krav om overtaking av friomr\u00e5de 8. Friomr\u00e5det o_FRI4 \u2013 henvendelse om offentlig regulering- svar fra Bymilj\u00f8etaten 9. 88/259. N\u00f8ttveit friomr\u00e5de. Tilbakemelding befaring o_FRI4 10. Samlet oversikt over diverse innspill 4 "
}