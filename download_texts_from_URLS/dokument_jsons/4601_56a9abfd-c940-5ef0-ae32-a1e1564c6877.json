{
  "dokument_id": "56a9abfd-c940-5ef0-ae32-a1e1564c6877",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Kjersti Pettersen (H) og Christian Haugen (Frp) om fysioterapiundervisning etter f\u00f8dsel ",
  "url": "https://bergen.kommune.no/politikere-utvalg/api/fil/bk360/10806555/Svar-pa-representantforslag-fra-Kjersti-Pettersen-H-og-Christian-Haugen-Frp-om-fysioterapiundervisning-etter-fodsel-",
  "tekst": " BEHO - Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/38377-9 Saksbehandler: Kenneth Nodeland Fra Dato: 7. august 2024 Byr\u00e5d for eldre, helse og omsorg Svar p\u00e5 representantforslag fra Kjersti Pettersen (H) og Christian Haugen (Frp) om fysioterapiundervisning etter f\u00f8dsel Forretningsutvalget har i m\u00f8te 19. mars 2024 i sak 108/24 fattet f\u00f8lgende vedtak: 1. Representantforslag fra Kjersti Pettersen (H) og Christian Haugen (Frp) om fysioterapiundervisning etter f\u00f8dsel, oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 4. september 2024. 3. Utvalg for helse og sosial avgir innstilling i saken Representantene Kjersti Pettersen (H) og Christian Haugen (Frp) har fremmet f\u00f8lgende representantforslag: Hvert \u00e5r f\u00f8der ca. 3000 kvinner i Bergen barn. En f\u00f8dsel er en fysisk belastning p\u00e5 kvinners kropp. I Klosterhagenerkl\u00e6ringen til byr\u00e5det er der et eget kapittel om kvinnehelse. Byr\u00e5det \u00f8nsker \u00e5 \u00abstyrke svangerskaps- og barselomsorgen blant annet gjennom \u00e5 ha tettere oppf\u00f8lgning av kvinner f\u00f8r og etter f\u00f8dsel\u00bb Senskader som f.eks. inkontinens kan forebygges ved riktig trening under svangerskap og etter f\u00f8dsel, s\u00e6rlig opptrening av bekkenbunn og kjernemuskulatur. I noen land som Frankrike er fysioterapiundervisning etter f\u00f8dsel rutine. Tilbud om bekkenbunnstrening etter f\u00f8dsel er ikke rutine i Norge. Hvilken informasjon kvinner f\u00e5r er tilfeldig, og ikke alle har r\u00e5d til \u00e5 opps\u00f8ke kvalifisert hjelp. Representanten ber byr\u00e5det legge til rette for at kvinner i Bergen som f\u00f8der barn f\u00e5r tilbud om bekkenbunntrening 6 uker etter f\u00f8dsel. Dette kan organiseres p\u00e5 helsestasjonene, hvor kvinner ogs\u00e5 kommer til unders\u00f8kelse av barna. Bergen har ogs\u00e5 samarbeid med universitet og h\u00f8yskoler. Et slikt tilbud kunne blitt brukt som en del av en studie hvor en kan se p\u00e5 effekt hos kvinner som f\u00e5r slikt tilbud Forslag til vedtak: 1) Bystyret ber byr\u00e5det legge til rette for at kvinner i Bergen som f\u00f8der barn f\u00e5r tilbud om fysioterapiundervisning etter f\u00f8dsel. 2) Bystyret ber byr\u00e5det se om det er mulig \u00e5 knytte slik fysioterapiundervisning opp til forskning p\u00e5 enten h\u00f8yskole eller universitet for \u00e5 evaluere nytten av slik undervisning p\u00e5 sikt. Byr\u00e5dets vurdering av representantforslaget: En f\u00f8dsel er en stor p\u00e5kjenning p\u00e5 b\u00e5de kropp og psyke, og kan utl\u00f8se b\u00e5de fysiske og psykiske plager. En god svangerskaps-, f\u00f8dsels- og barselomsorg er viktig for kvinners helse, for familien og for \u00e5 gi barn en god start p\u00e5 livet. Muskelskader i bekkenbunnen kan gi kvinner store og sv\u00e6rt hemmende plager i tiden etter f\u00f8dsel. Eksempler p\u00e5 plager kan v\u00e6re ufrivillig urin- og avf\u00f8ringslekkasje1, overaktiv bl\u00e6re og underlivsfremfall. Riktig trening er vist \u00e5 kunne forebygge mange av de vanligste plagene som kan oppst\u00e5 etter f\u00f8dsel. Aller helst b\u00f8r trening startes f\u00f8r svangerskap, eller tidlig i graviditeten for best effekt, men det er aldri for sent \u00e5 starte. Forskning oppsummert av Folkehelseinstituttet viser at trening av bekkenbunnens muskler under svangerskapet blant annet kan forebygge og behandle urinlekkasje, og at det trolig har positiv innvirkning p\u00e5 kvinners livskvalitet etter en f\u00f8dsel. En vellykket forebygging og behandling under svangerskap og etter f\u00f8dsel vil kunne gi kvinner bedre helse og et bedre liv, med mindre begrensninger i sosial og fysisk aktivitet. Dette kan bidra til mindre sykefrav\u00e6r, uf\u00f8rhet og redusere kostnadene i helse- og omsorgstjenestene. Tilbud i Bergen kommune Alle gravide- og barselkvinner har rett til oppf\u00f8lging, og Bergen kommune f\u00f8lger nasjonale anbefalinger for svangerskaps- og barselomsorgen. Helsestasjonene i Bergen kommune gir r\u00e5d og veiledning til kvinner som venter barn eller nylig har f\u00e5tt barn. Tilbudet er gratis, og inkluderer blant annet: \u2022 Samtaler og veiledning \u2022 Svangerskapskontroller og hjemmebes\u00f8k etter f\u00f8dsel \u2022 Henvisning ved behov for annen behandling \u2022 Forberedelse til f\u00f8dsel, amming, samliv og foreldrerolle \u2022 Hjelp til familieplanlegging og valg av prevensjon Gravide f\u00e5r tilbud om et basisprogram med ni svangerskapskonsultasjoner, og flere konsultasjoner blir satt opp ved behov. Det blir ogs\u00e5 gitt tilbud om relevante kurs. F\u00f8rste konsultasjon er anbefalt i svangerskapsuke 6\u201312, hvor det blant annet blir gitt r\u00e5d og veiledning om fysisk og psykisk helse, kosthold, trening, kroppslige endringer og rusmidler. Omfanget av hva som gjennomg\u00e5s i konsultasjonen kan variere, og tilpasses individuelle behov. Eksempelvis gis det generell informasjon om bekkenbunnstrening, og digitale kvalitetssikrede informasjonskilder som videoer med \u00f8velser. Det finnes ogs\u00e5 en oversikt over fysioterapeuter med kommunal driftsavtale (avtalefysioterapeuter) i Bergen som kan kontaktes for behov for individuell oppf\u00f8lging. Disse fysioterapeutene inng\u00e5r i frikortordningen. Etter f\u00f8dsel tilbyr helsestasjonene rutinemessig to hjemmebes\u00f8k. \u2022 Det f\u00f8rste hjemmebes\u00f8ket gj\u00f8res av jordmor innen den f\u00f8rste uken etter f\u00f8dsel, og har hovedfokus p\u00e5 morens og barnets helse. Samtale om fysisk aktivitet og bekkenbunnstrening blir gjentatt p\u00e5 dette hjemmebes\u00f8ket. Omfanget varierer ut fra individuell situasjon og kvinnens behov. 1 Mer enn en tredjedel av kvinner opplever urinlekkasje i andre og tredje trimester i svangerskapet, og omtrent en tredjedel i de tre f\u00f8rste m\u00e5nedene etter f\u00f8dsel (kilde: FHI) \u2022 Det andre hjemmebes\u00f8ket gj\u00f8res av helsesykepleier 7\u201310 dager etter f\u00f8dsel, og er en del av nasjonale anbefalinger for oppf\u00f8lging av barn i alderen 0\u20135 \u00e5r. Selv om hovedfokuset er p\u00e5 barnet, er det anledning for kvinnene til \u00e5 sp\u00f8rre om egen helse. Ca. 4-6 uker etter f\u00f8dsel, eller tidligere dersom kvinnen \u00f8nsker det, har den som har f\u00f8dt rett p\u00e5 en gratis kontroll hos jordmor p\u00e5 helsestasjonen, eller hos fastlegen. Det gis informasjon om denne kontrollen ved Kvinneklinikken (Helse Bergen) og p\u00e5 hjemmebes\u00f8ket av jordmor. Denne konsultasjonen har hovedfokus p\u00e5 morens helse. P\u00e5 kontrollen er det opp til kvinnen selv hva hun vil snakke om. Samtalen tar som hovedregel utgangspunkt i epikrise fra f\u00f8deavdeling og informasjon fra svangerskapskontrollene. Vanlige problemstillinger kan v\u00e6re knyttet til bekkenbunn, rift, inkontinens, psykisk belastning, amming, prevensjon, sexliv, m.m. Dersom det blir avdekket behov for individuell oppf\u00f8lging av fysioterapeut, f\u00e5r kvinnen anbefaling om \u00e5 kontakte fysioterapeuter i Bergen som har kvinnehelse som spesialfelt. Kvinnen m\u00e5 selv bestille time til kontrollen etter f\u00f8dsel. Erfaringsmessig er det ikke alle kvinner som benytter seg av tilbudet. Mulige modeller for fysioterapiundervisning etter f\u00f8dsel I det f\u00f8lgende blir noen mulige modeller for fysioterapiundervisning etter f\u00f8dsel presentert. Det legges til grunn at et eventuelt nytt tiltak skal v\u00e6re bygget p\u00e5 universell forebygging i gruppe, ikke individuell behandling. Kvinner med s\u00e6rlige behov for fysioterapibehandling m\u00e5 vises til avtalefysioterapeut med kvinnehelse som spesialfelt. Det er ogs\u00e5 sett n\u00e6rmere p\u00e5 tiltak som har fokus p\u00e5 forebygging i svangerskapet. Modell 1: Oppdatere informasjon som gis om bekkenbunnstrening i konsultasjon med jordmor tidlig i svangerskapet (A) / Utvikle et kurs om bekkenbunnstrening (B) A: R\u00e5d og veiledning gjennom samtaler, skriftlig informasjon og digitale kilder. Ved \u00e5 \u00f8ke kvinnens kunnskap og bevissthet om temaet tidlig i svangerskapet legges et grunnlag for at temaet f\u00f8lges opp p\u00e5 konsultasjoner gjennom svangerskapet og etter f\u00f8dsel. Disse konsultasjonene inneholder mye informasjon om mange temaer, og en sterkere vektlegging av bekkenbunnstrening kan medf\u00f8re at annet innhold m\u00e5 vektlegges mindre. B: Det er ogs\u00e5 mulig \u00e5 utvikle et kurs om bekkenbunnstrening som en del av svangerskapsoppf\u00f8lgingen, p\u00e5 lik linje med ammeforberedende kurs, f\u00f8dselsforberedende kurs og samlivskurs som Bergen kommune allerede tilbyr. Disse kursene er kombinasjoner av skriftlig materiale, videoer og interaktive Teams-m\u00f8ter hvor deltagerne f\u00e5r mulighet til \u00e5 diskutere og stille sp\u00f8rsm\u00e5l til fagfolk. Et kurs om bekkenbunnstrening kunne v\u00e6rt utviklet gjennom et tverrfaglig samarbeid mellom fysioterapitjenesten for voksne og eldre og jordmortjenesten. Kostnader: Alternativ A kan gjennomf\u00f8res uten st\u00f8rre \u00f8konomiske kostnader. Kostnader forbundet med utvikling og gjennomf\u00f8ring av et nytt kurs om bekkenbunnstrening (alternativ B) er ikke utredet. Modell 2: Gruppetilbud etter f\u00f8dsel p\u00e5 helsestasjonen i Familiens Hus. Fysioterapeut deltar fast sammen med helsesykepleier p\u00e5 4-ukerskontroller i gruppe, forutsatt at det er kapasitet i den kommunale fysioterapitjenesten for voksne og eldre. Innholdet i gruppetilbudet kan v\u00e6re en kombinasjon av instruksjon i \u00f8velser og skriftlig informasjon og digitale kilder som kvinnen kan ta i bruk hjemme. Disse konsultasjonene omhandler i utgangspunktet barnet, og inneholder mye informasjon om mange temaer, og en sterkere vektlegging av bekkenbunnstrening kan medf\u00f8re at annet innhold m\u00e5 vektlegges mindre. Kostnader: Stipulert til ca. 1,5 \u00e5rsverk (rundt 1,2 mill. kroner)2. Modell 3: Utvikle et gruppetilbud i Familiens Hus. Innhold som i modell 2. Tiltaket etableres som et kvalitetsutviklingsprosjekt/pilotprosjekt i alle fire byomr\u00e5der. Tiltakets effekt b\u00f8r evalueres f\u00f8r det blir vurdert om det skal gjennomf\u00f8res som en varig ordning. En slik l\u00f8sning kan ogs\u00e5 ivareta representantforslag fra Arbeiderpartiet datert 13.05.24 (sak 2024/77985-3) om oppretting av pilotprosjekt om fysioterapi rettet mot mor p\u00e5 helsestasjoner. Kostnader: I et pilotprosjekt beregnes kostnader tilsvarende to \u00e5rsverk3. Stipulerte kostnader: rundt 1,6 mill. kroner. Modell 4: Kommunen inng\u00e5r samarbeid med ett eller flere fysikalske institutt med avtalefysioterapeuter som har kvinnehelse som spesialfelt. Et tilbud hos avtalefysioterapeut skal bygge p\u00e5 en individuell vurdering av den enkelte, og alle konsultasjoner m\u00e5 f\u00f8lgelig journalf\u00f8res. Universell undervisning/trening i gruppe er derfor ikke egnet for alle kvinner etter f\u00f8dsel, hos avtalefysioterapeut. I dag er det syv fysioterapeuter med avtalehjemmel i Bergen kommune som har kvinnehelse som spesialfelt, men ikke alle jobber fullt med feltet. Kommunen kan bestemme hvilke tilbud som skal gis hos avtalefysioterapeuter, s\u00e5 lenge tilbudet kommer inn under st\u00f8nadsforskriften. For \u00e5 kunne ta imot flere kvinner som har f\u00e5tt identifisert utfordringer etter f\u00f8dsel forsl\u00e5s det at avtalefysioterapien styrkes spesifikt inn mot denne gruppen. Dette kan gj\u00f8res ved \u00e5 styrke eksisterende fysioterapimilj\u00f8 som er egnet for \u00e5 behandle denne gruppen n\u00e5r det gjelder kompetanse og lokaliteter. Kostnader: Kostnadene for \u00e5 etablere en 100 prosent avtalehjemmel for fysioterapeut er per 16.juni 2024 kr. 531.360. Kostnadene for kvinnene for \u00e5 g\u00e5 til avtalefysioterapeut vil f\u00f8lge st\u00f8nadsforskriften. Det er egenandeler p\u00e5 unders\u00f8kelse og behandling, som g\u00e5r inn under frikortordningen. \u00d8konomiske og organisatoriske konsekvenser Etablering av nye tiltak vil som regel medf\u00f8re \u00f8konomiske kostnader. For \u00e5 vurdere om et tiltak er fornuftig, m\u00e5 det bli tatt flere hensyn. Tiltaket i seg selv m\u00e5 gi en nytte som forsvarer kostnaden. I tillegg m\u00e5 alternativkostnaden vurderes. Det vil si om de samme \u00f8konomiske ressursene kunne gitt mer nytte hvis de ble brukt p\u00e5 en annen m\u00e5te. Modellene har ulike \u00f8konomiske og organisatoriske konsekvenser. Modell 1 kan trolig bli gjennomf\u00f8rt uten nevneverdige \u00f8konomiske konsekvenser, mens modellene 2, 3 og 4 inneb\u00e6rer nye tiltak som enten m\u00e5 l\u00f8ses gjennom en annen prioritering av tiltak/tjenester, eller ved \u00e5 tilf\u00f8re \u00f8kte ressurser. Modell 1 og 2 vil p\u00e5virke det faglige innholdet i dagens konsultasjoner/kontroller, som i dag er basert p\u00e5 nasjonale retningslinjer. Den kommunale fysioterapitjenesten er organisert i to byr\u00e5dsavdelinger. Fysioterapitjenesten for barn og unge 0\u201318 \u00e5r (i Etat for barn og familie) og tjenester til voksne og eldre (i Etat for vurdering og rehabilitering). Ansvar for fysioterapitjenester til gravide- og barselkvinner ligger, etter en slik organiseringsmodell, inn under sistnevnte. Tjenestenes ressurser er dimensjonert ut fra en fordeling p\u00e5 alder, og fysioterapitjenesten for barn og unge har allerede lange ventelister. Det meldes avvik p\u00e5 ventetid, og det er fra f\u00f8r knapphet i ressurser til \u00e5 ivareta dagens kjerneoppgaver. Det er med andre ord ikke tilgjengelige fagpersoner i den kommunale fysioterapitjenesten. En eventuell omorganisering vil derfor p\u00e5virke kommunens fysioterapitilbud p\u00e5 andre omr\u00e5der. 2 Regnestykke: 3000 f\u00f8dsler, fem m\u00f8dre i hver gruppe, to timers arbeidsinnsats avsatt for fysioterapeut i hver av gruppene. 3 Regnestykke: 0,5 \u00e5rsverk per byomr\u00e5de, beregnet grupper med ti deltagere og 3000 f\u00f8dsler per \u00e5r. Oppsummering og byr\u00e5dets vurdering av representantforslaget For byr\u00e5det er kvinnehelse h\u00f8yt prioritert. Alle kvinner i Bergen kommune skal f\u00e5 en god og kvalitetssikret oppf\u00f8lging f\u00f8r, under og etter f\u00f8dsel. Selv om kommunen i dag gir et godt tilbud til mor og barn i tr\u00e5d med kunnskapsbaserte anbefalinger, er det byr\u00e5dets oppfatning at vi har potensiale for et styrket fokus p\u00e5 og oppf\u00f8lging av mors fysiske og psykiske helse. P\u00e5 generelt grunnlag er det positivt at fysioterapeuter blir koblet tettere p\u00e5 tverrfaglig samarbeid i svangerskaps- og barselomsorgen. Fysioterapeuter vil kunne bidra med nyttig kompetanse sammen med jordmor, helsesykepleier og fastlege. R\u00e5d og veiledning om bekkenbunnstrening er blant temaene som tas opp i svangerskapsoppf\u00f8lgingen. Et st\u00f8rre fokus p\u00e5 dette temaet tidlig i svangerskapet (modell 1) kan legge grunnlag for mer forebygging og bevissthet rundt bekkenrelaterte svangerskaps- og barselplager. Evidensbasert kunnskap om bekkenbunnstrening fra tidlig i svangerskapet vil effektivt kunne forebygge senskader etter f\u00f8dsel. Slik informasjon b\u00f8r v\u00e6re oppdatert og lett tilgjengelig, og kan gis uten at det trenger \u00e5 g\u00e5 p\u00e5 bekostning av andre viktige temaer i konsultasjon med jordmor. Det kan ogs\u00e5 ses p\u00e5 muligheter for \u00e5 utvikle et kurs om bekkenbunnstrening som en del av svangerskapsoppf\u00f8lgingen. Et kurs om bekkenbunnstrening kunne v\u00e6rt utviklet gjennom et tverrfaglig samarbeid mellom fysioterapitjenesten for voksne og jordmortjenesten. Et fysisk gruppetilbud ved at fysioterapeut deltar fast sammen med helsesykepleier p\u00e5 4- ukerskontrollen i gruppe, kan ogs\u00e5 v\u00e6re et godt tilbud for \u00e5 forebygge senskader (modell 2- 3) og er det som svarer best p\u00e5 \u00f8nsket i representantforslaget. Kvinner med s\u00e6rlige behov for fysioterapi b\u00f8r vises til avtalefysioterapeut med kvinnehelse som spesialfelt. Byr\u00e5det er opptatt av at kommunen i en krevende \u00f8konomisk situasjon prioriterer ressursene p\u00e5 best mulig m\u00e5te. Nye tiltak m\u00e5 ogs\u00e5 v\u00e6re kunnskapsbaserte og gi positive effekter. Fysioterapitjenesten for barn og unge har allerede lange ventelister og tjenestene for voksne har begrenset kapasitet til \u00e5 gi et tilstrekkelig mobiliseringstilbud til eldre innbyggere. Nye tiltak m\u00e5 derfor l\u00f8ses ved \u00e5 tilf\u00f8re nye ressurser, eller gjennom annen prioritering av tiltak og tjenester. Byr\u00e5det vil p\u00e5 bakgrunn av dette anbefale et pilotprosjekt etter modell 3, forutsatt at det finnes rom for prioritering og inndekning i budsjett. Uavhengig av modell vil byr\u00e5det ogs\u00e5 s\u00f8rge for at informasjon om bekkenbunnstrening er oppdatert og lett tilgjengelig for gravide. Slik sikrer vi god oppf\u00f8lging av kvinner b\u00e5de f\u00f8r og etter f\u00f8dsel. Bergen kommune har satt forskningssamarbeid i sentrum med to store satsinger: Kunnskapskommunen Helse Omsorg Vest og Alrek Helseklynge. Vi samarbeider ogs\u00e5 tett med Senter for kvinnehelseforskning som nylig ble \u00e5pnet p\u00e5 universitetet i Bergen. Det er allerede gjort en del forskning p\u00e5 effekten av bekkenbunnstrening f\u00f8r og etter f\u00f8dsel, b\u00e5de med tanke p\u00e5 forebygging og behandling av senskader. Byr\u00e5det stiller seg positiv til mer forskning p\u00e5 omr\u00e5det og \u00f8ke kunnskapen om kvinners helse generelt. Forslagets vedtakspunkt 2 vil vurderes n\u00e6rmere dersom kommunen skal g\u00e5 videre med et tilbud om fysioterapiundervisning. Christine B. Meyer - Byr\u00e5dsleder Marte Joan Monstad - Byr\u00e5d for eldre, helse og omsorg Dokumentet er godkjent elektronisk. "
}