{
  "dokument_id": "6817c70f-5e60-56e4-94ef-16d35f50de7f",
  "doc_type": "case_attachment",
  "kommune": 4601,
  "tittel": "H\u00f8ringsuttalelse - H\u00f8ring av forslag til endringer i matrikkelforskriften mm. ",
  "url": "https://bergen.kommune.no/politikere-utvalg/api/fil/bk360/12485033/Horingsuttalelse-Horing-av-forslag-til-endringer-i-matrikkelforskriften-mm-",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2025/118618-3 H\u00f8ringsuttalelse - H\u00f8ring av forslag til endringer i matrikkelforskriften mm. Hva saken gjelder: Kommunal- og distriktsdepartementet (KDD) har sendt p\u00e5 h\u00f8ring forslag til endringer i matrikkelforskriften. Matrikkelen er en viktig database med opplysninger som brukes i b\u00e5de offentlig og privat sektor, blant annet i skatteforvaltningen, finansmarkedet, eiendomsforvaltning og innenfor samfunnssikkerhet og beredskap. Matrikkelen inneholder opplysninger om den enkelte eiendom som er n\u00f8dvendig for planlegging, utbygging, bruk og vern av fast eiendom. Registeret viser ogs\u00e5 grensene for eiendommene, inkludert grenser for uteareal som inng\u00e5r i eierseksjoner. Det er Statens kartverk og kommunene som har ansvar for matrikkelen. H\u00f8ringsfrist: H\u00f8ringsfrist er 12.05.2025. I hovedsak g\u00e5r forslaget ut p\u00e5 \u00e5 \u00e5pne for at eiere og festere selv kan komplettere opplysninger om bygg p\u00e5 egen eiendom, og at dette skal bli synlig som et eget felt i matrikkelen. Departementet foresl\u00e5r i samme h\u00f8ringsnotat \u00e5 utvide kretsen av hvem som st\u00e5r registrert som eier og fester i matrikkelen, til at det ogs\u00e5 skal omfatte de som er registrerte eiere/festere av eiendommen hos skattemyndighetene. Departementet har lagt f\u00f8lgende f\u00f8ringer til grunn for egenregistreringen: - \u00abEgenregistrerte data skal ikke overskrive tidligere registrerte data fra andre kilder. De skal eksistere og framstilles parallelt. - Matrikkelmyndighetene vil ikke f\u00f8re kontroll med egenregistrerte data. - Andre eiere og festere til eiendommen vil f\u00e5r melding om den foretatte egenregistreringen. - Egenregistrerte data vil lagres i matrikkelen med kildedata, slik at det er tydelig hvor opplysningene kommer fra. - Det vil v\u00e6re opp til dem som skal bruke dataene (datakonsumentene) om de vil bruke de egenregistrerte opplysningene som tilgjengeliggj\u00f8res i matrikkelen.\u00bb Kort om h\u00f8ringsforslaget: Departementet foresl\u00e5r \u00e5 bedre digital innrapportering og oppdatering av data for \u00e5 sikre bedre kvalitet og effektivitet. Forslaget vil forenkle kommunikasjonen mellom borgere og det offentlige, og st\u00f8tte ulike offentlige og private form\u00e5l. Det er videre forslag om endringer for \u00e5 tillate eiere og festere \u00e5 komplettere opplysninger om egen eiendom. Dette forslaget f\u00f8lger opp lovendring i 2021 der det kom inn en bestemmelse om egenregistrering i matrikkelloven \u00a7 27. Form\u00e5let er \u00e5 gj\u00f8re matrikkelen bedre ved at det skal v\u00e6re lettere \u00e5 rette feil og mangler. Egenregistrerte opplysninger vil ha 1 et eget felt i matrikkelen, og det vil fremg\u00e5 tydelig hvem som har registrert opplysningene. Forslaget inkluderer ogs\u00e5 \u00e5 registrere bygge\u00e5r, samt bedre opplysninger om vannforsyning, avl\u00f8p, energikilder og oppvarming, som er opplysninger som egner seg godt for egenregistrering. Det er ogs\u00e5 forslag om \u00e5 utvide registreringen ved \u00e5 inkludere opplysninger om eiere og festere som ikke har tinglyst eiendomsretten si, men som har opplyst om eierskapet eller festeretten til skattemyndighetene. Ved \u00e5 inkludere ogs\u00e5 de sistnevnte i matrikkelen, vil disse i st\u00f8rre grad kunne v\u00e6re med og forvalte opplysninger om egen eiendom, herunder kunne komplettere opplysninger om egne eiendommer i matrikkelen. Ved \u00e5 st\u00e5 oppf\u00f8rt som registrerte eiere og festere i matrikkelen, vil disse rutinemessig kunne varsles om saker som ber\u00f8rer egen eiendom, blant annet innkalling til oppm\u00e5lingsforretninger, og varsel om saker etter plan- og bygningsloven. Endringsforslagene inneb\u00e6rer at alle registrerte eiere og festere vil bli varslet om endringer i matrikkelen som gjelder deres matrikkelenheter. Dette forslaget endrer ikke gjeldende ordninger for registrering av eierskap eller andre rettigheter i fast eiendom. Forslaget er derfor ogs\u00e5 uavhengig av konseptvalgutredningen som Kartverket har f\u00e5tt i oppdrag \u00e5 gjennomf\u00f8re for departementet, for \u00e5 sikre oversikt over og kontroll med eierskap til fast eiendom. Endringene skal gi eiere og festere bedre tilgang til egne opplysninger, og forenkle kommunikasjonen mellom eiere, festere, kommuner og staten. Innspill fra fagetat: Plan- og bygningsetaten har vurdert h\u00f8ringsforslaget og har vurdert at h\u00f8ringsnotatet er relatert til praktiske faglige problemstillinger, hvor intensjonen er at de foresl\u00e5tte endringene ikke har \u00f8konomiske eller administrative konsekvenser for kommunen som lokal matrikkelmyndighet. N\u00e5r det gjelder kildehenvisning ved viderebruk av egenregistrerte data fra innbyggere er fagetaten som utgangspunktet positiv til \u00e5 \u00e5pne for en dialogl\u00f8sning mellom forvaltningen og innbyggerne, og er enige i at egenregistrerte data fra innbyggerne kan bidra til \u00e5 opplyse saken bedre i mange tilfeller, jf. forvaltningsloven \u00a7 17. Ut fra form\u00e5let med matrikkelen, som faglig alibi for ensartet og p\u00e5litelig informasjon, er sp\u00f8rsm\u00e5let om subjektive data fra innbyggerne er med p\u00e5 \u00e5 svekke legitimiteten til matrikkeldata. S\u00e6rlig hvis det er opp til datakonsumenten \u00e5 avgj\u00f8re hvilke data man \u00f8nsker \u00e5 bruke i forvaltning og saksbehandling. Selv om matrikkelen ogs\u00e5 skal inneholde n\u00f8ye kildehenvisninger og n\u00e6rmest loggf\u00f8ring av hvilken informasjon som kommer fra hvem og n\u00e5r det er registrert, antar fagetaten at det ikke ligger noe initiativ eller f\u00f8ring for at viderebruk av slik informasjon, eksempelvis i saksbehandlingssammenheng, f\u00f8rer samme restriktive praksis hva gjelder kildebruk. H\u00f8ringen om egenregistrering av opplysninger i matrikkelen omhandler forslag om \u00e5 utvide begrepet \u201cregistrert eier/fester\u201d. Fagetaten er overrasket over at et s\u00e5 grunnleggende tema knyttet til registrert eierskap ikke er dr\u00f8ftet i en egen h\u00f8ring med et bredere perspektiv. Tinglysingsordningen er en vel etablert ordning i samfunnet, som i tillegg til \u00e5 bidra til ryddig form og innhold i avtalene, bekjentgj\u00f8r parters avtaler om eiendom overfor \u201ctredje part\u201d. Tinglysing av erverv er frivillig, men ved \u00e5 velge bort tinglysing, velger man ogs\u00e5 bort det \u00e5 gj\u00f8re eierskapet kjent for andre grunneiere, offentlige og private forvaltere og tjenesteytere. Fagetaten mener at fagmilj\u00f8ene innen eiendom og eierskap, p\u00e5 alle niv\u00e5, b\u00f8r bidra til at eiendomsetablering og tinglysingsordningen blir brukt i st\u00f8rst mulig grad. Dette for \u00e5 sikre verdiene som ligger i fast eiendom samt klargj\u00f8re eierskapet. 2 Fagetaten vil anbefale \u00e5 innrette tinglysingsordningen slik at flere velger \u00e5 tinglyse. En l\u00f8sning med \u00e5 kunne registrere brukere av eiendom som ikke er tinglyste eiere i matrikkelen, kan bidra til \u00e5 undergrave tinglysningsordningen. Hvis forslaget til utvidet definisjon av begrepet eier og fester skal gjelde for matrikkelen, forutsetter det at opplysningen tydelig merkes med hvilke eiere som er tinglyste eiere og hvilke som har sitt utspring i Skatteetatens register. N\u00e5r det gjelder h\u00f8ringsnotatets punkt 3.1 beskriver det hvordan matrikkelen gjerne deles i tre hoveddeler: eiendom, adresse og bygning. Dette er en forenklet fremstilling av matrikkelens oppbygging. Fagetaten mener at den sterke relasjonen mellom de ulike delene kommer ikke frem gjennom h\u00f8ringsnotatet. I flerboligbygninger med flere adresser er bruksenhetsnummeret for eksempel en del av den offisielle adressen. N\u00e5r egenregistreringen n\u00e5 er foresl\u00e5tt til \u00e5 bli en del av matrikkelen er det viktig \u00e5 sikre relasjonene mellom eiendom, adresse og bygning. L\u00f8sningen m\u00e5 v\u00e6re s\u00e5 intuitiv at eier selv vet at han er p\u00e5 riktig eiendom, bygg og bruksenhet. Det m\u00e5 ikke herske noen tvil om hvor vedkommende skal registrere med tanke p\u00e5 bruk. En part kan kreve at opplysninger rettes av kommunen etter \u00a7 26. I forbindelse med egenregistrering b\u00f8r det ogs\u00e5 legges opp til en mulighet til \u00e5 g\u00e5 motsatt vei. Dersom avviket er for stort mellom areal registrert av kommunen og areal registrert av eier, b\u00f8r det vurderes om vedkommende som registrerer ikke skal f\u00e5 lagringsmulighet, eller \u00e5 lagre med en kommentar som beskriver hvorfor verdiene er ulike. Fagetaten kommenterer ogs\u00e5 at det i h\u00f8ringsnotatet at kommunene ikke skal kontrollere egenregistrerte data i matrikkelen. Dette forst\u00e5s som en motstrid til \u00a7 27 andre ledd i matrikkelloven, hvor kommunen kan utstede p\u00e5legg om komplettering. Det finnes ingen sanksjonsmuligheter dersom dette ikke blir fulgt. Dette gjelder spesielt i situasjoner som g\u00e5r i eiers fav\u00f8r. En kan ikke komme utenom at intensjon for registreringen kan p\u00e5virke hva som legges inn av data. I henhold til kildehenvisninger som viser at eier har registrert siste opplysning, har ikke kommunen noen sanksjonsmulighet til \u00e5 f\u00e5 vedkommende til \u00e5 rette opplysningene dersom de er uriktige. Dette setter matrikkelens troverdighet p\u00e5 spill. Ogs\u00e5 egenregistrering m\u00e5 forholde seg til at matrikkelen skal ha troverdighet etter \u00a7 1 i matrikkelloven. Kildehenvisning med tanke p\u00e5 hvor opplysningene er hentet fra, hvem som har lagt dem inn, hva de kan benyttes til og om de er validert eller ikke, er en forutsetning for innf\u00f8ring av egenregistrering. Man m\u00e5 v\u00e6re sikret \u00e5 ha en komplett logg over hvilke felt som er registrert/endret, hvem som har registrert og tidspunktet for registreringen. Dagens matrikkel har kun logg p\u00e5 bygget. Denne sier kun noe om n\u00e5r og av hvem registreringen ble utf\u00f8rt. Det sier ikke noe om hva som er endret/registrert. Fagetaten har ogs\u00e5 kommentarer knyttet til enkelte av forskriftsendringene: \u2022 \u00a7 2 bokstav b og c: \u00abSamtidig som\u00bb b\u00f8r byttes ut med \u00abog\u00bb. Fagetaten er positive til at det blir vurdert ulike metoder for \u00e5 gi tilgang til \u00abkontaktperson eier/-fester\u00bb for \u00e5 oppdatere bygg i matrikkelen. Men er det gjort en vurdering i forhold til at eiere av landbrukseiendommer \u00f8nsker at andre skal kunne redigere i alle byggene p\u00e5 landbrukseiendommen? Egenregistrering legger opp til \u00e5 benytte eierskap overf\u00f8rt fra Skatteetaten. Et eksempel: En landbrukseiendom har flere fritidsboliger og naust brukt som fritidsbolig. Eierskap til fritidsbolig er ikke tinglyst. Hvordan sikre at eier kun f\u00e5r registreringstilgang til den gjeldende fritidsboligen som han er eier av, og ikke alle bygg p\u00e5 landbrukseiendommen? 3 I forlengelse av arbeidet med innhenting av eier registrert hos skattemyndighetene, mener fagetaten at det b\u00f8r ses p\u00e5 et forslag for \u00e5 f\u00e5 til en lovendring som krever at eierskap m\u00e5 tinglyses. Det sikrer at eiendomsretten er juridisk gyldig, og man f\u00e5r en lovendring som krever at eierskap m\u00e5 tinglyses. \u2022 \u00a7 3 f\u00f8rste ledd bokstav a, b og c: Fagetaten er positive til at kontaktperson for bygning g\u00e5r ut, da dette er et felt som ikke holdes ajour. En kan sp\u00f8rre seg om feltet ikke kunne ha v\u00e6rt egnet til \u00e5 registrere eierskap p\u00e5 bygning. Fagetaten er ogs\u00e5 positive til at bruksenhet utvides med felt for bygge\u00e5r, vannforsyning, avl\u00f8p, energikilder og oppvarming. Kommunene har i lang tid bedt om at datamodellen blir modernisert, slik at flere opplysninger kan registreres per bruksenhet. Dagens datamodell gir kun anledning til \u00e5 registrere slike opplysninger per hele bygning. En forutsetning for at matrikkelen skal framst\u00e5 som et enhetlig og p\u00e5litelig register, er at dataene som kommer inn ved ordin\u00e6r matrikkelf\u00f8ring og ved egenregistreing f\u00f8lger samme struktur. \u2022 \u00a7 5 f\u00f8rste ledd: Fagetaten er positive til at det legges opp til at dagens matrikkelf\u00f8ringskurs kan deles opp til \u00e5 gjelde f\u00f8ring av bestemte opplysninger i matrikkelen. \u2022 \u00a7 9 sjette og sjuende ledd Fagetaten mener at registrert kontaktperson eier/fester er viktig for \u00e5 sikre at riktig person blir varslet i forbindelse med varsling etter PBL, matrikkellov, eierseksjonslov osv. Egenrapporterte eiere fra Skatteetaten sitt register b\u00f8r registreres p\u00e5 eiendomsniv\u00e5 med egen kode. Eksempel SE skattemelding eier/SF skattemelding fester. Dette forkludrer ikke dagens system med varsling om reguleringsendringer, nabovarsel, innkalling til oppm\u00e5lingsforretninger osv. \u2022 Ny \u00a7 10 d: Formuleringen gir begrenset rom for skj\u00f8nnsmessige vurderinger og lokale tilpasninger. Det argumenteres for at bestemmelsen b\u00f8r omformuleres for \u00e5 etablere mer overordnede og generelle rammer, slik at kommunene f\u00e5r n\u00f8dvendig fleksibilitet til \u00e5 tilpasse gjennomf\u00f8ringen til lokale forhold. \u00a7 40 f\u00f8rste ledd bokstav f og g skal lyde: Fagetaten foresl\u00e5r i tillegg en ny bokstav h: h) opprettelse av ny anleggseiendom eller arealoverf\u00f8ring mellom to anleggseiendommer, der anlegget/konstruksjonen er entydig fastsatt med koordinater. Byr\u00e5dens vurdering og forslag til h\u00f8ringsuttalelse: Bergen kommune har vurdert h\u00f8ringsforslaget og er i hovedsak positiv til h\u00f8ringsforslaget, men med noe forbehold n\u00e5r det gjelder samkj\u00f8ring av opplysninger fra skatteregisteret. Matrikkelen er et viktig verkt\u00f8y, og brukes i en rekke sammenhenger b\u00e5de i offentlig og privat sektor. Sammen med grunnboken bidrar den til \u00e5 gi vern for eiendomsrett og sikre et fungerende finansmarked. Matrikkelen tilrettelegger for en god eiendomsforvaltning og eiendomsutvikling, og i tillegg gir den et geografisk datagrunnlag for administrative inndelinger, analyser og statistikk. Matrikkelen er viktig datakilde for \u00e5 underst\u00f8tte offentlig saksbehandling og brukes aktivt i saksbehandlingen i kommunen som et sentralt verkt\u00f8y. 4 Matrikkelen skal sikre samfunnet tilgang til viktige eiendomsopplysninger, og det er viktig at informasjonen som registrert her er korrekt. Det skal v\u00e6re et ensartet og p\u00e5litelig register for hele landet, jf. matrikkellova \u00a7 1, f\u00f8rste ledd. Matrikkelen skal inneholde opplysninger om den enkelte matrikkelenhet som er n\u00f8dvendig for planlegging, utbygging, bruk og vern av fast eiendom, under dette offisielle betegnelser og opplysninger om den enkelte bygning, bolig og adresse. Bergen kommune ser det som praktisk at det legges til rette for egenregistrering av opplysninger i matrikkelen, som for s\u00e5 vidt kan gi et enda bedre datagrunnlag. S\u00e6rlig gjelder dette muligheten for \u00e5 registrere bygge\u00e5r, samt bedre opplysninger om vannforsyning, avl\u00f8p, energikilder og oppvarming. Det er likevel viktig at det markeres tydelig hvem som registrerer hva, og at en egenregistrering ikke vil kunne endre tidligere registreringer gjort av kommunen, f.eks. i forbindelse med en byggesak. Byggesaken vil representere hva som er formelt behandlet av kommunen, mens egenregistrerte opplysninger kan gi oppdaterte opplysninger om bygningens faktiske tilstand. Begge opplysningene vil etter omstendighetene kunne v\u00e6re nyttige. N\u00e5r egenregistreringen n\u00e5 er foresl\u00e5tt til \u00e5 bli en del av matrikkelen er det viktig \u00e5 sikre relasjonene mellom eiendom, adresse og bygning. L\u00f8sningen m\u00e5 v\u00e6re s\u00e5 intuitiv at eier selv vet at han er p\u00e5 riktig eiendom, bygg og bruksenhet. Det m\u00e5 ikke herske noen tvil om hvor vedkommende skal registrere med tanke p\u00e5 bruk. Det foresl\u00e5s i samme h\u00f8ringsnotat \u00e5 utvide kretsen av hvem som st\u00e5r registrert som eier og fester i matrikkelen, til at det ogs\u00e5 skal omfatte de som er registrerte eiere/festere av eiendommen hos skattemyndighetene. Dette er et s\u00e5pass viktig tema, med en del uavklarte konsekvenser, at det hadde fortjent en egen h\u00f8ring. Bergen kommune p\u00e5peker at dersom forslaget til utvidet definisjon av begrepet eier og fester skal gjelde for matrikkelen, forutsetter det at opplysningen tydelig merkes med hvilke eiere som er tinglyste eiere og hvilke som har sitt utspring i Skatteetatens register. Vedtakskompetanse: Byr\u00e5dets fullmakter pkt. 2.11.1 vedtatt av Bergen bystyre 27. november 2024 i sak 462/24: H\u00f8ringsuttalelser 2.10.1. Byr\u00e5det avgir h\u00f8ringsuttalelser p\u00e5 vegne av Bergen kommune, der forretningsutvalget har fordelt oppgaven til byr\u00e5det. Forretningsutvalget behandlet saken i m\u00f8tet 18.02.2025 sak 59/25 og fattet f\u00f8lgende vedtak: Byr\u00e5det avgir eventuelt h\u00f8ringssvar til \u00abH\u00f8ring - Forslag til endringer i matrikkelforskriften m. m.\u00bb p\u00e5 vegne av Bergen kommune. Byr\u00e5d for byutvikling innstiller til byr\u00e5det \u00e5 fatte f\u00f8lgende vedtak: 1. Byr\u00e5det avgir h\u00f8ringsuttalelse til Forslag til endringer i matrikkelforskriften m.m slik den fremkommer av byr\u00e5dens forslag. 2. Melding om vedtak sendes Bystyrets kontor. Dato: 28. april 2025 Eivind N\u00e6vdal-Bolstad Byr\u00e5d for byutvikling Dokumentet er godkjent elektronisk. 5 Vedlegg: H\u00f8ring av forslag til endringer i matrikkelforskriften mm H\u00f8ring av forslag til endringer i matrikkelforskriften mm H\u00f8ring \u2013 matrikkelforskriften2025 6 "
}