{
  "dokument_id": "0b54ed93-d0e6-5973-b842-e5752c64e7a8",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 149 fra Reidar Staalesen (A) om kranen p\u00e5 Laksev\u00e5g - Utvalg for milj\u00f8 og byutvikling",
  "url": "https://bergen.kommune.no/politikere-utvalg/api/fil/bk360/11214983/Svar-pa-skriftlig-sporsmal-nr-149-fra-Reidar-Staalesen-A-om-kranen-pa-Laksevag-Utvalg-for-miljo-og-byutvikling",
  "tekst": " BBU \u2013 Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/145759-3 Saksbehandler: Malene Nesse Gr\u00f8nningen Fra Dato: 30. september 2024 Byr\u00e5d for byutvikling Svar p\u00e5 skriftlig sp\u00f8rsm\u00e5l nr. 149 fra Reidar Staalesen (A) om kranen p\u00e5 Laksev\u00e5g - Utvalg for milj\u00f8 og byutvikling Kranen p\u00e5 Laksev\u00e5g skaper mye engasjement. Og mange er opptatt av det historiefortellende elementet som er godt synlig for bydelens innbyggere. Men flere er ogs\u00e5 bekymret for hva skjer med kranen. I bystyret i 2018 vedtok vi at kranen skulle bevares og v\u00e6re et element i byutviklingsprosjektet som skal komme der. Og at kranen ville bli utbyggers ansvar \u00e5 vedlikeholde. Eier hadde i 2018 f\u00e5tt tilstandsrapport p\u00e5 kranen, med hva som m\u00e5tte gj\u00f8res for \u00e5 holde den ved like. Sp\u00f8rsm\u00e5l til byr\u00e5den: 1. Hva er status for planene i omr\u00e5det rundt kranen? 2. Blir kranen ivaretatt, slik at den ikke ender opp som skrapmetall, grunnet forfall mens man venter p\u00e5 prosjektet som skal komme der? Svar fra byr\u00e5den: 1. Kranen ligger innenfor Laksev\u00e5g verft som omfattes av p\u00e5g\u00e5ende reguleringsprosess. Forslagstiller Marin Eiendomsutvikling AS jobber her med \u00e5 utarbeide konsekvensutredninger og forslag til privat detaljregulering av verftsomr\u00e5det. Byr\u00e5den er orientert om at forel\u00f8pige planforslag legger opp til at kranen skal bevares. Det jobbes n\u00e5 med vurdering av l\u00f8sninger for blant annet fremtidig kollektivtras\u00e8 gjennom Laksev\u00e5g, som ber\u00f8rer de p\u00e5g\u00e5ende reguleringsprosessene i omr\u00e5det. Plan- og bygningsetaten jobber med grunneiere for \u00e5 finne de beste l\u00f8sningene for transformasjon og byutvikling p\u00e5 Laksev\u00e5g. Neste milep\u00e6l i reguleringsprosessen for Laksev\u00e5g verft er h\u00f8ring og offentlig ettersyn av planforslaget. Det vil da fremkomme hvordan kranen foresl\u00e5s bevart og integrert i transformasjonen av verftsomr\u00e5det. Alle vil da f\u00e5 mulighet til \u00e5 gi innspill til planforslaget, eventuelle endringer vil bli innarbeidet, f\u00f8r det blir oversendt til politisk behandling og vedtak. 2. Plan- og bygningsetaten viser til at hjemmelshaver har vedlikeholdsplikt av sine anlegg. Christine Kahrs \u2013 Byr\u00e5d for byutvikling Dokumentet er godkjent elektronisk. "
}