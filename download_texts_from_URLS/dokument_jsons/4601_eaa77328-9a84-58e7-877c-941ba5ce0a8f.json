{
  "dokument_id": "eaa77328-9a84-58e7-877c-941ba5ce0a8f",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Ingrid Nergaard Fjeldstad (Venstre) og Thor Haakon Bakke (MDG) om fremdrift og finansiering av karbonfangstanlegget til BIR",
  "url": "https://bergen.kommune.no/politikere-utvalg/api/fil/bk360/10681549/Svar-pa-representantforslag-fra-Ingrid-Nergaard-Fjeldstad-Venstre-og-Thor-Haakon-Bakke-MDG-om-fremdrift-og-finansiering-av-karbonfangstanlegget-til-BIR",
  "tekst": " cc_Virksomhet Til Intern korrespondanse Bystyrets kontor V\u00e5r referanse: 2024/42958-8 Saksbehandler: Jasmin Ighoubah Fra Dato: 12. august 2024 Byr\u00e5d for byutvikling Svar p\u00e5 representantforslag fra Ingrid Nergaard Fjeldstad (Venstre) og Thor Haakon Bakke (MDG) om fremdrift og finansiering av karbonfangstanlegget til BIR Forretningsutvalget har i m\u00f8te 12.mars 2024 i sak 92/24 fattet f\u00f8lgende vedtak: 1. Representantforslag fra Ingrid Nergaard Fjeldstad (Venstre) og Thor Haakon Bakke (MDG) om fremdrift og finansiering av karbonfangstanlegget til BIR, oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 4.9.24. 3. Utvalg for finans, kultur og n\u00e6ring avgir innstilling i saken Representantene Ingrid Nergaard Fjeldstad (Venstre) og Thor Haakon Bakke (MDG) har fremmet f\u00f8lgende representantforslag: \u00abKlimaendringene er v\u00e5r tids viktigste politiske sak. \u00c5 redusere utslippene er det viktigste vi gj\u00f8r for \u00e5 hindre global oppvarming med de fatale konsekvensene det har for dagens og fremtidens generasjoner, dyr og natur. Klimakrisen krever blant annet at vi lar naturen v\u00e6re i fred som karbonlager, men ogs\u00e5 for \u00e5 h\u00e5ndtere \u00f8kt nedb\u00f8r. Men krisen er ogs\u00e5 menneskeskapt, og den har eskalert s\u00e5 mye at vi ogs\u00e5 trenger menneskeskapte l\u00f8sninger. \u00c9n av disse er karbonfangst og lagring. Skal vi lykkes med \u00e5 redusere utslippene trengs det internasjonalt samarbeid, og hvert land m\u00e5 redusere sine utslipp samt dele l\u00f8sninger p\u00e5 tvers av landegrensene. I Bergen kan vi gj\u00f8re mye for \u00e5 redusere utslippene og det viktigste enkelttiltaket er karbonfangst og lagring (CCS) p\u00e5 avfallsforbrenningsanlegget i R\u00e5dal. I 2022 stod anlegget for 16,78 prosent av de samlede klimagassutslippene i Bergen, opp fra 13 prosent i 20211. Bystyret i Bergen har over lang tid hatt et \u00f8nske om fortgang i arbeidet med fangstanlegget, blant annet gjennom vedtak i bystyret i 20162. Fra BIR sin side skj\u00f8t prosjekteringen virkelig fart fra 2020 og representantene opplever n\u00e5 at BIR holder et h\u00f8yere tempo enn Bergen kommune i arbeidet med \u00e5 realisere anlegget. Det er derfor p\u00e5 tide at kommunen tar en beslutning om investeringsbidrag. 1 https://www.miljodirektoratet.no/tjenester/klimagassutslippkommuner/?area=662&sector=-2 [Lastet ned 29.02.2024] 2 https://www.bergen.kommune.no/api/rest/filer/V304556 [Lastet ned 04.03.2024] Det finnes ulike konsepter for CCS-teknologi. Fra klimabudsjettet til Bergen kommune kan vi lese at: \u00abKonseptet for karbonfangst i R\u00e5dal som det jobbes med n\u00e5 er et modul-basert fangstanlegg. Ved installasjon av en slik modul vil det v\u00e6re mulig \u00e5 fjerne tiln\u00e6rmet alt utslipp fra forbrenningsanlegget. I regjeringsplattformen har regjeringen gjort det klart at de vil ha en gradvis \u00f8kning av CO2-avgiften til 2 000 kroner per tonn i 2030. Med et slikt avgiftsniv\u00e5, vil driften for CCS i R\u00e5dalen v\u00e6re l\u00f8nnsom.\u00bb3. Byr\u00e5det, best\u00e5ende av partiene H\u00f8yre, Frp og Sp, samt samarbeidspartiene Industri- og n\u00e6ringspartiet, Pensjonistpartiet og Bergenlisten st\u00e5r bak klimabudsjettet, og derfor nevnte formulering over. Det er samme budskap partier som Ap, Venstre, MDG, SV, KrF og R\u00f8dt st\u00e5r bak fra tidligere budsjetter. Videre i klimabudsjettet anerkjenner bystyret at \u00abutfordringen med finansiering ligger i investeringskostnadene\u00bb4. Representantene vil her p\u00e5peke at fangstanlegget ogs\u00e5 gj\u00f8r det mulig med negative utslipp, alts\u00e5 fange karbon utover det fossile utslippet anlegget st\u00e5r for i dag. Dette skjer ved at karbon som ellers ville v\u00e6rt en del av det naturlige kretsl\u00f8pet, det biogene, ogs\u00e5 fanges. Kunnskapsgrunnlaget til Gr\u00f8nn strategi \u2013 Klimastrategi for Bergen oppsummerer dette potensialet, og hvilke konsekvenser det kan ha for Bergen sitt klimaarbeid: \u00abDersom karbonfangst ved avfallsforbrenningsanlegget vert gjennomf\u00f8rt (som er en forutsetning for utsleppskutt p\u00e5 85 prosent) og det blir mogleg \u00e5 bokf\u00f8re uttaket av biogent karbon, vil eit utsleppskutt p\u00e5 opp mot 98 prosent v\u00e6re mogleg\u00bb5. Det vil si at Bergen har muligheten, hvis det er politisk \u00f8nskelig, til \u00e5 bli tiln\u00e6rmet utslippsfrie innen 2030. Dette beror som nevnt p\u00e5 at finansieringen kommer p\u00e5 plass. Representantene ser for seg ulike modeller for \u00e5 h\u00e5ndtere investeringskostnaden gjennom et spleiselag, som for eksempel 50 prosent stat og 50 prosent kommune. Det er satt av store midler til denne typen prosjekter i statsbudsjettet. For eksempel i budsjettforliket mellom Ap, Sp og SV er det satt av ytterligere midler til \u00f8kt gr\u00f8nn industrifinansiering, 1750 millioner kroner6, noe som langt overg\u00e5r kostnaden for anlegget i Bergen. Bergen kommune er videre desidert st\u00f8rste eier med 80,004 prosent av aksjene. Om vi velger \u00e5 holde igjen hele eller deler av utbytte fra BIR over tid, et utbytte som i 2022 utgjorde 46,5 millioner kroner, eller bidrar direkte fra bykassen, er mindre viktig. Det som er viktig n\u00e5 er at Bergen kommune snarest tar en beslutning om \u00e5 bidra med betydelige midler til investeringsprosjektet. I tillegg til finansieringsutfordringen trengs det areal til anlegget. Dette arbeidet er kommet langt p\u00e5 vei og kan enten l\u00f8ses i en byggesak, eller gjennom en planprosess. Bystyret i flere omganger har stilt seg bak prosjektet, senest ved budsjettbehandlingen i desember 2023 og ved behandlingen av Gr\u00f8nn strategi i februar 2023. BIR n\u00e6rmer seg et klart og modent prosjekt. Det er n\u00e5 derfor kritisk at det fattes en beslutning om finansiering fra Bergen kommune, og at dette f\u00f8lges opp i revidert budsjett v\u00e5ren 2024 eller h\u00f8sten 2024, eller senest i budsjettet for 2025. 3 https://pub.framsikt.net/2024/bergen/bm-2024-hop__24-27_brgn#/generic/summary/climatesummary [Lastet ned 29.02.2024] 4 https://pub.framsikt.net/2024/bergen/bm-2024-hop__24-27_brgn#/generic/summary/climatesummary [Lastet ned 29.02.2024] 5 https://www.bergen.kommune.no/politikere-utvalg/api/fil/bk360/5712471/Er-det-mogleg-for-Bergen-a-bli- tilnaerma-utsleppsfri-i-2030 [Lastet ned 29.02.2024] 6 https://www.stortinget.no/globalassets/pdf/budsjettsiden/statsbudsjettet-2024/sammenligning-regjeringens- forslag-og-stortingets-vedtak-2024.pdf [Lastet ned 29.02.2024] Forslag til vedtak: Bystyret ber byr\u00e5det intensivere arbeidet med \u00e5 realisere et anlegg for karbonfangst- og lagring i R\u00e5dalen. Dette krever aktivt samarbeid med stat og med BIR. Bystyret ber byr\u00e5det delfinansiere karbonfangstanlegget med 50 prosent av investeringskostnadene i neste budsjettfremlegg. Bystyret ber byr\u00e5det sette av egne ressurser i plan- og bygningsetaten for \u00e5 raskest mulig avklare arealbehovet for anlegget.\u00bb Byr\u00e5dets vurdering av representantforslaget: Representantene peker p\u00e5 et sv\u00e6rt viktig tema, som byr\u00e5det ogs\u00e5 er sv\u00e6rt opptatt av. Det er ubestridt at forbrenningsanlegget i R\u00e5dalen er Bergens st\u00f8rste utslippspunkt, og stod alene for 17 prosent av de samlede klimagassutslippene fra Bergen i 2022. Skal Bergen n\u00e5 sine klimam\u00e5l, er byr\u00e5dets klare oppfartning at forbrenningsanlegget i R\u00e5dalen m\u00e5 bli utslippsfritt. I Klosterhagenerkl\u00e6ringen p\u00e5 s.30 har byr\u00e5det klart uttalt at \u00abklimaendringene er en av v\u00e5r tids st\u00f8rste utfordringer, Derfor m\u00e5 tiltak for \u00e5 redusere Bergens klimautslipp v\u00e6re en prioritert oppgave de neste \u00e5rene\u00bb. Byr\u00e5det deler videre representantens oppfatning om at bystyret i Bergen ved flere anledninger har uttalt \u00f8nske om karbonfangstanlegg i R\u00e5dalen, senest i forbindelse med Bergens nye klimastrategi, Gr\u00f8nn strategi, som ble vedtatt av bystyret 25. januar 2023, og tilh\u00f8rende Handlingsplan til Gr\u00f8nn strategi vedtatt av bystyret 21. juni 2023. Byr\u00e5det er videre kjent med at det ogs\u00e5 fra statlige myndigheter er uttalt at det viktigste enkelttiltaket for \u00e5 kutte utslippene fra ikke-kvotepliktig sektor med minst 50 prosent innen 2030, er karbonfangst og lagring (CCS) jf. Milj\u00f8direktoratets utredning \u00abKlimakur 2030\u00bb. Det er etter dette klart at etablering karbonfangstanlegg er et \u00f8nsket tiltak for \u00e5 kutte utslipp, og at forvaltningsmyndighetene enes om det. Om tiltaket For R\u00e5dalen er det per i dag snakk om etablering av et s\u00e5kalt etterforbrenningsanlegg. Fangst etter forbrenning gj\u00f8res ved at man tar r\u00f8ykgassen gjennom et anlegg hvor CO2 binder seg til et medium og dermed fjernes fra r\u00f8ykgassen, for s\u00e5 \u00e5 frigj\u00f8res fra dette mediumet senere i prosessen. CO2-gassen komprimeres og gj\u00f8res flytende f\u00f8r transport. M\u00e5lsettingen for anlegget er \u00e5 fjerne klimagassutslippene fra den fossile delen av CO2- utslippene ved avfallsforbrenningen. Disse tilsvarer i dag om lag 100 000 tonn CO2 og stammer fra fossile kilder som plast, en del tekstiler og andre produkter laget av olje. Et avfallsforbrenningsanlegg slipper ogs\u00e5 ut CO2 fra organiske kilder som matavfall, papp og papir, trevirke og planter, ofte kalt biogent CO2. Anlegget i R\u00e5dalen planlegges modul\u00e6rt, slik at det kan utvides til ogs\u00e5 biogent CO2 senere. En stor fordel for et anlegg i R\u00e5dalen er n\u00e6rheten til karbonlagringsanlegget Northern Lights i \u00d8ygarden. Dette reduserer behovet for infrastruktur, logistikk og p\u00e5 den m\u00e5ten kostnader for frakt og lagring av CO2. Det viktigste er at transport av CO2 kan gj\u00f8res p\u00e5 bil, i motsetning til skip som de fleste andre akt\u00f8rer vil v\u00e6re avhengig av. En forutsetning er selvf\u00f8lgelig at utslippene fra transporten av CO2 er mindre enn utslippene p\u00e5 forbrenningsanlegget. Northern Lights er del av \u00abLangskip\u00bb - Norges satsing p\u00e5 karbonfangst og -lagring (CCS). Satsingen omfatter de f\u00f8rste prosjektene i utviklingen av en verdikjede for CCS i Norge, herunder karbonfangstanleggene til sementfabrikken Norcem i Breivik og avfallsforbrenningsanlegget p\u00e5 Klemetsrud i Oslo. Status 22. september 2022 besluttet BIRs konsernstyre at BIR-konsernet skal jobbe for \u00e5 realisere et karbonfangstanlegg tilknyttet forbrenningsanlegget i R\u00e5dalen. BIR fikk i 2024 28,5 mill.kr i st\u00f8tte fra ENOVA til forprosjektering av anlegget. Forprosjektet skal sikre et n\u00f8dvendig grunnlag for akt\u00f8rene til \u00e5 fatte en investeringsbeslutning og skal ferdigstilles Q4 2025. For \u00e5 etablere karbonfangstanlegg m\u00e5 BIR f\u00e5 tillatelse etter forurensingslovverket hvor en konsekvensutredning er del av s\u00f8knaden. BIR har startet arbeidet med en konsekvensutredning, som vil foreg\u00e5 parallelt med forprosjektet og dekke de anleggsspesifikke konsekvenser. N\u00e6rmere vurderinger av p\u00e5virkning for omgivelsene, arealbehov og aktuelle teknologier vil v\u00e6re en del av dette. I Klosterhagenerkl\u00e6ringen st\u00e5r det at \u00abbyr\u00e5det vil legge frem en konsekvensutredning om BIRs planer for karbonfangst- og lagring i R\u00e5dalen (CCS). Utredningen skal f\u00e5 frem mer informasjon om \u00f8konomi, effekt og p\u00e5virkning p\u00e5 lokalmilj\u00f8et\u00bb. Byr\u00e5det mener at det ikke lenger er n\u00f8dvendig for Bergen kommune \u00e5 legge frem en egen konsekvensutredning, ettersom BIR n\u00e5 arbeider med dette som del av sitt forprosjekt. Byr\u00e5det h\u00e5per at denne konsekvensutredningen vil vise at karbonfangst- og lagring i R\u00e5dalen er et b\u00e5de \u00f8konomisk og milj\u00f8messig forsvarlig prosjekt, som vil redusere Bergen kommunes utslipp betydelig. Nedenfor f\u00f8lger byr\u00e5dets vurderinger av de enkelte forslagene til vedtakspunkter som fremkommer av representantforslaget: 1. \u00abBystyret ber byr\u00e5det intensivere arbeidet med \u00e5 realisere et anlegg for karbonfangst- og lagring i R\u00e5dalen. Dette krever aktivt samarbeid med stat og med BIR.\u00bb Byr\u00e5det vil f\u00f8rst trekke frem at det i Klosterhagenerkl\u00e6ringen som nevnt over st\u00e5r at tiltak for \u00e5 redusere Bergens klimautslipp vil v\u00e6re en prioritert oppgave de neste \u00e5rene, dette inneb\u00e6rer ogs\u00e5 oppgaver som vil kunne bidra til at BIR sitt forbrenningsanlegg blir utslippsfritt. Byr\u00e5det vil s\u00e5 trekke frem at Bergen kommune allerede har god kontakt med BIR n\u00e5r det gjelder realisering av karbonfangst- og lagring i R\u00e5dalen, og BIR har orientert kommunen om arbeid og fremdrift. N\u00e5r det gjelder samarbeid med staten er det i hovedsak BIR som har v\u00e6rt i direkte dialoger med aktuelle departementer, direktorater og enkeltpolitikere om st\u00f8tteordninger og innretninger for etablering av karbonfangst. Byr\u00e5det oppfatter at karbonfangst i forbindelse med forbrenningsanlegg er en \u00f8nsket satsing for regjeringen, men at arbeidet for dette har g\u00e5tt tregt. Det vises i den forbindelse til Hurdalsplattformen hvor det st\u00e5r at regjeringen vil \u00ablegge til rette for CO2-fangst og -lagring p\u00e5 alle st\u00f8rre forbrenningsanlegg p\u00e5 sikt...\u00bb, og i Klima- og milj\u00f8departementets Kunnskapstrategi for 2021-2024 er \u00abTiltak og virkemidler for karbonfangst og lagring\u00bb oppf\u00f8rt som et av flere prioriterte kunnskapsbehov. Det er f\u00f8rst i den siste tiden at det er kommet indikasjoner p\u00e5 at regjeringen vil gj\u00f8re fremst\u00f8t p\u00e5 dette omr\u00e5det. Klima- og milj\u00f8minister Andreas Bjelland Eriksen uttalte i desember 2023: \u00abRegjeringen er opptatt av \u00e5 realisere karbonfangst og lagring p\u00e5 avfallsforbrenningsanlegg, og dette har v\u00e6rt en viktig del av satsingen i Langskip- prosjektet [..] Staten gir st\u00f8tte til CCS-prosjekter gjennom Enova og CLIMIT-programmet. Likevel er det flere barrierer for CCS-prosjekter [..] Derfor utreder vi i disse dager om det er behov for endringer i det eksisterende virkemiddelapparatet for CCS for avfallsforbrenningsanlegg og i industrien. Denne utredningen skal v\u00e6re ferdig p\u00e5 ny\u00e5ret.\u00bb I april i \u00e5r gjorde Energidepartementet fremst\u00f8t og ba akt\u00f8rer om innspill til virkemiddelutredning av karbonfangst fra industri og avfallsforbrenning. Det er videre ventet at det skjer mye i b\u00e5de EU og Norge de neste \u00e5rene frem mot 2030 og videre mot 2040-m\u00e5lene, herunder sp\u00f8rsm\u00e5l om kvoteplikt p\u00e5 utslipp fra forbrenning av avfall og overv\u00e5kning av utslipp. Byr\u00e5det er videre gjort kjent med at det samtidig med dette er gitt indikasjoner p\u00e5 at det vil \u00e5pnes for statlige st\u00f8tteordninger innen 2030 fra myndighetene side. I takt med at staten n\u00e5 ser behovet for \u00e5 se n\u00e6rmere karbonfangst i tilknytning til avfallsforbrenning, forventer byr\u00e5det ogs\u00e5 at staten ser behovet finansiering av flere av anleggene. Staten har tidligere vist vilje til \u00e5 inng\u00e5 et spleiselag mellom stat, kommune og eiere i forbindelse med Klemetsrud-anlegget, og byr\u00e5det mener at tilsvarende ordning m\u00e5 p\u00e5 plass dersom regjeringen skal gjennomf\u00f8re sine planer om karbonfangst og derved kutt i utslippene nasjonalt. Byr\u00e5det vil intensivere arbeidet med \u00e5 holde seg informert og spille inn synspunkter overfor statlige myndigheter. 2. \u00abBystyret ber byr\u00e5det delfinansiere karbonfangstanlegget med 50 prosent av investeringskostnadene i neste budsjettfremlegg.\u00bb Byr\u00e5det viser til vedtatt handlings- og \u00f8konomiplan hvor det st\u00e5r at: \u00ab(...) Det skal arbeides m\u00e5lrettet for \u00e5 redusere mengden CO2 utslipp fra det kommunale renovasjonsselskapets forbrenningsanlegg i R\u00e5dalen. Det arbeides med \u00e5 utvikle et konsept og en plan for etablering av karbonfangst og lagring av CO2 i tr\u00e5d med m\u00e5lsettinger i Gr\u00f8nn strategi. (...)\u00bb I vedtatt Handlings- og \u00f8konomiplan, klimabudsjettet, g\u00e5r det fram at karbonfangst fremst\u00e5r n\u00e5 som det viktigste enkelt-tiltaket i Bergen. Utfordringen er \u00e5 f\u00e5 finansiert investeringskostnadene. Karbonfangstanlegget er ikke en del av kommunens vedtatte investeringsprogram, og investeringen er avhengig av et betydelig statlig bidrag. Finansieringsutfordringene de kommende \u00e5rene gjelder ikke bare anlegg for karbonfangst. Utfordringen gjelder ogs\u00e5 prosjekter som allerede inng\u00e5r i investeringsprogrammet. I tilleggsinnstilling 1 til Handlings- og \u00f8konomiplan 2024-2027 st\u00e5r det: \u00abDet nye byr\u00e5dets vurdering er at alle investeringsprosjektene i \u00f8konomiplanperioden ikke er realistiske \u00e5 gjennomf\u00f8re. Byr\u00e5det vil derfor i denne sammenheng varsle at vi i 2024 vil gjennomg\u00e5 kommunens investeringsniv\u00e5 for \u00e5 sikre b\u00e5de realisme og \u00f8konomisk forsvarlighet. Byr\u00e5det vil i sitt arbeid med neste \u00e5rsbudsjett ogs\u00e5 revidere og justere m\u00e5l og virkemidler for de ulike tjenesteomr\u00e5dene.\u00bb Byr\u00e5det ser behov for \u00e5 se n\u00e6rmere p\u00e5 regelverk for eventuell l\u00e5nefinansiering av et bel\u00f8p som skal delfinansiere karbonfangstanlegget. I samsvar med innholdet i Klosterhagen-erkl\u00e6ringen legges det til grunn at anlegget bygges av BIR, enten direkte eller gjennom et heleid datterselskap. BIR er et eget rettssubjekt som i henhold til bestemmelser i forurensingsloven utf\u00f8rer lovfestete, kommunale oppgaver. Bergen kommune er st\u00f8rste eier i selskapet (79,20 %). Resten av aksjene eies av andre kommuner. Etter kommuneloven \u00a7 14-16, andre avsnitt har en kommune adgang til \u00e5 l\u00e5nefinansiere tilskudd til investeringer i varige driftsmidler som eies av et selskap hvor kommunen eller fylkeskommunen har en eierandel i selskapet og hvor kommuner eller fylkeskommuner har bestemmende innflytelse, men bare ved investeringer p\u00e5 omr\u00e5der hvor kommunene eller fylkeskommunene har et lovp\u00e5lagt ansvar. Kommunens l\u00e5neopptak etter f\u00f8rste punktum kan ikke v\u00e6re st\u00f8rre enn eiernes samlede investeringstilskudd justert for kommunens eller fylkeskommunens eierandel i selskapet. L\u00e5net m\u00e5 v\u00e6re innenfor de rammer som er gitt av \u00f8vrige bestemmelser i \u00a7 14 i kommuneloven, (se f. eks \u00a7 14-1, \u00a7 14-2, \u00a7 14-4, \u00a7 14-9 og \u00a714-10). I forbindelse med sak om karbonfangst p\u00e5 Klemetsrudanlegget i Oslo har Kommunal- og distriktsdepartementet gitt en tolkningsuttalelse knyttet til bestemmelsen i kommuneloven \u00a7 14-16, andre avsnitt. Departementet understreker i uttalelsen at det er usikkerhet knyttet til om en kommune kan l\u00e5nefinansiere et investeringstilskudd til BIR. Hvis innl\u00e5net til kommunen finansierer et reelt utl\u00e5n der BIR betaler regelmessige renter og avdrag, kan innl\u00e5net tas med som en kommunal investering. Som vederlag for l\u00e5net vil kommunen f\u00e5 en fordring p\u00e5 BIR, og denne fordringen reduseres etter hvert som utl\u00e5net nedbetales. Her er departementets uttalelse: https://www.regjeringen.no/no/dokumenter/-14-16-karbonfangst-pa-klemetsrud-sporsmal-om- kommuneloven/id2918441/ N\u00e5r det gjelder drifts- og finansutgifter m\u00e5 det gj\u00f8res en n\u00e6rmere avklaring av hvorvidt det er hjemmel for - helt eller delvis \u2013 \u00e5 finansiere anleggets l\u00f8pende drifts- og finansutgifter ved kommunale gebyrer. Dersom det ikke er slik hjemmel n\u00e5, kan utredningen peke p\u00e5 hvilke vilk\u00e5r som m\u00e5 oppfylles for \u00e5 f\u00e5 slik hjemmel. Byr\u00e5dets holdning er likevel at niv\u00e5et p\u00e5 de kommunale gebyrene og avgiftene allerede er en betydelig belastning p\u00e5 kommunens innbyggere, og at det ikke er \u00f8nskelig at disse skal \u00f8ke mer enn n\u00f8dvendig. N\u00e5r det gjelder representantenes konkrete synspunkter p\u00e5 finansiering i forslaget, vises det til tilleggsinnstillingen til vedtatt handlings- og \u00f8konomiplan. Byr\u00e5det pekte her p\u00e5 at en i 2024 vil gjennomg\u00e5 kommunens investeringsniv\u00e5 for \u00e5 sikre b\u00e5de realisme og \u00f8konomisk forsvarlighet. Byr\u00e5det vurderer det slik at ikke alle investeringsprosjektene i \u00f8konomiplanperioden er realistiske \u00e5 gjennomf\u00f8re og vil i sitt arbeid med neste \u00e5rsbudsjett ogs\u00e5 revidere og justere m\u00e5l og virkemidler for de ulike tjenesteomr\u00e5dene. Dersom karbonfangstanlegg prioriteres n\u00e5, m\u00e5 kommunens andel av investeringsutgiften finansieres med minst tilsvarende reduksjon i allerede vedtatte investeringer. Representantene peker ogs\u00e5 p\u00e5 driftsfinansiering fra bykassen, enten ved tilskudd eller ved at eventuelt utbytte fra BIR beholdes i selskapet. I vedtatt Handlings- og \u00f8konomiplan (H\u00d8P) er bykassens inntekter disponert. Dette gjelder ogs\u00e5 utbytte fra BIR. Utgifter til karbonfangstanlegg krever derfor finansiering enten ved at kommunens frie inntektsrammer blir h\u00f8yere enn ansl\u00e5tt i vedtatt H\u00d8P, \u00f8kte gebyrinntekter ut over bel\u00f8pene i H\u00d8P eller ved redusert driftsramme i den \u00f8vrige kommunal tjenesteproduksjon. Som representantene skriver, m\u00e5 utgiftene i s\u00e5 fall innarbeides ved rullering av kommunens handlings- og \u00f8konomiplan. Byr\u00e5det mener likevel at det med hensyn til den \u00f8konomiske situasjonen Bergen kommune st\u00e5r i n\u00e5 vil v\u00e6re uforsvarlig for Bergen kommune \u00e5 p\u00e5ta seg en s\u00e5 stor andel av investeringskostnadene for karbonfangstanlegget i R\u00e5dalen. Anlegget b\u00f8r eventuelt finansieres gjennom en tredeling mellom stat, kommune og selskapet selv. 3. \u00abBystyret ber byr\u00e5det sette av egne ressurser i plan- og bygningsetaten for \u00e5 raskest mulig avklare arealbehovet for anlegget.\u00bb Byr\u00e5det viser til at det p\u00e5g\u00e5r en prosess for ny omr\u00e5dereguleringsplan for R\u00e5dalen - Stend og R\u00e5 er i (PLAN-2022/20651). Byr\u00e5det vedtok i m\u00f8tet 06.10.2022 sak 1280/22 ny oppstart av offentlig omr\u00e5deregulering for industriomr\u00e5det i R\u00e5dalen. Det er videre klart at et nytt anlegg for karbonfangst er et sentralt delelement i denne planen. Omr\u00e5dereguleringen er ikke ferdigstilt, men det foreligger per i dag et omfattende kunnskapsgrunnlag knyttet til forurensing og det har ogs\u00e5 v\u00e6rt et stort omfang av medvirkningsprosesser med nabolaget. Det ble i oppstartsvedtaket til planarbeidet dessuten avklart at det ikke skulle utarbeides en egen konsekvensutredning, da behovet var knyttet kun til karbonfangstanlegget. Det var vurdert som mer hensiktsmessig at konsekvensutredningen fulgte BIRs prosess om s\u00f8knad om konsesjon til anlegget. BIR har startet arbeidet med en konsekvensutredning jf. overfor. Det har i det siste \u00e5ret v\u00e6rt dialog mellom BIR, plan- og bygningsetaten og BBU for \u00e5 vurdere hvordan areal- og reguleringsbehovet for karbonfangstanlegget best l\u00f8ses. BIR har opplyst om at de n\u00e5 arbeider med trinn 1 av prosjektet, alts\u00e5 anlegget som kan fange 100 000 tonn CO2 \u00e5rlig og som tilsvarer den fossile andelen av CO2-utslippene fra forbrenningsanlegget i R\u00e5dalen. Det er behovet for areal til dette anlegget som er konkretisert og som vil trenge en snarlig avklaring med sikte p\u00e5 fremdrift. Trinn 2, er anlegget som kan fange de resterende, biogene CO2-utslippene fra forbrenningsanlegget, estimert til 140 000 tonn \u00e5rlig. Dette vil trolig ikke v\u00e6re aktuelt \u00e5 realisere f\u00f8r finansieringsordninger for industriell karbonfjerning er utviklet. Byr\u00e5det er kjent med at BIR er i gang med en s\u00f8knad om dispensasjon fra dagens regulering i omr\u00e5det, og vil gjelde gr\u00f8ntareal p\u00e5 egen tomt. BIR har i denne prosessen hatt dialog med naboer og aktuelle interessenter i omr\u00e5det, som Hordnesskogens venner. Det skal ogs\u00e5 utarbeides en konsekvensvurdering for naturmangfold som del av s\u00f8knadsprosessen. S\u00f8knad om dispensasjon vil if\u00f8lge BIR sendes kommunen i l\u00f8pet av sommeren 2024. Byr\u00e5det vil derfor f\u00f8rst gj\u00f8re en grundig vurdering av BIR sine s\u00f8knader for \u00e5 l\u00f8se arealbehovet for etablering av karbonfangstanlegg. Christine B. Meyer - Byr\u00e5dsleder Christine Kahrs - Byr\u00e5d for byutvikling Dokumentet er godkjent elektronisk. "
}