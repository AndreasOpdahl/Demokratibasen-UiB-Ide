{
  "dokument_id": "d554288e-e39d-5fd9-acda-f4baa0c1b37b",
  "doc_type": "case_presentation",
  "kommune": 4601,
  "tittel": "Bergenhus, Gnr. 164, Bnr. 3 m. fl., Dokken, nybygg Havforskningsinstituttet og Fiskeridirektoratet (planID 71350000 ). Fastsetting av planprogram",
  "url": "https://bergen.kommune.no/politikere-utvalg/api/fil/bk360/10270763/Framstilling-Bergenhus-Gnr-164-Bnr-3-m-fl-Dokken-nybygg-Havforskningsinstituttet-og-Fiskeridirektoratet-planID-71350000-Fastsetting-av-planprogram",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/24826-62 Bergenhus, Gnr. 164, Bnr. 3 m. fl., Dokken, nybygg Havforskningsinstituttet og Fiskeridirektoratet (planID 71350000). Fastsetting av planprogram Hva saken gjelder: Saken gjelder fastsetting av planprogram for privat detaljregulering for nybygg - Havforskningsinstituttet og Fiskeridirektoratet. Forslag til planprogram er utarbeidet av Asplan Viak p\u00e5 vegne av Statsbygg. Planprogrammet skal redegj\u00f8re for hvordan det videre planarbeidet skal foreg\u00e5, hvilke temaer som skal utredes, hvilke metoder som skal benyttes for utredningene samt prosess og medvirkningsopplegg. Planforslag med konsekvensutredning skal s\u00e5 utarbeides p\u00e5 bakgrunn av det fastsatte planprogrammet. Havforskningsinstituttet (HI) og Fiskeridirektoratet (Fdir), heretter HI/Fdir, skal samlokaliseres i et nytt bygg p\u00e5 Dokken. Statsbygg har ansvaret for regulering, prosjektering og bygging av nybygget p\u00e5 vegne av N\u00e6rings- og fiskeridepartementet. Figur 1. Planomr\u00e5de markert i oversiktskart. Figur 2. Tomt for Nybygg HI/Fdir. er markert med r\u00f8dt, og Havnelageret med lilla. 1 Planomr\u00e5det ligger p\u00e5 Dokken ved Puddefjorden, helt s\u00f8rvest i Bergenhus bydel. Omr\u00e5det er i dag brukt til havne- og lagervirksomhet. I tr\u00e5d med arealstrategien for Dokken er Havnelageret planlagt for allmennyttig form\u00e5l og utredes som del av planprogram og reguleringsplan for HI/Fdir. Akvariet i Bergen \u00f8nsker \u00e5 v\u00e6re samlokalisert med Hi/Fdir p\u00e5 Dokken, og har signalisert til Bergen kommune at de \u00f8nsker \u00e5 etablere et nytt Verdenshavsenter i dagens Havnelager. Bystyret har tidligere gitt positive signaler om \u00e5 vurdere arealer til Akvariet p\u00e5 Dokken. Utredning av mulig fremtidig bruk av Havnelageret som Verdenshavsenteret inng\u00e5r p\u00e5 bakgrunn av dette som en del av planarbeidet. De planlagte tiltakene utl\u00f8ser krav til konsekvensutredning. Dette planprogrammet er felles for nybygg for HI/Fdir og for ny bruk av Havnelageret. B\u00e5de HI/Fdir og Akvariet er lokalisert p\u00e5 Nordnes i dag. HI er spredt p\u00e5 mange ulike bygg der mange ikke lenger er hensiktsmessige for virksomheten. Akvariets lokaler og tekniske anlegg er preget av stor slitasje og er i kritisk d\u00e5rlig stand, og med en bygningsmasse som ikke er energieffektiv nok til \u00e5 tilfredsstille moderne krav til bygg. Hensikten med planarbeidet: - Regulere for nybygg for HI/Fdir, med tilh\u00f8rende havnefasiliteter - Utrede og avklare om og hvordan Havnelageret kan tas i bruk til andre form\u00e5l, og mulig ny lokasjon for Verdenshavsenteret - Utrede og avklare adkomst og teknisk infrastruktur for disse to byggene, samt se p\u00e5 mulighetene for sambruk og fordeler ved samlokalisering - Sikre allmennhetens tilgjengelighet i, gjennom og forbi omr\u00e5det, i henhold til arealstrategien - Sikre tilstrekkelig kaiareal for logistikk knyttet til h\u00e5ndtering av skip - Utrede plassering av sm\u00e5b\u00e5thavn til HI/Fdir - Sikre arealbehov i anleggsfasen, inkludert midlertidig adkomst - Vurdere eventuelt brohode for gang-/sykkelbru over Puddefjorden Overordnede f\u00f8ringer og p\u00e5g\u00e5ende parallelle planprosesser Kommuneplanens arealdel (KPA 2018) Planomr\u00e5det er i kommuneplanens arealdel (KPA 2018) i hovedsak avsatt til havneform\u00e5l, mens mindre deler av omr\u00e5det er avsatt til byfortettingssone. Dokken er i tillegg underlagt hensynssone for omr\u00e5der under omforming/transformasjon der det forutsettes helhetlig planlegging. Dokken 2050 \u2013 overordnet strategi (vedtatt 28.04.2021 sak 116/21) Overordnet strategi setter utviklingsm\u00e5l for transformasjon og byutvikling p\u00e5 Dokken og gir retning, rammer og f\u00f8ringer for utviklingsarbeidet. Visjoner og m\u00e5l f\u00f8lges opp i planarbeidet med omr\u00e5dereguleringen. Arealstrategi for Dokken (vedtatt 22.02.2023 sak 46/23) Arealstrategien for Dokken bygger videre p\u00e5 utviklingsm\u00e5lene i overordnet strategi, og viser en mulig disponering for omr\u00e5det. Arealstrategien er ikke juridisk bindende, men Bystyret gjorde vedtak i 2022 om at denne skal v\u00e6re f\u00f8rende for arealplaner innenfor omr\u00e5det. Parallell planprosess med omr\u00e5deregulering for Dokken s\u00f8r Planarbeidet skal g\u00e5 parallelt med utarbeidelse av offentlig omr\u00e5deregulering for Dokken s\u00f8r. Det er i stor grad overlapp mellom planomr\u00e5dene for omr\u00e5deregulering og detaljregulering (figur 3). Planprogrammene for de to planforslagene ble lagt ut til offentlig ettersyn samtidig, og planprosessene skal i utgangspunktet f\u00f8lge hverandre frem mot utleggelse til offentlig ettersyn. 2 Figur 3. Planomr\u00e5de Hi/FDIR i r\u00f8dt, omr\u00e5deregulering Dokken s\u00f8r i lilla Prosess Det ble varslet oppstart 16.12.2023, og forslag til planprogram ble samtidig lagt ut til offentlig ettersyn. Det kom inn 8 private merknader og 19 uttalelser fra h\u00f8ringsparter. Merknadene og uttalelsene er oppsummert og kommentert av plankonsulent i merknadsskjema datert 02.04.2024. I uttalelsene og merknadene som gjelder planprogrammet blir det i hovedtrekk pekt p\u00e5 f\u00f8lgende: - Vestland fylkeskommune og Statens vegvesen legger til grunn at hovedl\u00f8sning for kollektivsystem, mobilitet, veg og trafikk blir fastsatt i omr\u00e5dereguleringen, og at detaljreguleringen forholder seg til dette. - Fire nye utredningstemaer ble spilt inn: o Natur og vannmilj\u00f8 (Bergen vann) o Helsekonsekvenser (Helsevernenheten) o Byform og arkitektur (Byarkitekten) o Framkommelighet i farvann (Kystverket) - Byarkitekten ber om tydeliggj\u00f8ring av alternativer. - Byantikvaren ber om at et av KU-alternativene legger til grunn bevaring av skur 22 og 23. - Bymilj\u00f8etaten vurderer at planomr\u00e5det b\u00f8r utvides til \u00e5 inkludere bussholdeplass p\u00e5 Puddefjordsbroen. - Klimaetaten ber om at det utarbeides klimagassberegninger for de ulike alternativene for nybygg. Det ble avholdt et informasjonsm\u00f8te om planprogram og videre planarbeid den 10.01.2024. M\u00f8tet ble holdt i samarbeid med Plan- og bygningsetaten som presenterte arbeidet med omr\u00e5deregulering for Dokken s\u00f8r. Hovedinnholdet i planprogrammet Planarbeidet krever konsekvensutredning, jf. forskrift om konsekvensutredning \u00a7 6 b. Etter \u00a7 6 b. skal reguleringsplaner etter plan- og bygningsloven for tiltak i vedlegg I konsekvensutredes. Planarbeidet legger opp til tiltak som er listet opp i forskriftens vedlegg I punkt 24: \u00abN\u00e6ringsbygg, bygg for offentlig eller privat tjenesteyting og bygg til allmennyttige form\u00e5l med et bruksareal p\u00e5 mer enn 15 000 m2\u00bb Planprogrammet skal fastsette hvordan det videre planarbeidet skal foreg\u00e5, hvilke temaer som skal utredes, hvilke metoder som skal benyttes for utredningene samt prosess og medvirkningsopplegg. Planforslag med konsekvensutredning skal s\u00e5 utarbeides p\u00e5 bakgrunn av det fastsatte planprogrammet. 3 Utover 0-alternativet, som er dagens situasjon, er det foresl\u00e5tt to alternativer (figur 4 og 5) som skal konsekvensutredes. Begge utredningsalternativene tar utgangspunkt i: - Det samme tomtearealet p\u00e5 ca. 12 000 m2 for nybygg HI/Fdir. - Det samme totale arealbehovet for HI/Fdir (ca. 47 000 m2 BTA). - Havnelageret bevares, men med ulik grad av p\u00e5bygg/tilbygg. Eksisterende areal for Havnelageret er ca. 23.500 m2 BRA. De to alternativene er ulike p\u00e5 f\u00f8lgende punkter: - Fotavtrykk. - Utvidelse av bygg under vann for havnelageret. - Avstand til kaifront og tilgjengelig areal til byrom/park. - Oppdeling av bygningsmasse/passasjer p\u00e5 tvers. - Byggeh\u00f8yder. - Plassering av sm\u00e5b\u00e5thavn. Figur 4. Alternativ 1 Figur 5. Alternativ 2 Alternativ 1 (figur 4) Alternativ 1 bygger p\u00e5 et konsept for nybygg for HI/Fdir utviklet i forbindelse med programmeringsfasen. Dette alternativet representerer en situasjon med flere bygninger som forbindes over bakkeplan, og med ulik st\u00f8rrelse og bruk av mellomrommene mellom bygningene. Den nordligste passasjen vises her som mer \u00e5pen og allment tilgjengelig, mens de to andre er overdekkete og kun tidvis tilgjengelige. I dette alternativet ligger tomten og bygget n\u00e6r kaikanten uten areal til park/byrom, som er vist i arealstrategien, utover havnepromenade. Sm\u00e5b\u00e5thavnen er i dette alternativet plassert rett s\u00f8r for nybygget. I alternativ 1 er Havnelageret vist i en variant som i hovedsak beholder eksisterende bebyggelse, med noe utvidelse p\u00e5 tak, under bakkeplan og ut i sj\u00f8en. Alternativ 2 (figur 5) Alternativ 2 bygger p\u00e5 samme romprogram og arealbehov som alternativ 1, men representerer en situasjon der bygningskroppen trekkes lenger vekk fra kaikanten med plass til offentlig park/byrom mot sj\u00f8en, i tr\u00e5d med arealstrategien. For \u00e5 f\u00e5 til det med samme fotavtrykk som alternativ 1, g\u00e5r den ut over tomtens grenser slik tomten er vist, og p\u00e5virker andre elementer vist i arealstrategien. Det gjelder for eksempel illustrasjonen i arealstrategien som viser at bygningen strekker seg lenger mot s\u00f8r-\u00f8st og p\u00e5virker gatestruktur, bybanetras\u00e9 og kvartalene. Dette alternativet har ogs\u00e5 mer varierte h\u00f8yder og h\u00f8yere totalh\u00f8yde enn alternativ 1. Sm\u00e5b\u00e5thavnen er i dette alternativet plassert nordvest for Havnelageret. I alternativ 2 er Havnelageret vist i en variant som i hovedsak beholder eksisterende 4 bebyggelse, med st\u00f8rre utvidelse p\u00e5 tak enn alternativ 1, utvidelse under bakken, men uten utvidelse i sj\u00f8en. Arealstrategi-scenario I planprogrammet legges det opp til \u00e5, i tillegg til \u00e5 utrede alternativene opp mot dagens situasjon, ogs\u00e5 utrede alternativene opp mot arealstrategien for Dokken (figur 6 og 7). Arealstrategi-scenariet inneholder ulike alternativer for kollektivtras\u00e9 og gang- og sykkelbro over Puddefjorden. Slik vil man f\u00e5 belyst b\u00e5de hvilke konsekvenser tras\u00e9ene og gang- og sykkelbro f\u00e5r for nybygget, og hvordan nybygget p\u00e5virker kollektivtras\u00e9en og gang- og sykkelbroen. Figur 6. Alternativ 1 med arealstrategi-scenario Figur 7. Alternativ 2 med arealstrategi-scenario Utredningstema F\u00f8lgende tema vil konsekvensutredes etter h\u00e5ndbok for konsekvensutredninger av klima og milj\u00f8, M-1941: - Landskap/bylandskap - Kulturmilj\u00f8 I tillegg til konsekvensutredningsdelen skisserer planprogrammet at det skal gjennomf\u00f8res tematiske unders\u00f8kelser (TU) for \u00e5 vurdere virkningene av tiltaket, b\u00e5de mot dagens situasjon (0-alternativet) og basert p\u00e5 et scenario for en fremtidig situasjon, som tar utgangspunkt i arealstrategien for Dokken. F\u00f8lgende tema utredes i TU-delen: - Nasjonalt og internasjonalt fastsatte milj\u00f8m\u00e5l - Naturmangfold - Lokalklima - Friluftsliv og byliv, inkl. barn og unges interesser - Forurensing - Energibehov/-l\u00f8sninger - Transportbehov og mobilitet - Teknisk infrastruktur - Klimagassutslipp - B\u00f8lger og stormflo - Beredskap og ulykkesrisiko - Parallell havnedrift og anleggsfasen - Arkitektur og byform - Gang og sykkelbro over Puddefjorden - Lokalisering av Bybanen 5 Medvirkning Plan for medvirkning er grundig beskrevet under punkt 6 i planprogrammet. Deler av medvirkningsopplegget vil v\u00e6re koordinert og samordnet med omr\u00e5dereguleringen for Dokken s\u00f8r. Diagrammet (figur 8) under er hentet fra planprogrammet og skisserer medvirkningspunkter og milep\u00e6ler gjennom planprosessen. Figur 8. Medvirkningsdiagram Fagetatens vurdering og anbefaling: Plan- og bygningsetaten (PBE) har utarbeidet et grundig fagnotat, som ligger ved saken. Under vil bare de viktigste vurderingene gjengis. For mer detaljerte opplysninger om PBE sine vurderinger blir det vist til fagnotatet i sin helhet. PBE vurderer at innhold i planforslag, det ber\u00f8rte omr\u00e5det og de problemstillingene som anses som viktige for milj\u00f8 og samfunn er dekkende beskrevet. Etter PBE sin vurdering er det positivt at utredningsprogrammet, i tillegg til \u00e5 utrede alternativene opp mot dagens situasjon, vil utrede alternativene opp mot arealstrategien for Dokken. PBE slutter seg til foresl\u00e5tt metodikk, og vurderer at det legges opp til et grundig utredningsprogram. PBE har i den tidligere dialogen med forslagsstiller etterspurt st\u00f8rre ulikheter mellom utredningsalternativene, s\u00e6rlig med tanke p\u00e5 fotavtrykk for nybygget til HI/Fdir. Forslagsstiller har p\u00e5 sin side vist til at nybygget har et spesialisert romprogram som i stor grad er dimensjonerende for fotavtrykk, og at et alternativ med redusert fotavtrykk derfor vil v\u00e6re et urealistisk alternativ. PBE aksepterer foresl\u00e5tte alternativer, men vil understreke behovet for \u00e5 bryte opp bygningsmassen og redusere fasadelengder, slik at nybygget p\u00e5 en bedre m\u00e5te kan innlemmes i en framtidig bystruktur. Ved h\u00f8ring av planprogrammet er det kommet innspill p\u00e5 flere utredningstemaer som \u00f8nskes inkludert i konsekvensutredningen, jf. oppsummering av innkomne merknader. Temaene er vurdert \u00e5 ikke v\u00e6re relevant \u00e5 ta inn i konsekvensutredningsdelen, men flere av temaene skal utredes som del av de tematiske unders\u00f8kelsene (TU). Plan- og bygningsetatens forslag til vedtak: 1. I medhold av plan- og bygningsloven \u00a7 12-9 fastsettes forslag til planprogram for: Bergenhus, Gnr. 164, Bnr. 3 m. fl., Dokken, nybygg Havforskningsinstituttet og Fiskeridirektoratet datert 03.04.2024. \u00d8konomiske konsekvenser: Fastsetting av planprogram har ingen direkte \u00f8konomiske konsekvenser for Bergen kommune. 6 Byr\u00e5dens vurdering og anbefaling/konklusjon: Lokaliseringen av Havforskningsinstituttet (HI) og Fiskeridirektoratet (Fdir) p\u00e5 Dokken vil v\u00e6re sentral i \u00e5 utvikle identiteten til det ny byomr\u00e5det i Bergen. Tidlig etablering av disse n\u00f8kkelvirksomhetene vil generere mange arbeidsplasser og skape et godt grunnlag for videre n\u00e6ringsaktivitet og byliv. Byr\u00e5den er derfor positiv til planarbeidet og det som er foresl\u00e5tt i planprogrammet. Byr\u00e5den stiller seg i hovedsak bak Plan- og bygningsetaten sine vurderinger, men vil kommentere noen forhold utdypende. Forholdet til arealstrategi for Dokken Arealstrategien for Dokken ble vedtatt 22.02.2023. Hovedgrepene og prinsippavklaringene i arealstrategien skal, sammen med Dokken 2050 - Overordnet strategi og andre styrende dokument v\u00e6re f\u00f8rende for videre planlegging av og i omr\u00e5det. Det er i arealstrategien lagt opp til et finmasket rutenett mellom byggene og en offentlig tilgjengelig sj\u00f8promenade. Byrom skal utformes slik at de oppleves som lyse, \u00e5pne, tilgjengelige og inkluderende. I tillegg b\u00f8r f\u00f8rsteetasjer som vender ut mot viktige gangakser aktiviseres og v\u00e6re innbydende. Byr\u00e5den er opptatt av at detaljregulering for HI/Fdir skal f\u00f8lge opp prinsippene i arealstrategien og at ny bebyggelse blir utformet med gode kvaliteter, i tr\u00e5d med KPA 2018 og Arkitekturstrategien. Byr\u00e5den forventer at det i planarbeidet sikres at ny bebyggelse f\u00e5r en god arkitektonisk utforming, med vekt p\u00e5 kulturhistorisk og stedstilpasset arkitektur. Byr\u00e5den er ogs\u00e5 opptatt av hvordan nybygget skal tilpasses omgivelsene det skal st\u00e5 i, b\u00e5de p\u00e5 kort og lang sikt. For \u00e5 oppn\u00e5 et finmasket gangnett og gode byrom, som er viktige prinsipper i arealstrategien, er det viktig at bygningsmassen brytes tilstrekkelig opp. Det m\u00e5 legges til grunn at oppf\u00f8ringen av det nye bygget ikke skal forringe kvaliteten p\u00e5 de fremtidige offentlige uterommene, eller skape hindringer for \u00e5 sikre tilstrekkelige solforhold, et godt bo- og bymilj\u00f8 og muligheter for utsikt i forbindelse med annen utvikling p\u00e5 Dokken. Byr\u00e5den anser det som viktig at kaifronten blir offentlig tilgjengelig, og at dette skal kunne forenes med behovet for periodevis avstenging av kaien i forbindelse med lasting p\u00e5 skip, som det er \u00e5pnet for i arealstrategien. Det anses som positivt at friluftsliv, herunder adkomst til omr\u00e5det og til sj\u00f8 inng\u00e5r som en del av de tematiske vurderingene som skal gj\u00f8res i planarbeidet. Byr\u00e5den ser at det i alternativene er fors\u00f8kt \u00e5 hensynta mange av prinsippene i arealstrategien, og forene dette med de tekniske kravene til bygningskroppen for \u00e5 oppn\u00e5 et funksjonelt bygg. Etter byr\u00e5dens vurdering inneholder begge alternativene positive elementer, som danner et godt grunnlag for videre arbeid. Byr\u00e5den er likevel enige med PBE om at det m\u00e5 arbeides videre med bygningsmassen og de tilh\u00f8rende havnefasilitetene, for bedre \u00e5 tilpasse de til en framtidig bystruktur, samt visjonene og premissene fastsatt i arealstrategien. Bergen bystyre har gjennom merknad til vedtaket av KDP Kollektiv vest, i m\u00f8tet 10.04.2024 (sak 100/24), gitt signaler om at det skal arbeides videre med en l\u00f8sning hvor kollektivtras\u00e9en plasseres n\u00e6rt eller p\u00e5 dagens Puddefjordsbro. Byr\u00e5den understreker viktigheten av at KU-alternativene m\u00e5 samkj\u00f8res med omr\u00e5dereguleringen for Dokken, og at f\u00f8ringene fra vedtak av KDP Kollektiv vest m\u00e5 innarbeides i planarbeidet der det er relevant. Alternativ bruk av havnelageret I transformasjonen av Dokken vil Havnelageret spille en viktig rolle som en mark\u00f8r i nabolaget, et s\u00e6rpreget bygg som egner seg til ombruk til kulturform\u00e5l, publikumsrettet virksomhet, enkelte idrettsform\u00e5l, n\u00e6ring og andre funksjoner. Den sentrale plasseringen og den rike historien gj\u00f8r Havnelageret til et naturlig knutepunkt og et symbol p\u00e5 overgangen fra en industriell fortid til en b\u00e6rekraftig fremtid. 7 Byr\u00e5den anser det som positivt at Havnelageret er inkludert i planavgrensningen til foreliggende detaljregulering. Det er til varsel om oppstart og h\u00f8ring av planprogram kommet inn en rekke merknader knyttet til alternativ bruk av Havnelageret, dersom det ikke, eller bare delvis, skal disponeres til Verdenshavsenteret. Byr\u00e5den ser at bruken av Havnelageret vil ha stor betydning for utforming av byrom og gater, som m\u00e5 ses i sammenheng med utviklingen av prosjektet til HI/Fdir, og at dette blir et viktig tema i det videre planarbeidet. Det er i planprogrammet foresl\u00e5tt \u00e5 utrede og avklare om og hvordan Havnelageret kan tas i bruk til allmennyttige form\u00e5l. Byr\u00e5den mener det er viktig at fastsetting av rammer for ny bruk av Havnelageret gj\u00f8res i tr\u00e5d med det som er vedtatt i arealstrategien for Dokken. I arealstrategien er det \u00e5pnet for at Havnelageret benyttes til kulturform\u00e5l, publikumsrettet virksomhet, enkelte idrettsform\u00e5l, n\u00e6ring og andre funksjoner. Form\u00e5lsformuleringene i planprogrammet m\u00e5 derfor endres (vedtakspunkt 1. a) f\u00f8r kunngj\u00f8ring av fastsatt planprogram. Medvirkning og prosess Det er allerede gjennomf\u00f8rt mange gode medvirkningstiltak for utviklingen av Dokken, og byr\u00e5den har h\u00f8ye forventinger for det videre medvirkningsarbeidet som skal gjennomf\u00f8res i forbindelse med b\u00e5de denne detaljreguleringen og omr\u00e5dereguleringen for Dokken s\u00f8r. Det forutsettes at den tette koordineringen og samarbeidet mellom planene fortsetter i den videre planprosessen. Byr\u00e5den er positiv til det skisserte medvirkningsopplegget i planprogrammet, og ser frem til en god og inkluderende medvirkningsprosess i forbindelse med det videre planarbeidet. Det vil gi et viktig grunnlag for utarbeidelsen av planforslaget fram mot sluttbehandling. Konklusjon Byr\u00e5den vurderer at det samlet sett er utarbeidet et godt forslag til planprogram. Nybygget, sammen med et transformert Havnelager vil gi positive ringvirkninger for utviklingen p\u00e5 Dokken. Fordi nybygget vil v\u00e6re f\u00f8rst ute p\u00e5 Dokken er byr\u00e5den opptatt av at det gjennom planarbeidet vises at bygget vil fungere b\u00e5de i en n\u00e5situasjon og i en fremtidig situasjon. Byr\u00e5den mener derfor det er viktig at den vedtatte arealstrategien for Dokken legges til grunn i det videre planarbeidet, og at planlegging av ny bebyggelse innordner seg de premissene som er fastsatt der. Planprogrammet anbefales derfor fastsatt. Vedtakskompetanse: Det g\u00e5r fram av byr\u00e5dets fullmakter som kollegium, vedtatt 22.04.2021, sak 1119/21 at: \u00abByr\u00e5det fastsetter planprogram for private reguleringsplaner med vesentlige virkninger for milj\u00f8 og samfunn (...), jf. plan- og bygningsloven (plandelen) \u00a7\u00a7 12-9 og 4-1\u00bb. Byr\u00e5d for byutvikling innstiller til byr\u00e5det \u00e5 fatte f\u00f8lgende vedtak: I medhold av plan- og bygningsloven \u00a7 12-9 fastsettes forslag til planprogram for: Bergenhus, Gnr. 164, Bnr. 3 m. fl., Dokken, nybygg Havforskningsinstituttet og Fiskeridirektoratet (planID 71350000) datert 03.04.2024, med f\u00f8lgende endringer: a) Det m\u00e5 i planprogrammet presiseres at fremtidig bruk av Havnelageret kan omfatte kulturform\u00e5l, publikumsrettet virksomhet, enkelte idrettsform\u00e5l, n\u00e6ring eller andre funksjoner. b) Planprogrammet m\u00e5 oppdateres i henhold til byr\u00e5dets vedtak f\u00f8r kunngj\u00f8ring. Dato: 21. mai 2024 8 Christine Kahrs Byr\u00e5d for byutvikling Dokumentet er godkjent elektronisk. Vedlegg: Fagnotat datert 16.04.2024 med f\u00f8lgende vedlegg: Forslag til planprogram datert 03.04.2024 Merknadsskjema datert 02.04.2024 9 "
}