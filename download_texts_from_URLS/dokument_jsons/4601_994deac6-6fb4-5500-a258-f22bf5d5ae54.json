{
  "dokument_id": "994deac6-6fb4-5500-a258-f22bf5d5ae54",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l fra Thor Haakon Bakke (MDG) om rekruttering av personer med minoritetsbakgrunn til jobb i skolen",
  "url": "https://bergen.kommune.no/politikere-utvalg/api/fil/bk360/12064571/Svar-pa-skriftlig-sporsmal-fra-Thor-Haakon-Bakke-MDG-om-rekruttering-av-personer-med-minoritetsbakgrunn-til-jobb-i-skolen",
  "tekst": " Seksjon for strategi, utvikling og utredning (SUU) Til Intern korrespondanse Bystyrets kontor V\u00e5r referanse: 2025/113232-3 Saksbehandler: Laila Revheim Samset Fra Dato: 18. februar 2025 Byr\u00e5d for barnehage og skole Svar p\u00e5 skriftlig sp\u00f8rsm\u00e5l fra Thor Haakon Bakke (MDG) om rekruttering av personer med minoritetsbakgrunn til jobb i skolen I forbindelse med sak 47/25 har representanten sjekket ut hvordan HR-meldingen fra 2019 er fulgt opp. I en byr\u00e5dssak, 1175/20, ble det meldt 12 saker som skulle f\u00f8lge opp HR- meldingen. Sp\u00f8rsm\u00e5l til byr\u00e5den: 1. Hvordan er tematikken \u00abmangfolds-, inkluderings- og likestillingsstrategi p\u00e5 arbeidsgiveromr\u00e5det\u00bb fulgt opp siden 2020? 2. Vil byr\u00e5det foreta seg noe aktivt for \u00e5 rekruttere flere med minoritetsbakgrunn til jobb i skolen? 3. Har byr\u00e5det tenkt \u00e5 f\u00f8lge opp HR-meldingen fra 2019, ved for eksempel \u00e5 utarbeide nye saker, planer, strategier eller meldinger? Svar fra byr\u00e5den: 1. Byr\u00e5det arbeider for at alle innbyggerne i Bergen skal f\u00f8le seg inkludert og respektert. \u00c5 ha en jobb er et viktig element i forhold til dette. Byr\u00e5dets m\u00e5l er at Bergen kommune skal v\u00e6re en attraktiv og trygg arbeidsplass. Sp\u00f8rsm\u00e5lene fra sp\u00f8rrer er ogs\u00e5 forelagt Byr\u00e5dsleders avdeling, som har gitt innspill til hvordan HR-meldingen f\u00f8lges opp fra arbeidsgiversiden (sp\u00f8rsm\u00e5lene 1 og 3). Sp\u00f8rrer viser til byr\u00e5dssaken Oppf\u00f8lging av HR- meldingen \"Et arbeidsliv i endring\" som ble lagt fram av byr\u00e5det Valhammer og vedtatt 18.06.2020( B-sak 1175/20). Det er ogs\u00e5 lagt fram to planer rettet mot innbyggere og tjenester innen likestillings- og mangfoldsomr\u00e5det. Disse er Plan for likestilling i mangfoldsbyen Bergen (B-sak 202/23), og Regnbuebyen Bergen. Plan for kj\u00f8nns- og seksualitetsmangfold 2023- 2027 (B-sak 354/2. I begge disse planene er det diskutert sp\u00f8rsm\u00e5l knyttet til inkludering og arbeidsliv, og kommunens rolle som arbeidsgiver har v\u00e6rt et viktig perspektiv i planarbeidet. Arbeidet med \u00e5 fremme likestilling og hindre diskriminering er ellers en integrert del av prosessene innen arbeidsgiveromr\u00e5de, og blant annet forankret i kommunens personalreglement. Ledere med personalansvar har ansvar for \u00e5 f\u00f8lge opp sine ansatte og gj\u00f8re vurderinger knyttet til likestilling, inkludering og mangfold i hverdagen. Det krever at den generelle bevisstheten rundt disse problemstillingene er h\u00f8y. En viktig del av dette arbeidet er \u00e5 lage systemer som hjelper ledere til \u00e5 f\u00f8lge opp sine ansatte p\u00e5 en enkel m\u00e5te. Mangfold og inkludering er tema som for eksempel tas opp i kursrekken \u00abNy som leder\u00bb, som er et obligatorisk oppl\u00e6ringsprogram for nye ledere i kommunen. Mangfold er ogs\u00e5 et tema i rekrutteringskursene og grunnkurs i arbeidsmilj\u00f8. Byr\u00e5det \u00f8nsker ogs\u00e5 \u00e5 jobbe for et mer inkluderende arbeidsliv, noe som for eksempel inneb\u00e6rer \u00e5 gi muligheter til personer med \u00abhull\u00bb i CV\u2019en. Byr\u00e5det har satt i verk et n\u00e6rv\u00e6rsprosjekt for \u00e5 jobbe med nettopp dette. En del av n\u00e6rv\u00e6rsarbeidet omhandler det \u00e5 se etter l\u00f8sninger som tar hensyn til at ansatte i kommunen har ulike utfordringer og muligheter knyttet til blant annet alder, livsfase og kj\u00f8nn. Byr\u00e5det understreker at Bergen kommune som arbeidsgiver har en aktivitetsplikt i tr\u00e5d med likestillings- og diskrimineringsloven for \u00e5 fremme likestilling og hindre diskriminering p\u00e5 alle grunnlagene som er omfattet av loven og at det jobbes systematisk med dette. 2. Ansettelsesprosessen og arbeidet med \u00e5 rekruttere medarbeidere st\u00e5r s\u00e6rlig sentralt i arbeidet med \u00e5 hindre diskriminering og \u00f8ke mangfoldet blant de ansatte i kommunen. Det inneb\u00e6rer b\u00e5de \u00f8kt oppmerksomhet p\u00e5 kvalifikasjonskrav og p\u00e5 hvordan rekrutteringen gjennomf\u00f8res. Blant annet kan det v\u00e6re n\u00f8dvendig med s\u00e6rskilte tiltak overfor noen grupper arbeidss\u00f8kere for \u00e5 styrke deres mulighet for jobb. Alle som rekrutterer i Bergen kommune skal f\u00f8lge veilederen som gjelder for av stillinger, kravspesifikasjoner, annonsering og s\u00f8kerbehandling. I arbeidet med \u00e5 rekruttere til stillinger i Bergen kommune skal s\u00f8kere med migrasjonsbakgrunn vurderes, og det skal ogs\u00e5 krysses av i rekrutteringsverkt\u00f8yet (webcruiter) for at dette er gjort. For s\u00f8kere som har krysset av for innvandrerbakgrunn i sine s\u00f8knader er det reglene for s\u00e6rskilt behandling som gjelder. De g\u00e5r n\u00e6rmere frem av personalreglementet pkt. 3.4 at s\u00f8knader fra personer med innvandrerbakgrunn gis s\u00e6rlig oppmerksomhet i utvelgelsesprosessen, og at minst \u00e9n kvalifisert s\u00f8ker med innvandrerbakgrunn skal kalles inn til intervju. Byr\u00e5d for barnehage og skole har tillit til at den enkelte skole, med bakgrunn i de generelle reglene for rekrutteringsarbeid, legger opp til gode prosesser. 3. HR-meldingen er en viktig melding for byr\u00e5det med tanke p\u00e5 utvikling av arbeidsgiverstrategier og satsinger p\u00e5 en rekke omr\u00e5der. Form\u00e5let er \u00e5 utvikle organisasjonen og et arbeidsliv i Bergen kommune som kan m\u00f8te fremtidens utfordringer og \u00f8kt kompleksitet. Byr\u00e5det vil her nevne N\u00e6rv\u00e6rsprosjektet, Lederutviklingsprogram, plan og systematisk og strategisk HMS-arbeid, H\u00d8I-prosjektet (systembytte/bruk av ny teknologi) og strategisk kompetanseforvaltning som arbeid som er iverksatt og p\u00e5g\u00e5r med bakgrunn i HR-meldingen. Byr\u00e5det planlegger en status/l\u00f8ypemelding til HR- meldingen h\u00f8sten 2025. Daniel C. E. H\u00e4gglund - Byr\u00e5d for barnehage og skole Dokumentet er godkjent elektronisk. "
}