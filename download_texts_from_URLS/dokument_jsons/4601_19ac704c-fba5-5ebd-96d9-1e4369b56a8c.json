{
  "dokument_id": "19ac704c-fba5-5ebd-96d9-1e4369b56a8c",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 26 fra Christine \u00d8degaard (MDG)  om  utslipp i kommunal helsesektor - Utvalg for helse og sosial 2024",
  "url": "https://bergen.kommune.no/politikere-utvalg/api/fil/bk360/10052850/Svar-pa-skriftlig-sporsmal-nr-26-fra-Christine-Odegaard-MDG-om-utslipp-i-kommunal-helsesektor-Utvalg-for-helse-og-sosial-2024",
  "tekst": " BEHO - Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/42956-3 Saksbehandler: Bernt Albert Tungodden Fra Dato: 10. mars 2024 Byr\u00e5d for eldre, helse og omsorg Svar p\u00e5 skriftlig sp\u00f8rsm\u00e5l nr. 26 fra Christine \u00d8degaard (MDG) om utslipp i kommunal helsesektor - Utvalg for helse og sosial 2024 For \u00e5 kunne kutte utslipp i kommunale tjenester er det helt n\u00f8dvendig med gode verkt\u00f8y for \u00e5 gjenkjenne og finne hvor disse utslippene best kan kuttes. Utslippsdata som er presentert p\u00e5 en tilgjengelig m\u00e5te, kan brukes som styringsverkt\u00f8y av nasjonale helsemyndigheter, helseforetak og kommuner. Helsedirektoratet og Helse S\u00f8r-\u00d8st har med hjelp av studentpraktikanter i Deloitte utviklet et visningsverkt\u00f8y (dashboard) for \u00e5 illustrere utslipp fra ulike kilder, fordelt p\u00e5 sykehus og helseforetakene (9). Helse S\u00f8r-\u00d8st har videreutviklet konseptet til et offentlig tilgjengelig interaktivt verkt\u00f8y som viser m\u00e5loppn\u00e5else i helseforetakene (10). Spesialisthelsetjenestens klima- og milj\u00f8m\u00e5l 2030: https://app.powerbi.com/view?r=eyJrIjoiNTAzNjYxYzQtZjJhNS00NWMxLWIwZjQtMjQwNDgy MTJmYWYzIiwidCI6IjdmOGU0Y2YwLTcxZmItNDg5Yy1hMzM2LTNmOTI1MmE2MzkwOCIsI mMiOjh9&pageName=ReportSection3d46476dc98c4cc1a972 Sp\u00f8rsm\u00e5l til byr\u00e5den: 1. Vil Bergen Kommune ta i bruk dette eller et tilpasset verkt\u00f8y for \u00e5 bedre oversikten over utslipp i kommunal helsesektor? 2. Hvordan jobber byr\u00e5det for \u00e5 kutte utslippene fra denne sektoren? Svar fra byr\u00e5den: 1. Det er viktig at registrering og rapportering av data knyttet til viktige m\u00e5lsettinger skjer p\u00e5 en robust og effektiv m\u00e5te gjennom kommunens etablerte styringssystemer. En er godt kjent med hvordan slike verkt\u00f8y som her er nevnt kan brukes. Arbeidet med slike verkt\u00f8y m\u00e5 sees i sammenheng med \u00f8vrige tiltak og prioriteringer som er knyttet til Handlingsplanen for Gr\u00f8nn strategi, som ble vedtatt av bystyret i juni 2023. 2. Byr\u00e5det jobber m\u00e5lbevisst for \u00e5 redusere utslippene der dette er mulig. Fokus er p\u00e5 utslippsfrie biler, s\u00e6rlig i hjemme- og dagsentertjenestene som har et stort daglig transportbehov. Elbil-andelen er n\u00e5 p\u00e5 97 %. P\u00e5 sykehjemmene jobbes det aktivt for \u00e5 redusere matsvinn, som bidrar til mindre avfall. Sammen med Innkj\u00f8p konsern stilles krav til utslippsfrie l\u00f8sninger i anskaffelser. Innkj\u00f8p konsern stiller ellers krav til merkeordninger for milj\u00f8, utslippsfri levering, h\u00f8yeste euroklasse for bruk av store biler, krav til emballasjen etc. Sammen med Etat for utbygging stilles krav til utslippsfrie byggeplasser ved bygg som er bestilt av v\u00e5r avdeling eller andre avdelinger i kommunen. Bygg og bygningselementer, samt inventar gjenbrukes i den grad dette er mulig og \u00f8konomisk forsvarlig. Byr\u00e5dsavdelingen har sammen med Klimaetaten deltatt p\u00e5 m\u00f8te med Helsedirektoratet som skal lage en veileder til hvordan kommunehelsetjenesten kan ta ned klimaavtrykket. Denne er planlagt \u00e5 komme i l\u00f8pet av \u00e5ret, med r\u00e5d om konkrete tiltak som kommunene kan jobbe utfra. Signaler fra dette arbeidet viser at det dreier seg om tiltak kommunen allerede er i gang med. Marte Joan Monstad - Byr\u00e5d for eldre, helse og omsorg Dokumentet er godkjent elektronisk. "
}