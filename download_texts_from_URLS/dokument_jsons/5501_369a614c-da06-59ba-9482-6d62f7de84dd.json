{
  "dokument_id": "369a614c-da06-59ba-9482-6d62f7de84dd",
  "doc_type": "case_presentation",
  "kommune": 5501,
  "tittel": "Etablering av kommunale boliger til form\u00e5l flyktningeboliger - Godkjenning forenklet konseptutredning",
  "url": "https://innsyn.tromso.kommune.no/application/getMoteDokument?dokid=2001469115",
  "tekst": "Arkivsaksnr. 23/14877-1 Saksbehandler Mathias Sletten Saksgang M\u00f8tedato Kommunestyret 25.10.2023 Formannskapet 23.10.2023 Oppvekst- og utdanningsutvalget 20.10.2023 Kommune- og byutviklingsutvalget 19.10.2023 Helse- og velferdsutvalget 18.10.2023 Etablering av kommunale boliger til form\u00e5l flyktningeboliger. Godkjenning forenklet konseptutredning. Instilling til vedtak: 1. Forenklet konseptutredning for utbygging av kommunale boliger til form\u00e5l flyktningeboliger p\u00e5 lokasjoner Bymyra, Maskinistvegen, Roald Amundsens gate, Tryms veg og Tindvegen godkjennes. 2. Forprosjekt med godkjenning av budsjettramme fremlegges for politisk godkjenning n\u00e5r det foreligger, enten helhetlig eller for de enkelte delprosjekter. 3. Prosjektet bevilges 5,5 MNOK for \u00e5 inng\u00e5 n\u00f8dvendige kontrakter for \u00e5 opprettholde planlagt fremdrift i p\u00e5vente av videre politisk behandling. Midlene dekkes over midler avsatt til Sm\u00e5hus i Handlingsprogram. Stig Tore Johnsen Mette Moh\u00e5g Kommunedirekt\u00f8r Direkt\u00f8r for Bymilj\u00f8 1 Hva saken gjelder Saken gjelder bygging av nye kommunale boliger med tilh\u00f8rende uterom og infrastruktur for \u00e5 huse fordrevne flyktninger fra Ukraina, samt for \u00e5 sikre en fremtidig \u00f8kning i antall kommunale utleieboliger. Kommunen er anmodet av Integrerings- og mangfoldsdirektoratet (IMDi) til \u00e5 bosette 630 flyktninger i 2023, og mangler i skrivende stund boliger til 350 av disse. Det er ikke kommet anmodning om bosetting for 2024, men det er antydet at kommunene m\u00e5 forberede seg p\u00e5 minimum samme niv\u00e5 som 2023. Prosjektet er initiert som et hastetiltak som f\u00f8lge av kommunens mangel p\u00e5 tilgjengelige boliger, og gjennomf\u00f8res derfor delvis unntatt fra gjeldende investeringsreglement. Prosjektet vil ikke gjennomg\u00e5 fase BP1 Godkjenning behovsmelding, og denne saken kan betraktes som BP2 Godkjenning KVU. Kommunedirekt\u00f8ren legger videre opp til BP3 Godkjenning av forprosjekt og investeringsbeslutning i Kommunestyret senere i h\u00f8st. Dette kan skje helhetlig med hele prosjektportef\u00f8ljen eller for hvert enkelt delprosjekt avhengig av fremdrift i de ulike prosjektene. I godkjenning forprosjekt vil det bli redegjort for endelig kostnadsramme, leieniv\u00e5 og finansiering i prosjektene. Prosjektet innbefatter b\u00e5de midlertidige og varige boligetableringer. For midlertidige etableringer vil det i l\u00f8pet av den midlertidige perioden vurderes om etableringene er egnet for permanent varighet, og i s\u00e5 tilfelle vil det vurderes \u00e5 gjennomf\u00f8re omregulering for de(n) aktuelle lokasjonen(e). Dersom foreliggende innstilling vedtas, vil det bli inng\u00e5tt n\u00f8dvendige kontrakter og starte opp n\u00f8dvendig prosjektering med m\u00e5l om \u00e5 opprettholde fremdrift i henhold til vedlagt fremdriftsplan. Kommunestyret vil gjennom vedtak i denne saken akseptere at det inng\u00e5s n\u00f8dvendige kontrakter for \u00e5 gjennomf\u00f8re prosjektet. Saksutredning Seksjon for velferd, arbeid og inkludering har meldt behov for boliger for \u00e5 huse 630 flyktninger i l\u00f8pet av 2023, per september 2023 mangler kommunen boliger til 350 av disse flyktningene, samt forventes det ytterligere tilkomster av flyktninger i 2024. Selvbosetting og samarbeid med private akt\u00f8rer har ikke gitt tilstrekkelig antall boenheter for \u00e5 sikre tilgjengelige boliger, og det er derfor igangsatt arbeid med utbygging av nye boliger. En tverrfaglig arbeidsgruppe best\u00e5ende av seksjon for velferd, arbeid og inkludering, enhet for eiendomsutvikling, enhet for byggesak, seksjon for anskaffelser og Flyktningetjenesten har utredet tilgjengelige tomter for mulig bruk til flyktningeboliger, og landet p\u00e5 5 aktuelle lokasjoner h\u00f8sten 2023; Dette arbeidet er oppsummert i Forenklet konseptutredning som legges ved saken. I tomtevalgsprosessen ble det lagt vekt p\u00e5 n\u00e6rhet til n\u00f8dvendige fasiliteter som barnehage, skole, dagligvare og kollektivknutepunkt, samt integrering i ordin\u00e6re bomilj\u00f8er for \u00e5 unng\u00e5 stigmatiserende plasseringer, i tr\u00e5d med Troms\u00f8 kommunes boligstrategi. Seksjon for anskaffelser har etablert dynamisk innkj\u00f8psordning for kj\u00f8p av modulbygg til form\u00e5let, og i skrivende stund er det kvalifisert 10 tilbydere som \u00f8nsker \u00e5 levere til prosjektet. Det p\u00e5g\u00e5r arbeid med skissering av mulig tomteutnyttelse for de valgte lokasjonene; Grove estimater tyder p\u00e5 at det kan v\u00e6re aktuelt med inntil 150 nye boliger med tilh\u00f8rende bokapasitet p\u00e5 200-400 personer. Det spesifiseres at antall boliger som lar seg realisere p\u00e5 hver enkelt lokasjon er gjenstand for videre utredning, og vil v\u00e6re endelig definert i forbindelse med BP3 Godkjenning av forprosjekt og investeringsbeslutning. Som en del av saksutredningen har en tverrfaglig gruppe ledet av enhet for byplan kartlagt n\u00f8dvendige infrastrukturelle forutsetninger for de valgte lokasjonene, foretatt en utvidet kartlegging av aktuelle tomter for fremtidige etableringer, samt redegjort for juridiske vurderinger 2 i forhold til midlertidig forskrift. Dette arbeidet er sammenfattet i rapport som legges ved saken. N\u00f8dvendige tiltak som belyses i rapporten vil inng\u00e5 i grunnlag for totalentreprise og bli hensyntatt videre i utbyggingsprosjektet. Ved behov for fremtidig utbygging vil alternative lokasjoner fra rapporten prioriteres til form\u00e5let. Det er viktig for Kommunedirekt\u00f8ren \u00e5 f\u00e5 frem at det har v\u00e6rt jobbet med dette prosjekt over en veldig kort tidsperiode, og med sv\u00e6rt knappe frister. Situasjonen tilsier at kommunen m\u00e5 og b\u00f8r handle raskt i en eksisterende krisesituasjon. Ingen av tomtealternativene fremst\u00e5r som perfekte til form\u00e5let, og normalt sett ville man sannsynligvis gjennomf\u00f8rt dette i tr\u00e5d med kommunens investeringsreglement, og ogs\u00e5 gjennomf\u00f8rt ordin\u00e6re planprosesser. Situasjonen tilsier at vi har v\u00e6rt n\u00f8dt til \u00e5 se litt bort i fra en slik ordin\u00e6r prosess, som igjen medf\u00f8rer en viss risiko. Medvirkning og involvering Varige etableringer stiller krav til ordin\u00e6rt nabovarsel der naboer og gjenboere kan komme med innspill som i ordin\u00e6re utbyggingsprosjekter, men for midlertidige etableringer er tiltakene unntatt fra nabovarsling jamf\u00f8r midlertidig forskrift. For \u00e5 sikre tilstrekkelig medvirkningsmuligheter og god informasjonsflyt vil prosjektet likevel prioritere \u00e5 gjennomf\u00f8re dialogm\u00f8ter med representanter for nabolag og \u00f8vrige interessenter for \u00e5 f\u00e5 inn viktige hensyn og innspill som p\u00e5virker n\u00e6romr\u00e5det; Dette er gjennomf\u00f8rt for lokasjon Maskinistvegen, og referat legges ved saken. Prosjektet har i tillegg etablert en \u00e5pen informasjonsside p\u00e5 kommunens hjemmesider for enkel informasjonsflyt til alle ber\u00f8rte interessenter. Eventuelle innspill og merknader fra naboer og interessenter for midlertidige etableringer s\u00f8kes besvart i forprosjektet. Kontraktsstrategi Prosjektet planlegges gjennomf\u00f8rt som \u00e9n totalentreprise fordelt p\u00e5 de 5 lokasjonene der entreprisekontrakten inkluderer prosjektering og utf\u00f8relse av all infrastruktur, fundamentering, forberedende arbeider og utomhusarbeider for de ulike etableringene. Kj\u00f8p av modulbygg gjennom dynamisk innkj\u00f8psordning gjennomf\u00f8res som standard varekj\u00f8p basert p\u00e5 kravspesifikasjon utarbeidet av enhet for utbygging i samarbeid med Troms\u00f8bolig KF og Flyktningetjenesten. For kj\u00f8p av modulbygg planlegges det med separate innkj\u00f8p per lokasjon for \u00e5 sikre konkurranse og kapasitet hos de kvalifiserte tilbyderne. Usikkerhetsvurderinger Utbyggingsprosjekter vil alltid medf\u00f8re usikkerheter som vil inntreffe eller elimineres gjennom prosjekterings- og utf\u00f8relsesfasen. Under er noen av hovedmomentene som vurderes som s\u00e6rskilte usikkerheter i prosjektet: - Budsjett. Det er stor usikkerhet tilknyttet estimert budsjett i n\u00e5v\u00e6rende fase da kalkylen er basert p\u00e5 kvadratmeterbetraktninger og erfaringstall fra andre prosjekter. - Fremdrift. Det er stor usikkerhet tilknyttet forel\u00f8pig hovedfremdriftsplan med tanke p\u00e5 markedssituasjon, saksbehandling, infrastruktur, tomteforhold, leveringstid, med mer. - Kvalitet. Som f\u00f8lge av stram fremdrift og kort tid til \u00e5 utarbeide konkurransegrunnlag, evaluere l\u00f8sninger og \u00f8vrige kontrollprosesser, er det risiko for kvalitetsavvik i l\u00f8pet av prosjektperioden. - Omfang. Det er usikkert hvor mange boliger som lar seg plassere p\u00e5 de ulike lokasjonene; Dette kan ha negativ innvirkning p\u00e5 kostnadsbildet. - P\u00e5virkning p\u00e5 omgivelser. Det er usikkerhet tilknyttet hvilken innvirkning de planlagte tiltakene vil ha p\u00e5 n\u00e6romr\u00e5dene de etableres i. Prosjektet arbeider aktivt med usikkerhetsstyring, og har sammenfattet alle kartlagte usikkerheter i komplett usikkerhetsregister. Etter hvert som prosjektet skrider fremover, vil 3 planlagte tiltak for \u00e5 redusere tiltak f\u00f8lges opp l\u00f8pende. Fremdrift Prosjektet styrer etter fremdriftsplan som vist i utklipp under. Fremdriftsplanen vurderes som ambisi\u00f8s, og forutsetter kapasitet i markedet p\u00e5 levering av modulbygg, samt effektive anskaffelses-, prosjekterings-, og utf\u00f8relsesprosesser. Det planlegges med at de f\u00f8rste boligene blir innflyttingsklare Q2 2024. \u00d8konomi Prosjektets kalkyle er utarbeidet basert p\u00e5 erfaringstall fra andre utbyggingsprosjekter utf\u00f8rt i kommunens regi, samt estimater mottatt fra prekvalifiserte tilbydere p\u00e5 dynamisk innkj\u00f8psordning, med bakgrunn i at lokasjonene muliggj\u00f8r etablering av totalt 150 boliger. P\u00e5 grunn av stram fremdrift i prosjektet og sakens hastverk er det ikke anledning til detaljkalkulering av prosjektkostnad p\u00e5 n\u00e5v\u00e6rende tidspunkt, og det vil s\u00e5ledes v\u00e6re tilknyttet noe usikkerhet til prosjektets totalkostnad frem til prosjektet har igangsatt n\u00f8dvendige anskaffelser. Prosjektet etterstreber estimatusikkerhet P>50 ved BP3 Godkjenning av forprosjekt og investeringsbeslutning, n\u00e5v\u00e6rende usikkerhet estimeres til P10. Prisregulering er lagt inn med total \u00f8kning 3%, og byggel\u00e5nsrente er antatt til 5% med 1% margin. Forventet tillegg og usikkerhetsavsetning er estimert ut fra erfaringstall og en overordnet vurdering av prosjektets usikkerheter. Prosjektet vil s\u00f8ke om tilskudd til utleieboliger for vanskeligstilte fra Husbanken, men da Husbanken ikke gir tilskudd til midlertidige boliger er det usikkert om hvorvidt denne blir innvilget for hele eller deler av prosjektet. En annen utfordring med hensyn til tilskudd er graden av samlokalisering og samtidig \u00f8nske om h\u00f8y tomteutnyttelse. Prosjektet er i tett dialog med Husbanken om problemstillingen, og det er en klar, felles m\u00e5lsetning for begge parter \u00e5 finne en \u00f8konomisk st\u00f8tteordning som kan bidra positivt inn i prosjektet. Kostnadstype Kalkyle (ca.) Entreprisekost kr 288 000 000 Generelle kostnader, p\u00e5l\u00f8pte, byggeledelse, prosjektledelse, gebyrer kr 14 000 000 Spesielle kostnader, byggel\u00e5nsrente kr 47 000 000 Merverdiavgift kr 76 000 000 Forventet tillegg kr 31 000 000 Usikkerhetsavsetning kr 69 000 000 Prisregulering kr 10 000 000 Kostnadsramme kr 535 000 000 4 N\u00f8dvendig bevilgning i saken N\u00f8dvendig bevilgning i denne saken (BP2 Godkjenning KVU) omfatter midler til \u00e5 utf\u00f8re n\u00f8dvendig prosjektering og inng\u00e5 n\u00f8dvendige kontrakter for \u00e5 opprettholde planlagt fremdrift for prosjektet. Kostnadstype Estimert omfang Generelle kostnader, p\u00e5l\u00f8pte, prosjektledelse kr 1 000 000 Grunnunders\u00f8kelser kr 2 100 000 Milj\u00f8kartlegging og milj\u00f8saneringsbeskrivelse kr 1 700 000 Konseptskisser og konkurransegrunnlag kr 700 000 N\u00f8dvendig bevilgning kr 5 500 000 Kommunedirekt\u00f8ren foresl\u00e5r \u00e5 bevilge dette fra ubrukte midler avsatt til Sm\u00e5hus i investeringsbudsjettet. Eierskap og leiekostnader Det er ikke formalisert en avtale om eierskap av tiltaket med Troms\u00f8bolig KF; Dette vil behandles i foretakets styre p\u00e5 et senere tidspunkt, og f\u00f8r godkjenning forprosjekt. Kommunedirekt\u00f8ren og administrerende direkt\u00f8r i Troms\u00f8bolig KF har en klar intensjon om at boligene i sin helhet skal overf\u00f8res til Troms\u00f8bolig KF for eierskap, drift og forvaltning. Endelig beslutning om dette fremlegges for styret i Troms\u00f8bolig KF f\u00f8r investeringsbeslutning i Kommunestyret. Troms\u00f8bolig KF er i dag involvert i prosjektet og har bist\u00e5tt i utarbeidelse av kravspesifikasjon for innkj\u00f8p av modulbygg. Det estimeres 700-1000 kr/kvm i \u00e5rlige FDV-kostnader, grovt estimert ca. 3-5 MNOK \u00e5rlig for det antall boliger som ligger til grunn for estimatbudsjettet. Eksakt husleie er ikke definert p\u00e5 n\u00e5v\u00e6rende tidspunkt, men vil bli fastsatt p\u00e5 bakgrunn av prinsipp om gjengs leie som vedtatt av Kommunestyret. Det planlegges med at ytterligere detaljer vedr\u00f8rende drifts\u00f8konomi foreligger innen BP3 Godkjenning av forprosjekt og investeringsbeslutning. Kommunedirekt\u00f8ren vil komme tilbake til driftskonsekvens av tiltaket i sak om godkjenning forprosjekt. Finansiering N\u00f8dvendig bevilgning i saken finansieres med kommunalt l\u00e5neopptak. Prosjektets totalramme planlegges finansiert med kommunalt l\u00e5neopptak. Prosjektet har dialog med Husbanken, og vil i tillegg s\u00f8ke p\u00e5 tilskudd til utleieboliger for vanskeligstilte, men det foreligger ikke tilsagn om tilskudd i skrivende stund. Vi har f\u00e5tt signaler om at noen av prosjektene (varig) kan komme innenfor Husbankens ordninger for tilskudd, og denne muligheten utforskes videre i samarbeid med Husbanken. Det foreligger ogs\u00e5 ubenyttede tilskuddsmuligheter i Husbanken for 2023. Konklusjon Bygging av kommunale utleieboliger til flyktninger er strengt n\u00f8dvendig for \u00e5 ivareta Troms\u00f8 kommunes forpliktelser, og vil gi en s\u00e5rt tiltrengt \u00f8kt kapasitet p\u00e5 kommunale boliger ogs\u00e5 etter Ukrainakrisen er over. \u00d8kningen av andelen kommunale boliger er i tr\u00e5d med politisk plattform for Troms\u00f8 kommune for perioden 2023-2027 (Romssa-erkl\u00e6ringen). F\u00f8lgende innstilling til vedtak anbefales: 5 1. Forenklet konseptutredning for utbygging av kommunale boliger til form\u00e5l flyktningeboliger p\u00e5 lokasjoner Bymyra, Maskinistvegen, Roald Amundsens gate, Tryms veg og Tindvegen godkjennes. 2. Forprosjekt med godkjenning av budsjettramme fremlegges for politisk godkjenning n\u00e5r det foreligger, enten helhetlig eller for de enkelte delprosjekter. 3. Prosjektet bevilges 5,5 MNOK for \u00e5 inng\u00e5 n\u00f8dvendige kontrakter for \u00e5 opprettholde planlagt fremdrift i p\u00e5vente av videre politisk behandling. Midlene dekkes over midler avsatt til Sm\u00e5hus i Handlingsprogram. Vedtakskompetanse Kommunestyret Vedlegg Prosjektplan Datert 22.09.2023 Hovedfremdriftsplan Datert 04.10.2023 Forenklet KVU Datert 22.09.2023 Rapport infrastrukturelle forutsetninger Datert 04.10.2023 Estimatbudsjett Datert 04.10.2023 Presentasjon fra dialogm\u00f8te Mortensnes Datert 10.10.2023 Referat fra dialogm\u00f8te Mortensnes Datert 10.10.2023 6 "
}