{
  "dokument_id": "b720debb-ed3a-5dbf-89bc-7c74d5e5dc91",
  "doc_type": "case_attachment",
  "kommune": 4601,
  "tittel": "Forslag til ny lov.pdf",
  "url": "https://bergen.kommune.no/politikere-utvalg/api/fil/bk360/10502870/Forslag-til-ny-lov-pdf",
  "tekst": "Forslag til lov om vern av marin natur utenfor territorialfarvannet Kapittel 1. Form\u00e5l og virkeomr\u00e5de \u00a7 1 Form\u00e5l Lovens form\u00e5l er \u00e5 bidra til \u00e5 bevare marin natur utenfor territorialfarvannet, gjennom langsiktig, effektivt og representativt vern, som en del av en helhetlig og \u00f8kosystembasert havforvaltning. \u00a7 2 Hvor loven gjelder Loven gjelder i omr\u00e5der opprettet med hjemmel i \u00f8konomiske soneloven og p\u00e5 den norske kontinentalsokkelen som angitt i lov om Norges kontinentalsokkel. \u00a7 3 Forholdet til folkeretten Loven gjelder med de begrensninger som f\u00f8lger av folkeretten. Kapittel 2. Opprettelse av marine verneomr\u00e5der \u00a7 4 M\u00e5l for omr\u00e5devern Verneomr\u00e5der skal bidra til bevaring av a. variasjonsbredden av naturtyper og undersj\u00f8iske landskap b. arter og genetisk mangfold c. truet natur d. st\u00f8rre intakte \u00f8kosystemer e. omr\u00e5der med s\u00e6rskilte naturhistoriske verdier f. omr\u00e5der med s\u00e6rskilte kulturhistoriske verdier g. \u00f8kologiske sammenhenger nasjonalt og internasjonalt h. referanseomr\u00e5der for \u00e5 f\u00f8lge utviklingen av naturen Verneomr\u00e5der kan i tillegg bidra til bevaring av omr\u00e5der som er viktige for naturens evne til \u00e5 binde og lagre karbon. \u00a7 5 Marine verneomr\u00e5der Det kan opprettes verneomr\u00e5der i sj\u00f8 for \u00e5 beskytte marine verneverdier, inkludert naturverdier som er \u00f8kologisk betingelser for landlevende arter. Som marine verneomr\u00e5der kan vernes omr\u00e5der som a. inneholder s\u00e6regne eller representative \u00f8kosystemer og som er uten tyngre naturinngrep b. inneholder truet, sjelden eller s\u00e5rbar natur c. representerer en bestemt type natur d. p\u00e5 annen m\u00e5te har s\u00e6rskilt betydning for naturmangfold e. utgj\u00f8r en spesiell geologisk forekomst f. har s\u00e6rskilt naturvitenskapelig verdi g. har s\u00e6rskilt betydning som \u00f8kologisk funksjonsomr\u00e5de for en eller flere n\u00e6rmere bestemte arter Som marint verneomr\u00e5de kan ogs\u00e5 vernes et omr\u00e5de som ved fri naturlig utvikling eller aktive restaureringstiltak kan oppfylle noen av vilk\u00e5rene i f\u00f8rste ledd bokstav a til g. Dersom det opprettes marine verneomr\u00e5der som krever restaureringstiltak, skal utkast til plan for restaureringen om mulig legges frem samtidig med at verneforskriften blir fastsatt. I marine verneomr\u00e5der m\u00e5 ingen foreta seg noe som forringer verneverdiene angitt i verneform\u00e5let. \u00a7 6 Forskrifter om verneomr\u00e5der Kongen i statsr\u00e5d gir forskrift om det enkelte verneomr\u00e5de etter \u00a7 5. Forskriften skal utarbeides i samarbeid med ber\u00f8rte sentrale myndigheter. Overfor rettighetshavere som ber\u00f8res av forskriften, gjelder ogs\u00e5 forvaltningslovens regler om enkeltvedtak s\u00e5 langt de passer. Forskriften skal angi a. verneomr\u00e5dets form\u00e5l, ogs\u00e5 hvilke naturverdier vernet skal ivareta og den tilstanden som \u00f8nskes oppn\u00e5dd med vernet b. verneomr\u00e5dets grenser og bestemmelser om bruk og vern av omr\u00e5det c. om verneform\u00e5let og restriksjonene gjelder havbunnen, inkludert undergrunnen under havbunnen, vanns\u00f8ylen, vannflaten eller en kombinasjon av disse Verneomr\u00e5dets geografiske utstrekning skal fastsettes ut fra verneform\u00e5let. Ved avgrensing av verneomr\u00e5det skal det legges vekt p\u00e5 \u00e5 ivareta \u00f8kologiske funksjoner av betydning for verneform\u00e5let og \u00f8kosystemets t\u00e5leevne mot ytre p\u00e5virkninger. Innenfor rammene av \u00a7 5 kan en verneforskrift forby eller regulere virksomhet, forurensing, tiltak og bruk som i seg selv eller sammen med annen bruk kan motvirke form\u00e5let med vernet. Restriksjoner p\u00e5 aktivitet skal ikke v\u00e6re strengere enn hva som er n\u00f8dvendig av hensyn til verneform\u00e5let. Det kan ogs\u00e5 gis bestemmelser om at visse tiltak ikke m\u00e5 utf\u00f8res uten at s\u00f8knad er sendt departementet og denne deretter har gitt tillatelse. Det kan fastsettes s\u00e6rskilte regler for forskjellige deler av omr\u00e5det n\u00e5r det er forenlig med delomr\u00e5dets funksjon for verneform\u00e5let. \u00a7 7 Forholdet til annen lovgivning Dersom virksomhet som krever tillatelse etter annen lov kan innvirke p\u00e5 verneverdiene i et verneomr\u00e5de etter \u00a7 5, skal hensynet til disse verneverdiene tillegges vekt ved avgj\u00f8relsen av om tillatelse b\u00f8r gis, og ved fastsetting av vilk\u00e5r. H\u00f8sting og annen utnytting av viltlevende marine ressurser reguleres etter havressurslova innenfor rammene av verneforskriften. Marine omr\u00e5der der beskyttelsen kun best\u00e5r av n\u00e6rmere bestemte regler om ut\u00f8ving av fiske, fastsettes etter havressurslova. Kapittel 3. Verneprosessen \u00a7 8 Generelle regler for saksbehandling etter loven I verneprosessen skal det legges til rette for best mulig involvering av ber\u00f8rte myndigheter og interesser. Saksbehandlingen skal legge til rette for mest mulig klarhet om verneform\u00e5l og verneverdier, bruk, avgrensing av omr\u00e5det og f\u00f8lger av vernet. Det skal ogs\u00e5 innhentes kunnskap om andre mulige verdier enn verneverdier i omr\u00e5det. I saksbehandlingen skal det ses hen til relevante tiltak i det aktuelle omr\u00e5det etter annen lovgivning, inkludert andre effektive arealbaserte bevaringstiltak. \u00a7 9 Kunngj\u00f8ring av planlagt verneforslag Departementet skal kunngj\u00f8re et planlagt verneforslag p\u00e5 en m\u00e5te som er hensiktsmessig for \u00e5 gj\u00f8re ber\u00f8rte myndigheter og interesser kjent med forslaget. Form\u00e5let med vernet, de antatt mest sentrale f\u00f8lgene av forslaget og mulige grenser for verneomr\u00e5det skal inng\u00e5 i kunngj\u00f8ringen. Rettighetshavere skal s\u00e5 vidt mulig underrettes skriftlig og gis en rimelig frist for \u00e5 komme med merknader f\u00f8r verneforslag utformes. For \u00f8vrig gjelder reglene i forvaltningsloven \u00a7 16. Ber\u00f8rte myndigheter og interesser skal involveres p\u00e5 et tidlig tidspunkt i saksforberedelsen og i god tid f\u00f8r kunngj\u00f8ringen. \u00a7 10 Rettsvirkninger av kunngj\u00f8ring av planlagt verneforslag N\u00e5r det er foretatt kunngj\u00f8ring av et planlagt verneforslag, kan s\u00f8knader om tillatelse mv. til tiltak etter annen lovgivning i et omr\u00e5de som inng\u00e5r i verneforslaget, avsl\u00e5s av ansvarlig myndighet p\u00e5 grunnlag av det planlagte verneforslaget. Ansvarlig myndighet kan bare gi tillatelse dersom tiltaket ikke er i strid med verneform\u00e5let. Ansvarlig departement kan gi tillatelse til tiltak n\u00e5r sikkerhetshensyn eller vesentlige samfunnsinteresser gj\u00f8r det n\u00f8dvendig. Adgangen til \u00e5 avsl\u00e5 tiltak etter f\u00f8rste ledd gjelder for maksimalt fire \u00e5r etter at det planlagte verneforslaget er kunngjort, jf. \u00a7 9. Departementet kan forlenge virketiden med inntil to \u00e5r. \u00a7 11 H\u00f8ring H\u00f8ringsforslag skal beskrive omr\u00e5det verneforskriften skal omfatte, verneform\u00e5l og verneverdier, avgrensing av omr\u00e5det, andre verdier enn naturverdier og de f\u00f8lgene forslaget antas \u00e5 f\u00e5. Fristen for \u00e5 gi uttalelse skal v\u00e6re minimum to m\u00e5neder. \u00a7 12 Begrunnelse for verneforskrift Ved fastsettelse av verneforskrift etter \u00a7 6 skal begrunnelsen gj\u00f8re rede for hvilket naturmangfold og andre verdier forskriften omfatter, og hvordan forskriften bidrar til \u00e5 oppfylle nasjonale m\u00e5l og internasjonale forpliktelser. \u00a7 13 Endring av forskrifter for etablerte verneomr\u00e5der For etablerte verneomr\u00e5der kan departementet gi forskrift om f\u00f8lgende mindre endringer i verneforskriftene: a. endring av verneomr\u00e5dets navn b. retting av feil og un\u00f8yaktigheter i beskrivelsen av verneomr\u00e5det c. grenseendringer som omfatter mindre arealer, og som ikke f\u00e5r nevneverdig betydning for private interesser \u00a7 14 Midlertidig vern Departementet kan gi forskrift om midlertidig vern av bestemt angitte omr\u00e5der for \u00e5 hindre reell risiko for alvorlig eller uopprettelig skade p\u00e5 verneverdier. Departementet kan, n\u00e5r en bestemt naturtype st\u00e5r i fare for \u00e5 forsvinne, gi forskrift om midlertidige begrensninger og forbud mot virksomhet som ytterligere kan true naturtypens fortsatte eksistens. Ber\u00f8rte myndigheter og interesser skal s\u00e5 langt som mulig involveres i saksforberedelsen. Bestemmelsene for ordin\u00e6re verneprosesser i \u00a7\u00a7 8, 9 og 11 gjelder ikke for forskrift etter f\u00f8rste og andre ledd. N\u00e5r det er fastsatt forskrift om midlertidig vern, skal ordin\u00e6r verneprosess igangsettes eller fortsette uten ugrunnet opphold. Overfor rettighetshavere som blir ber\u00f8res av forskriften, gjelder forvaltningslovens regler om enkeltvedtak s\u00e5 langt de passer. Forskrift om midlertidig vern gjelder for maksimalt fire \u00e5r etter kunngj\u00f8ringen, jf. \u00a7 15. Departementet kan forlenge virketiden med inntil to \u00e5r. \u00a7 15 Kunngj\u00f8ring av verneforskrift Forskrift etter \u00a7\u00a7 6 og 14 skal kunngj\u00f8res etter reglene i forvaltningsloven \u00a7 38 og p\u00e5 en m\u00e5te som er hensiktsmessig for \u00e5 gj\u00f8re ber\u00f8rte myndigheter og interesser kjent med forskriften. Forskriften skal meddeles rettighetshavere i verneomr\u00e5det etter reglene i forvaltningsloven \u00a7 27. Kunngj\u00f8ringen og meddelelsen skal gj\u00f8re oppmerksom p\u00e5 retten til erstatning etter \u00a7 29 og fristen etter \u00a7 30 f\u00f8rste ledd i loven her. Kap. 4 Forvaltning av verneomr\u00e5der \u00a7 16 Restaurering og skj\u00f8tsel i verneomr\u00e5der Departementet kan foreta restaurering og skj\u00f8tsel for \u00e5 opprettholde eller oppn\u00e5 den naturtilstand som er form\u00e5let med vernet. Ber\u00f8rer restaurerings- eller skj\u00f8tselstiltak rettigheter i verneomr\u00e5det, skal rettighetshaveren s\u00e5 vidt mulig varsles p\u00e5 forh\u00e5nd. \u00d8konomiske fordeler ved gjennomf\u00f8ring av restaurerings- eller skj\u00f8tselstiltak skal tilfalle rettighetshaveren. \u00a7 17 Dispensasjon fra verneforskrift Departementet kan gi dispensasjon fra en verneforskrift dersom det ikke strider mot forskriftens form\u00e5l og ikke kan p\u00e5virke verneverdiene nevneverdig, eller dersom sikkerhetshensyn eller hensynet til vesentlige samfunnsinteresser gj\u00f8r det n\u00f8dvendig. S\u00f8knader om dispensasjon skal inneholde n\u00f8dvendig dokumentasjon om tiltakets virkning p\u00e5 verneverdiene. Ved dispensasjon skal begrunnelsen vise hvordan virkningene dispensasjonen kan f\u00e5 for verneverdiene, er vurdert, og hvilken vekt det er lagt p\u00e5 dette. I avveiningen mellom \u00f8vrige vesentlige samfunnsinteresser og hensynet til verneomr\u00e5det skal det s\u00e6rlig legges vekt p\u00e5 verneomr\u00e5dets betydning for det samlede nettverket av verneomr\u00e5der og om et tilsvarende verneomr\u00e5de kan etableres eller utvikles et annet sted. Tiltakshaveren kan p\u00e5legges \u00e5 b\u00e6re rimelige kostnader ved ivaretakelsen, opprettelsen eller utviklingen av et slikt tilsvarende omr\u00e5de. Trenger et tiltak tillatelse b\u00e5de etter verneforskriften og etter annet lovverk, kan tiltakshaver velge \u00e5 s\u00f8ke om tillatelse parallelt. Vedtak skal i slike tilfeller f\u00f8rst fattes etter verneforskriften, dersom ikke annet f\u00f8lger av verneforskriften eller departementenes samtykke. \u00a7 18 Endring og omgj\u00f8ring av tillatelser Departementet kan oppheve eller endre vilk\u00e5rene i en tillatelse som nevnt i \u00a7 5 femte ledd siste punktum eller \u00a7 17, eller sette nye vilk\u00e5r, og om n\u00f8dvendig kalle tillatelsen tilbake hvis a. det er n\u00f8dvendig for \u00e5 hindre uforutsette vesentlige skadevirkninger p\u00e5 verneverdiene b. skadevirkningene p\u00e5 verneverdiene kan minskes uten urimelig kostnad for tiltakshaveren c. ny teknologi gj\u00f8r det mulig \u00e5 redusere ulempene for verneverdiene vesentlig d. tiltakshaveren i betydelig grad, gjentatte ganger eller vedvarende overtrer bestemmelser gitt i eller i medhold av loven e. det for \u00f8vrig f\u00f8lger av ellers gjeldende omgj\u00f8ringsregler En tillatelse kan i alle tilfeller tilbakekalles eller endres n\u00e5r det er g\u00e5tt ti \u00e5r siden den ble gitt. Departementet kan lempe p\u00e5 begrensninger og vilk\u00e5r i en tillatelse dersom erfaring viser at det kan skje uten skadevirkninger av betydning for verneverdiene. Ved avgj\u00f8relser etter f\u00f8rste og annet ledd skal det tas hensyn til kostnadene en endring eller omgj\u00f8ring vil medf\u00f8re for tiltakshaveren og de fordelene og ulempene endringen eller omgj\u00f8ring for \u00f8vrig vil medf\u00f8re. Kapittel 5. Tilsyn mv. \u00a7 19 Tilsyn Departementet f\u00f8rer tilsyn med milj\u00f8tilstanden i verneomr\u00e5det og med at bestemmelsene gitt i og i medhold av loven blir overholdt. Den som kontrolleres eller er ansvarlig for virksomheten, skal gi tilsynsmyndighetene n\u00f8dvendig bistand og opplysninger under ut\u00f8velse av tilsynet. Tilsynsmyndighetene kan under ut\u00f8velse av tilsynet gi p\u00e5legg om \u00e5 stanse fart\u00f8y, fjerne redskap eller selv fjerne redskap og forankring til slike og stanse andre p\u00e5g\u00e5ende aktiviteter om bord i fart\u00f8yet. Tilsynet skal f\u00f8res s\u00e5 effektivt som forholdene tilsier, med minst mulig belastning for milj\u00f8et. \u00a7 20 Gransking N\u00e5r det er n\u00f8dvendig for \u00e5 utf\u00f8re gj\u00f8rem\u00e5l etter loven, skal tilsynsmyndighetene eller politiet ha uhindret adgang til fart\u00f8yer, installasjoner eller anlegg der det foreg\u00e5r virksomhet som kan p\u00e5virke eller kan antast \u00e5 ha p\u00e5virket verneverdiene. Tilsynsmyndighetene kan ogs\u00e5 kreve \u00e5 f\u00e5 lagt frem og granske dokumenter eller annet materiale som kan ha betydning for gj\u00f8rem\u00e5l etter loven. \u00a7 21 Opplysningsplikt Enhver som har foretatt eller foretar seg noe som kan p\u00e5virke verneverdiene, plikter etter p\u00e5legg fra tilsynsmyndighetene og uten hinder av taushetsplikt \u00e5 gi de opplysninger som tilsynsmyndighetene trenger for \u00e5 utf\u00f8re sine gj\u00f8rem\u00e5l etter loven her. Dersom det oppst\u00e5r skade p\u00e5 verneverdiene eller fare for alvorlig slik skade som f\u00f8lge av aktiviteter som reguleres, skal den ansvarlige s\u00e5 fort som mulig varsle myndigheten etter loven, med mindre faren allerede er avverget eller skaden gjenopprettet. \u00a7 22 Milj\u00f8vedtaksregister Vedtak etter denne loven skal registreres i milj\u00f8vedtaksregisteret opprettet i medhold av naturmangfoldloven \u00a7 68. Kapittel 6. H\u00e5ndheving og sanksjoner mv. \u00a7 23 Retting og avb\u00f8tende tiltak Departementet kan p\u00e5legge den ansvarlige \u00e5 rette eller stanse forhold som er i strid med denne loven eller vedtak gjort med hjemmel i loven. Den som gjennom overtredelse av loven eller vedtak gjort med hjemmel i loven for\u00e5rsaker fare for forringelse av verneverdiene, skal sette i verk tiltak for \u00e5 forhindre slik forringelse. Har forringelsen allerede inntr\u00e5dt, skal ytterligere forringelse forhindres og om mulig skal tilstanden for verneverdiene f\u00f8r overtredelsen skjedde gjenopprettes ved egnede tiltak. Tiltak som i seg selv kan medf\u00f8re milj\u00f8forringelse av noen betydning, skal bare iverksettes etter samtykke av departementet eller p\u00e5legg etter f\u00f8rste ledd. Plikten etter andre ledd gjelder ikke i den utstrekning det i lys av kostnadene og virkningene av tiltakene, milj\u00f8virkningene av overtredelsen og overtrederens skyld og \u00f8konomiske stilling, ville v\u00e6re s\u00e6rlig urimelig. \u00a7 24 Uforutsette milj\u00f8konsekvenser av lovlig virksomhet Dersom det viser seg at tiltak som er i samsvar med loven eller vedtak gjort i medhold av loven, medf\u00f8rer vesentlige uforutsette konsekvenser for verneverdiene, skal den ansvarlige treffe rimelige tiltak for \u00e5 avverge eller begrense skader og ulemper. Departementet kan p\u00e5legge den ansvarlige \u00e5 utf\u00f8re slike tiltak innen en fastsatt frist. N\u00e5r det kan skje uten s\u00e6rlig ulempe for den ansvarlige, kan departementet gi p\u00e5legg om gjenoppretting av den tidligere tilstand for verneverdiene f\u00f8r overtredelsen skjedde. \u00a7 25 Direkte gjennomf\u00f8ring Blir et p\u00e5legg som inneholder krav som nevnt i \u00a7 23 f\u00f8rste ledd eller \u00a7 24 andre ledd ikke etterkommet av den ansvarlige, kan departementet s\u00f8rge for iverksetting av tiltakene. Departementet kan ogs\u00e5 s\u00f8rge for iverksetting av tiltakene dersom disse haster av hensyn til verneverdiene, eller det ikke kan p\u00e5vises en ansvarlig. Utgifter til tiltak etter f\u00f8rste ledd kan kreves dekket av den ansvarlige. Kravet er tvangsgrunnlag for utlegg. \u00a7 26 Tvangsmulkt For \u00e5 sikre at bestemmelser gitt i eller i medhold av denne loven blir gjennomf\u00f8rt, kan departementet fatte vedtak om tvangsmulkt. Tvangsmulkten begynner \u00e5 l\u00f8pe dersom den ansvarlige oversitter den fastsatte fristen for retting av forholdet. Tvangsmulkt kan fastsettes p\u00e5 forh\u00e5nd dersom s\u00e6rlige grunner tilsier det, og mulkten l\u00f8per da fra en eventuell overtredelse tar til. Det kan fastsettes at tvangsmulkten l\u00f8per s\u00e5 lenge det ulovlige forholdet varer, eller at den forfaller for hver overtredelse. Det l\u00f8per likevel ikke tvangsmulkt dersom etterlevelse er umulig p\u00e5 grunn av forhold som ikke skyldes den ansvarlige. En tvangsmulkt kan fastsettes som l\u00f8pende mulkt eller engangsmulkt. Tvangsmulkt p\u00e5legges den ansvarlige for overtredelsen. Har overtredelsen skjedd p\u00e5 vegne av et selskap, en stiftelse eller et annet selvstendig rettssubjekt eller et offentlig organ, skal tvangsmulkten p\u00e5legges rettssubjektet eller organet. Er tvangsmulkt p\u00e5lagt et selskap som inng\u00e5r i et konsern, kan p\u00e5l\u00f8pt tvangsmulkt ogs\u00e5 inndrives hos morselskap. Departementet kan frafalle en p\u00e5l\u00f8pt tvangsmulkt. Avgj\u00f8relsen regnes ikke som enkeltvedtak etter forvaltningsloven. \u00a7 27 Overtredelsesgebyr Departementet kan ilegge overtredelsesgebyr til den som a. overtrer bestemmelsene i \u00a7 5 fjerde ledd og \u00a7 19 andre ledd f\u00f8rste punktum, \u00a7 20 og \u00a7 23 andre ledd b. overtrer bestemmelser i en forskrift gitt med hjemmel i \u00a7 6 f\u00f8rste ledd og \u00a7 14 f\u00f8rste og andre ledd c. overtrer bestemmelser i en enkelttillatelse gitt med hjemmel i en forskrift som nevnt i bokstav b, eller dispensasjon gitt med hjemmel i \u00a7 17 f\u00f8rste ledd d. unnlater \u00e5 etterkomme et s\u00e6rskilt p\u00e5legg etter \u00a7 19 andre ledd andre punktum, \u00a7 21 f\u00f8rste ledd, \u00a7 23 f\u00f8rste ledd og \u00a7 24 andre ledd Departementet kan gi forskrift om utm\u00e5ling av overtredelsesgebyr. Adgangen til \u00e5 ilegge overtredelsesgebyr foreldes to \u00e5r etter at overtredelsen er opph\u00f8rt. Fristen avbrytes n\u00e5r det gis forh\u00e5ndsvarsel eller fattes vedtak om overtredelsesgebyr. \u00a7 28 Straff Med b\u00f8ter eller fengsel inntil ett \u00e5r straffes den som forsettlig eller uaktsomt a. overtrer bestemmelse i \u00a7 5 fjerde ledd, \u00a7 19 andre ledd f\u00f8rste punktum, \u00a7 20 og 23 andre ledd b. overtrer bestemmelser i en forskrift gitt med hjemmel i \u00a7 6 f\u00f8rste ledd og \u00a7 14 f\u00f8rste og andre ledd c. overtrer bestemmelser i enkelttillatelser gitt med hjemmel i en forskrift som nevnt i bokstav b eller dispensasjon gitt med hjemmel i \u00a7 17 f\u00f8rste ledd d. unnlater \u00e5 etterkomme s\u00e6rskilt p\u00e5legg etter \u00a7 19 andre ledd andre punktum, \u00a7 21 f\u00f8rste ledd, \u00a7 23 f\u00f8rste ledd og \u00a7 24 andre ledd Grov overtredelse av bestemmelser nevnt i f\u00f8rste ledd straffes med b\u00f8ter eller fengsel inntil fem \u00e5r. Ved avgj\u00f8relsen av om overtredelsen er grov, skal det legges s\u00e6rlig vekt p\u00e5 om den har medf\u00f8rt eller voldt fare for betydelig skade p\u00e5 verneverdiene, om skaden p\u00e5 verneverdiene m\u00e5 anses uopprettelig, graden av skyld, og om overtrederen har truffet forebyggende eller avb\u00f8tende tiltak. Dersom en overtredelse som nevnt i f\u00f8rste ledd samtidig inneb\u00e6rer overtredelse av annen lov, gjelder f\u00f8rste og andre ledd bare i den utstrekning forholdet ikke rammes av en bestemmelse om tilsvarende eller strengere straff Kapittel 7. Erstatning \u00a7 29 Erstatning til rettighetshavere Rettighetshavere i omr\u00e5der som blir helt eller delvis vernet etter denne loven, har rett til erstatning fra staten for \u00f8konomisk tap n\u00e5r et vern medf\u00f8rer en vanskeliggj\u00f8ring av igangv\u00e6rende bruk. Dersom bruken krever tillatelse fra offentlig myndighet, gjelder retten til erstatning bare hvis tillatelse er gitt f\u00f8r det foretas kunngj\u00f8ring etter \u00a7 8. N\u00e5r vilk\u00e5rene for erstatning er oppfylt, fastsettes erstatningen for tap i igangv\u00e6rende bruk i samsvar med utm\u00e5lingsreglene i ekspropriasjonserstatningslova. Ved anvendelsen av ekspropriasjonserstatningslova \u00a7 10 skal tidspunktet for fastsettelse av verneforskriften legges til grunn. Departementet kan gi forskrift om hva som skal regnes som igangv\u00e6rende bruk. \u00a7 30 Fremgangsm\u00e5ten ved fastsetting av erstatning Et krav om erstatning etter \u00a7 29 skal fremsettes skriftlig til departementet innen fire m\u00e5neder fra verneforskriften er fastsatt. Departementet kan forlenge fristen og gi oppfriskning for oversittelse. N\u00e5r det er fremsatt krav om erstatning, skal staten gi tilbud om erstatning senest ett \u00e5r etter at verneforskriften ble fastsatt. Bestemmelser i tvisteloven om oppfriskning gjelder s\u00e5 langt de passer. Blir tilbudet ikke akseptert, kan rettighetshaveren senest seks m\u00e5neder etter at det ble gitt, sette frem krav for departementet om at staten begj\u00e6rer skj\u00f8nn styrt av tingretten til fastsetting av erstatning etter \u00a7 29. Tingretten kan gi oppfriskning for oversittelse av fristen i annet ledd etter reglene i tvisteloven. For saksomkostninger ved underskj\u00f8nn gjelder skj\u00f8nnsprosessloven \u00a7 42. Ved overskj\u00f8nn begj\u00e6rt av staten skal staten dekke rettighetshavers n\u00f8dvendige omkostninger. Ved overskj\u00f8nn begj\u00e6rt av rettighetshaver gjelder reglene i tvisteloven kapittel 20. Skj\u00f8nnet holdes for \u00f8vrig etter reglene i skj\u00f8nnsprosessloven. Kapittel 8. Avsluttende bestemmelser \u00a7 31 Ikrafttreden Loven trer i kraft fra den tiden Kongen bestemmer. \u00a7 32 Endring i andre lover Fra den tiden loven her trer i kraft, gj\u00f8res f\u00f8lgende endringer i andre lover: 1. I lov 21.juni 1996 nr. 38 om statlig naturoppsyn skal \u00a7 2 f\u00f8rste ledd nr. 7 til ny nr.9 lyde: 7. lov 5. juni 2009 nr. 35 om naturomr\u00e5der i Oslo og n\u00e6rliggende kommuner (markaloven) 8. lov 26. juni nr. 47 om fritids- og sm\u00e5b\u00e5ter \u00a7 40 9. lov av XX.XX.XXXX om vern av marin natur utenfor territorialfarvannet 2. I lov 16. juni 1997 nr. 42 om Kystvakten skal \u00a7 11 f\u00f8rste ledd ny bokstav h lyde: h. lov XX.XX.XXXX om vern av marin natur utenfor territorialfarvannet. 3. I lov 20. mai 2005 nr. 28 om straff skal \u00a7 240 andre ledd bokstav b lyde: b. p\u00e5f\u00f8rer betydelig skade p\u00e5 omr\u00e5de som er vernet ved vedtak med hjemmel i naturmangfoldloven kapittel V eller eldre vernevedtak som nevnt i naturmangfoldloven \u00a7 77, svalbardmilj\u00f8loven kapittel III, lov om Jan Mayen \u00a7 2 eller lov om Bouvet-\u00f8ya, Peter I\u2019s \u00f8y, Dronning Maud Land m.m. \u00a7 2 og [kortnavn p\u00e5 loven]. 4. I lov 17. juni 2005 nr. 79 om akvakultur skal \u00a7 15 ny bokstav d lyde: d. vedtatte vernetiltak etter lov XX.XX.XXXX om vern av marin natur utenfor territorialfarvannet. "
}