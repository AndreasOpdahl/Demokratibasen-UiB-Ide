{
  "dokument_id": "09bde7a0-982d-53e5-b97e-97579df5d005",
  "doc_type": "case_attachment",
  "kommune": 4601,
  "tittel": "Plan for bevaring av kantvegetasjon datert 29.06.2022",
  "url": "https://bergen.kommune.no/politikere-utvalg/api/fil/bk360/9377086/Plan-for-bevaring-av-kantvegetasjon-datert-29-06-2022",
  "tekst": "Fagerdalen 4 Plan for bevaring av kantvegetasjon Anleggsgartnermester Wikholm AS har f\u00e5tt i oppgave \u00e5 uttale seg om kantvegetasjonen rundt Helvetesvannet i Fagerdalen, v/ nr 4. Det er gjennomf\u00f8rt stedlige befaringer, og under f\u00f8lger v\u00e5re anbefalinger. Kantvegetasjonsplanen beskriver i detalj organisering og tiltak for bevaring av vegetasjon og naturgrunnlag i et bygge- og anleggsomr\u00e5de. Den sier ogs\u00e5 hvordan u\u00f8nskede arter, i dette tilfellet Parkslirekne, skal h\u00e5ndteres. Det er tiltakshavers ansvar at planen blir etablert, etterlevd og kontrollert. Planens begrensing Planen omfatter omr\u00e5dene p\u00e5 tegning A-10 10 01, merket med rosa Organisering For \u00e5 ivareta tr\u00e6r og verdifull kantvegetasjon har Fagerdalen 4 engasjert egen r\u00e5dgiver i prosjektet. Dette er Anleggsgartnermester Wikholm AS (AGW) og Sigurs Sondres Trepleie AS som er en del av AGW dersom det skulle v\u00e6re behov for spisskompetanse p\u00e5 tr\u00e6r. Type vegetasjon funnet i omr\u00e5det Det er et variert utvalg av naturlige planter i omr\u00e5det. De fremtredende treslagene er selje, hassel, bj\u00f8rk og osp. Av undervegetasjon og vannkantvegetasjon finnes Storfrytle, Myrhatt, Stokkrose, Legevendelrot, Bregner og diverse gressarter (Strandr\u00f8r). Beskyttelse av eksisterende kantvegetasjon i anlegget Kantvegetasjonen som det er \u00f8nskelig \u00e5 bevare, kan bevares igjennom anleggsfasen, s\u00e5 fremt stammer og r\u00f8tter beskyttes mot \u00f8deleggelse. Overordnet m\u00e5 vegetasjonen v\u00e6re ivaretatt og planlagt i regulerings-, bebyggelses- og riggplaner. En del konkrete tiltak m\u00e5 i tillegg overv\u00e5kes underveis i anleggsfasen: - Beskyttelse av trestammer mot skader fra utstyr (gravemaskin/lastebil) - Beskyttelse av r\u00f8tter mot skader etter oppstilling av utstyr (gravemaskin/lastebil/kontainere) - Beskyttelse mot forurensing av jordsmonnet Bekjempelse av u\u00f8nsket fremmede arter I den beskrevne randsonen til Fagerdalen 4, er det lokalisert en forholdsvis betydelig populasjon av den u\u00f8nskede arten parkslirekne. Dette er en invaderende plante med en eksplosiv vekst, som myndighetene \u00f8nsker \u00e5 bekjempe. I Bergen Kommune er parkslirekne spesielt nevnt i \u00abStrategiplan for fremmede skadelige arter i Bergen\u00bb. Enkelte fremmede arter har i Bergen vist stor spredning, og det er derfor et behov for \u00e5 f\u00e5 spredningen under kontroll. Strategiplanen skal bidra til en m\u00e5lrettet forvaltning av fremmede arter i kommunen. Planen peker ut seks fokusarter for prioritering av tiltak i denne omgang. I og med at randsonen skal bevares, samtidig som en \u00f8nsker \u00e5 bekjempe parkslirekne, m\u00e5 dette gj\u00f8res p\u00e5 en egnet m\u00e5te som er sk\u00e5nsom mot milj\u00f8et, men samtidig effektiv mot den u\u00f8nskede arten. Vi benytter varmt vann (steaming) i dette arbeidet (ingen kjemikalier). Leverand\u00f8ren av systemet er HeatWeed. Dette er en gjentagende prosess som utf\u00f8res 3-4 ganger i \u00e5ret. Varigheten kan v\u00e6re 3-4 \u00e5r. Plantene blir gradvis utarmet, og vil til slutt d\u00f8 av behandlingen. Omr\u00e5dene kan gjerne overv\u00e5kes etter denne perioden ogs\u00e5, for \u00e5 v\u00e6re sikker p\u00e5 at en har tatt livet av alle aktuelle planter. Dersom det forekommer gravearbeider n\u00e6rmere enn 8 meter fra parkslirekne-planter, skal jorden (som karakteriseres som infisert) leveres til godkjent mottak. AGW stiller med fagperson og p\u00e5viser om det evt finnes planter innenfor \u00absikkerhetssonen\u00bb som da m\u00e5 hensyntas i gravearbeidene. Denne type bistand til entrepren\u00f8rer og oppdragsgivere leverer vi jevnlig ved oppstart av nye prosjekter. Blant annet f\u00f8rte vi kontroll ved fjerning av store mengder parkslirekne for Statens Vegvesens nye veiprosjekt Svegatj\u00f8rn-R\u00e5dal. Bildet under viser parkslirekne i randsonen ved Helvetesvannet, ved rubbhallen. Avgrensing av sikringssone Kantvegetasjon med tr\u00e6r bevares. Rotsonen skal ikke bli trafikkareal eller man\u00f8vrerings areal for maskiner, lagerplass eller deponi for container. P\u00e5 sammenhengende jordsmonn som er brede, avgrenses areal tilsvarende 1,5 gang kronens dryppsone. Det b\u00f8r etableres et midlertidig gjerde for \u00e5 ha en fysisk avgrensing til vegetasjonen. Begrensing av rotskader p\u00e5 kantvegetasjonen Graving i rotsonen til tr\u00e6r f\u00f8rer til skader, og skal unng\u00e5s. Ved fjerning av eksisterende rubbhall vil en del tr\u00e6r, blant annet flere eldre seljer som i dag st\u00e5r beskyttet av rubbhallen, bli utsatt for v\u00e6r og vind. Dette er ikke \u00f8nskelig, da det kan f\u00f8re til rotvelt og skader p\u00e5 kantvegetasjonen. Kantvegetasjonen som er der i dag tynnes, og d\u00e5rlige/svake tr\u00e6r fjernes. H\u00f8ye, tynne tr\u00e6r reduseres slik at de blir mere robuste mot v\u00e6r og vind. Der hvor det er mulig kan ogs\u00e5 buffersonen/randsonen utvides med tr\u00e6r og busker som naturlig vokser her. Kjemisk p\u00e5virkninger Det finnes en rekke mulige forurensings kilder i forbindelse med selve byggeprosessen. B\u00e5de r\u00f8tter, bladverk og jordsmonn er utsatt kjemisk p\u00e5virkning. Typiske forurensinger ifbm bygging: - Oljeprodukter - Salt - Betong/sement er skadelig for kantvegetasjonen og vannet. Dette skal selvsagt ikke forekomme. Oppsummering - Verne og ivareta eksisterende kantvegetasjon. - Etablere sikringssone. - Planlegge tiltak p\u00e5 naturens premisser. - Unng\u00e5 trafikk og lagring i rotsone, kantvegetasjon. - Bekjempe u\u00f8nsket fremmed art. - Etablere ekstra naturlik buffer mot vann hvis mulig. - Oppf\u00f8lging og kontroll. Olsvik 29/6-2022 Anleggsgartnermester Wikholm AS Anders Garnes Anleggsgartnerteknikkermester "
}