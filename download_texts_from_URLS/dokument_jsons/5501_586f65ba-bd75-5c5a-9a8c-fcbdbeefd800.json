{
  "dokument_id": "586f65ba-bd75-5c5a-9a8c-fcbdbeefd800",
  "doc_type": "case_attachment",
  "kommune": 5501,
  "tittel": "24-06042 - H\u00f8ringsuttalelse forskrift om skolefritidsordningen (SFO).",
  "url": "https://innsyn.tromso.kommune.no/application/getMoteDokument?dokid=2001715024",
  "tekst": " 24/06042 - H\u00f8ringsuttalelse forskrift om skolefritidsordningen (SFO). L\u00f8vemammaene Nord er et regionslag tilknyttet hovedorganisasjonen L\u00f8vemammaene, som dekker fylkene Nordland, Troms og Finnmark. Vi har 747 medlemmer i Nord og stort engasjement blant disse. L\u00f8vemammaene er en diagnoseuavhengig organisasjon som jobber med \u00e5 opplyse om og forbedre rettighetene til barn og unge med sykdom og ulike hjelpebehov. Vi brenner for st\u00f8tte, frihet og likestilling til hele familien. \u00a7 6 Opptakskriterier SFO er et tilbud for alle barn p\u00e5 1. - 4. trinn, jf. forskriftens \u00a7 2. I utgangspunktet skal barnet g\u00e5 p\u00e5 SFO ved skolen der barnet er elev. SFO plassen tildeles ut fjerde trinn, og skal sies opp dersom barnet slutter tidligere eller skifter skole. SFO plass for barn med sammensatte behov, kan innvilges fra 5 - 7. trinn. Med sammensatte behov menes elever med fysiske og/eller kognitive funksjonsnedsettelser i s\u00e5 stor grad at det ikke vil v\u00e6re forsvarlig for eleven \u00e5 v\u00e6re alene hjemme i perioden fra skoleslutt frem til ordin\u00e6r arbeidstids slutt. Dette vil gjelde funksjonsnedsettelser som autisme, moderat til dyp psykisk utviklingshemming og omfattende fysisk funksjonsnedsettelse, eventuelt andre funksjonsnedsettelser med tilsvarende alvorlighetsgrad. L\u00f8vemammaene Nord mener at man b\u00f8r endre ordlyden i dette avsnittet. Elever med fysiske og/eller kognitive funksjonsnedsettelser b\u00f8r endres til elever med sykdom og/eller hjelpebehov. Fysiske og/eller kognitive funksjonsnedsettelser er veldig avgrensende, eksempelvis vil ikke barn med alvorlig sykdom som ikke har fysisk og/eller kognitiv funksjonsnedsettelse havne under dette punktet. Vi i L\u00f8vemammaene Nord mener ogs\u00e5 at avsnittet om hvilke funksjonsnedsettelser dette omhandler b\u00f8r fjernes helt. Slik det n\u00e5 er nevnt med autisme, moderat til dyp psykisk utviklingshemming og omfattende fysisk funksjonsnedsettelse dekker ikke alle elever som vil oppfylle krav for, og ha behov for SFO ogs\u00e5 fra 5-7. trinn p\u00e5 grunn av sykdom eller hjelpebehov. S\u00f8knad om plass sendes til den enkelte skole. Plassene tildeles etter en sakkyndig vurdering fra Pedagogisk Psykologisk tjeneste (PPT). SFO plass for barn med sammensatte behov er et kostnadsfritt tilbud. Vi i L\u00f8vemammaene Nord mener at SFO plass for barn med sykdom og/eller hjelpebehov b\u00f8r v\u00e6re et kostnadsfritt tilbud uansett alderstrinn. L\u00f8vemammaene Nord st\u00f8tter \u00f8vrige forslag utenom nevnte kommentarer ovenfor. Med vennlig hilsen Styret i L\u00f8vemammaene Nord "
}