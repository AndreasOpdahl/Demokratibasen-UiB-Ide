{
  "dokument_id": "874a8435-14c6-5345-84a1-4ca6217871d9",
  "doc_type": "case_attachment",
  "kommune": 4601,
  "tittel": "Fagnotat - Vintervedlikehold av kunstgressbaner",
  "url": "https://bergen.kommune.no/politikere-utvalg/api/fil/bk360/11677469/Fagnotat-Vintervedlikehold-av-kunstgressbaner",
  "tekst": " Etat idrett Til Fagnotat Seksjon for politiske saker (Arbeidssted) V\u00e5r referanse: 2024/183834-5 Saksbehandler: Torbj\u00f8rn Iversen Fra Dato: 9. desember 2024 Etat for idrett Vintervedlikehold av kunstgressbaner - fagnotat Hva saken gjelder: De siste \u00e5rene har det ved sn\u00f8fall vinterstid v\u00e6rt et \u00f8kende \u00f8nske om maskinelt vintervedlikehold av kommunale kunstgressbaner for \u00e5 \u00f8ke fotballaktiviteten i vinterhalv\u00e5ret. Vi opplever at mange av idrettene har g\u00e5tt fra \u00e5 v\u00e6re sesongbetont til \u00e5 bli hel\u00e5rsaktiviteter, ogs\u00e5 for barn, ungdom og breddeaktivitet. Bergen bystyre behandlet interpellasjon fra Per-Erik G\u00e5skjenn (KrF) om vintervedlikehold p\u00e5 kommunale idrettsanlegg, og fattet f\u00f8lgende vedtak i sak 10/24 6.mars 2024: \u00abDenne vinteren har vist at lengre kuldeperioder med sn\u00f8 og is har skapt utfordringer for uteidrettene. Dette har f\u00f8rt til at mange barn og unge ikke har kunnet gjennomf\u00f8re treninger og aktiviteter. Det er viktig at Bergen Kommune fortsetter og utvikler arbeidet for \u00e5 sikre godt vintervedlikehold p\u00e5 idrettsbaner og anlegg i Bergen, slik at flest mulig kan drive med aktivitet hele \u00e5ret. Bystyret ber byr\u00e5det samarbeide tettere med idretten og aktuelle organisasjoner, med m\u00e5l om \u00e5 finne bedre ordninger for vintervedlikeholdet av anleggene.\u00bb Fagetatens vurdering: Dagens situasjon Etat for idrett f\u00f8lger i dag handlingsplanen for kunstgress vedtatt av bystyret i sak 84/18 25.april 2018. I punkt 1e er vintervedlikehold regulert med f\u00f8lgende avsnitt: \u00abVed sn\u00f8fall vil BBSI v/ Idrettsservice kun br\u00f8yte de baner som st\u00e5r p\u00e5 prioritert liste. En prioritert liste settes opp i samarbeid med NFF Hordaland. Br\u00f8yting av andre baner skal kun skje ved h\u00e5ndm\u00e5king. Br\u00f8yting ved hjelp av fres tillates ikke. Sn\u00f8 skal holdes innenfor baneomr\u00e5det slik at granulat kan samles opp n\u00e5r sn\u00f8en smelter. Det tillates ikke \u00e5 deponere sn\u00f8 utenfor baneomr\u00e5det. Det b\u00f8r vurderes om det er n\u00f8dvendig med forbud mot br\u00f8yting p\u00e5 andre baner enn de som er prioritert.\u00bb Vintervedlikehold er ogs\u00e5 regulert av forurensningsforskriften. Der sier kapittel 23A-6: \u00abRydding og deponering av sn\u00f8: Den ansvarlige for idrettsbaner der plastholdig l\u00f8st fyllmateriale brukes, skal s\u00f8rge for at sn\u00f8 som ryddes av idrettsbanen, deponeres p\u00e5 eget omr\u00e5de for sn\u00f8deponering p\u00e5 eller utenfor banen. Den ansvarlige skal s\u00f8rge for n\u00f8dvendige tiltak for \u00e5 sikre at plastholdig l\u00f8st fyllmateriale forblir innenfor idrettsbanen eller sn\u00f8deponiet frem til det h\u00e5ndteres i tr\u00e5d med \u00a7 23A-7 annet ledd.\u00bb Videre er det ogs\u00e5 lagt inn noen punkter om utend\u00f8rsanlegg og vintervedlikehold i administrasjons- og utleiereglementet for kommunale idrettsanlegg: \u00ab2.3 Utend\u00f8rsanlegg rammesesong For bruk av utend\u00f8rs kommunale idrettsanlegg gjelder f\u00f8lgende rammesesong: 15. januar \u2013 30. juni 1. august \u2013 15. november\u00bb 2.5 S\u00e6rskilte bestemmelser for utend\u00f8rs idrettsanlegg i vintersesong Enkelt prioriterte baner vil bli br\u00f8ytet ved sn\u00f8forhold. Prioriteringen skjer i samarbeid med NFF Hordaland.\u00bb Med utgangspunkt i der ovennevnte, setter Etat for idrett hvert \u00e5r opp en prioritert liste fra de n\u00e6rmere 90 kunstgressbanene i portef\u00f8ljen, p\u00e5 hvilke baner som skal maskinelt br\u00f8ytes f\u00f8r hver vintersesong tar til. De retningsgivende dokumentene setter ikke noen tallmessig begrensning p\u00e5 hvor mange baner som skal/kan br\u00f8ytes i kommunal regi, s\u00e5 antallet er satt opp med utgangspunkt i bemanning/utstyr som Etat for idrett r\u00e5der over i dag. I perioden november-mars er det vinteridrettene som har prioritet, og de menneskelige ressursene prioriteres til blant annet kj\u00f8ring av skil\u00f8yper og spr\u00f8yting av utend\u00f8rs isbaner. Vinteren 2023/24 br\u00f8ytet Etat for idrett 11 kunstgressbaner (11`er baner) med maskinelt utstyr, og disse var geografisk spredt over hele kommunen. Den maskinelle br\u00f8ytingen inneholder ikke beredskap p\u00e5 kveld og helg, s\u00e5 arbeidet skjer i arbeidstiden p\u00e5 dagtid mandag til fredag. Kartlegging av behovet Flere klubber har henvendt seg til Etat for idrett med foresp\u00f8rsel om \u00e5 f\u00e5 br\u00f8yte baner med eget maskinelt utstyr. Dette er i all hovedsak klubber som trener p\u00e5 baner som ikke st\u00e5r p\u00e5 prioritert liste. N\u00e5r sn\u00f8fallet st\u00e5r for tur, \u00f8nsker disse klubbene at sn\u00f8en kan fjernes raskt og effektivt maskinelt, og ikke som n\u00e5, der det m\u00e5 organiseres manuelt med sn\u00f8skuffer. P\u00e5 bakgrunn av vedtaket fra bystyret i mars 2024 har Etat for idrett i samarbeid med NFF Hordaland, gjennomf\u00f8rt en kartlegging over hvilke klubber som eventuelt \u00f8nsker \u00e5 gjennomf\u00f8re eget maskinelt vintervedlikehold p\u00e5 kommunale kunstgressbaner, og hvor mange baner det er snakk om. Tilbakemeldingen til NFF Hordaland viser at det er 12 klubber som har meldt \u00f8nske om eget vintervedlikehold p\u00e5 totalt 23 av de kommunale kunstgressbanene. Av nevnte 23 kunstgressbaner som klubbene selv \u00f8nsker \u00e5 vintervedlikeholde, er 10 av disse relativt nye, og inneholder ikke plastisk ifyll/granulat. Om br\u00f8yting av kunstgressbaner Fjerning av sn\u00f8 fra kunstgress-banen skal utf\u00f8res med skj\u00e6r eller fres. Sn\u00f8en skal i prinsippet kastes av banen, ikke l\u00f8ftes eller skyves. Dette for \u00e5 forhindre skader p\u00e5 gresset. Ved l\u00f8fting av sn\u00f8en kan akseltrykket overstige b\u00e6reevnen p\u00e5 banen slik at kj\u00f8ret\u00f8y lager spor. Skyving av sn\u00f8en kan strekke gresset slik at linjer blir ujevne, eller at gresset i verste fall revner. Bruker man skj\u00e6r p\u00e5 hjul, er det viktig at sn\u00f8en rulles foran skj\u00e6ret. Sn\u00f8fres monteres p\u00e5 ski, meier eller hjul med minimum 20-30 mm klaring til toppen av gresset. Dette for \u00e5 forhindre at fresen tar tak i gresset og \u00f8delegger samt fjerner granulatet fra banelegement. En m\u00e5 ogs\u00e5 v\u00e6re oppmerksom p\u00e5 at banen kan ha redusert b\u00e6reevne i avrettingslaget i perioder med mildv\u00e6r. Dette grunnet \u00f8kt vannmengde i avrettingslaget som gj\u00f8r dette mindre stabilt. N\u00e5r det gjelder kunstgressbaner uten gummigranulat, har vi forel\u00f8pig ikke hatt nok tid til \u00e5 h\u00f8ste s\u00e6rlig med erfaring av vintervedlikehold p\u00e5 den type bane. Gummigranulatet utgj\u00f8r i seg selv en form for beskyttelse p\u00e5 \u00abr\u00f8ttene\u00bb og backingen i gresset. Ved br\u00f8yting av en non-fill-bane vil den mekaniske p\u00e5kjenningen kunne komme mer i kontakt med \u00abr\u00f8ttene\u00bb og backingen til gresset. En hypotese kan v\u00e6re at det over tid vil svekke holdet str\u00e5ene har i backingen, og det vil begynne \u00e5 l\u00f8sne. En annen hypotese kan v\u00e6re at en kan oppleve mer br\u00f8yteskader, fordi det skal mindre til for at en setter br\u00f8yteskj\u00e6ret for dypt, og treffer backing. P\u00e5 disse banene kan det v\u00e6re hensiktsmessig \u00e5 godkjenne bruk av sn\u00f8fres som man bruker manuelt/g\u00e5r bak, da det ikke utgj\u00f8r fare for spredning av plast. Faglige vurderinger Etat for idrett v/ Driftsavdelingen har tidligere vurdert foresp\u00f8rsel som er kommet fra klubbene, og konkludert med at det ikke var forenlig med retningslinjene i den kommunale handlingsplanen og den statlige forskriften. Diskusjonen har g\u00e5tt p\u00e5 om det er tjenlig \u00e5 la flere forskjellige akt\u00f8rer gj\u00f8re jobben, selv om det isolert sett ville f\u00f8rt til flere \u00e5pne baner og mer aktivitet og forn\u00f8yde brukere. Bergen kommune vil uansett st\u00e5 ansvarlig for jobben som gj\u00f8res i henhold til lovverket i forurensningsforskriften. Det ble ogs\u00e5 vektlagt at br\u00f8yting av kunstgressbaner om vinteren krever kompetanse. Blant annet i forhold til forskjellige typer sn\u00f8 (v\u00e5t/t\u00f8rr) som medf\u00f8rer forskjellige m\u00e5ter \u00e5 br\u00f8yte p\u00e5, men ogs\u00e5 med tanke p\u00e5 at en ikke m\u00e5 br\u00f8yte hvis et v\u00e6romslag gj\u00f8r at \u00f8vre del i toppsjiktet av banen blir bl\u00f8tt og resten av underlaget hardt. Det er selvsagt mulig \u00e5 inneha/erverve seg n\u00f8dvendig kompetanse, eventuelt at Etat for idrett gir n\u00f8dvendig oppl\u00e6ring til enkeltpersoner i klubbene som \u00f8nsker \u00e5 foreta maskinell br\u00f8yting med eget utstyr. Det er likevel ingen sikkerhet for at dette blir fulgt opp p\u00e5 en slik m\u00e5te som tenkt/\u00f8nsket. Vi kommer heller ikke utenom at vintrene stort sett er relativ milde i Bergen, og at sn\u00f8en ofte regner bort kort tid etter at den er falt. De siste \u00e5rene har vi likevel hatt noen lengre perioder med kulde og sn\u00f8 i Bergen, og dette har medf\u00f8rt redusert aktivitet for mange av fotballklubbene. Frostperioder gj\u00f8r uansett banene lite anvendbare, all den tid vi ikke har undervarme p\u00e5 noen av de kommunale kunstgressbaner \u00d8konomisk risiko Dersom kommunen \u00f8nsker \u00e5 \u00e5pne for at klubbene selv skal kunne f\u00e5 anledning til \u00e5 vintervedlikeholde en kunstgressbane maskinelt med eget utstyr, m\u00e5 ogs\u00e5 sp\u00f8rsm\u00e5let rundt hvem som st\u00e5r ansvarlig for eventuelle skader avklares. Ved betydelige skader knyttet til maskinell br\u00f8yting, vil det p\u00e5l\u00f8pe store kostnader med utskiftning av dekke. Prisen for en slik utskiftning vil variere fra rundt 4 millioner kr. p\u00e5 en relativt ny bane der alt omkringliggende nylig er oppgradert + kostnader til resirkulering av den \u00f8delagte som et minimum. Kommer det en stor br\u00f8yteskade p\u00e5 en litt eldre bane, vil en kanskje ha en helt annen pris, fordi en da i praksis snakker om en fremskyndet totalrehabilitering, hvor det i samme slengen vil v\u00e6re naturlig \u00e5 m\u00e5tte oppgradere eksempelvis avretting, overvannl\u00f8sninger, gjerder, pad og asfaltkanter. I tillegg vil en g\u00e5 glipp av spillemiddelinntekter dersom banen m\u00e5 rehabiliteres f\u00f8r den har n\u00e5dd 10 \u00e5r. Det er n\u00e6rliggende \u00e5 tenke at klubbene ikke \u00f8nsker \u00e5 ta denne risikoen. V\u00e5r anbefaling er derfor at dette eventuelt legges p\u00e5 Bergen kommune, under forutsetning av at det er gitt en oppl\u00e6ring til aktuell klubb/person i forkant. En tett dialog mellom aktuelle klubber og Etat for idrett i forkant og underveis i den maskinelle br\u00f8ytingen vil derfor v\u00e6re avgj\u00f8rende. Utvidet vintervedlikehold p\u00e5 de kommunale kunstgressbanene vil ogs\u00e5 medf\u00f8re \u00f8kt forringelse av kvaliteten p\u00e5 dekke, og medf\u00f8re behov for hyppigere utskiftning. Med utgangspunkt i de siste vintrene i Bergen, kan dette basert p\u00e5 leverand\u00f8renes utregning utgj\u00f8re rundt 1 \u00e5rs reduksjon av levetid p\u00e5 de aktuelle banene som blir br\u00f8ytet maskinelt. Fagetatens anbefaling: Forslag Med utgangspunkt i den endring og utvikling som har skjedd p\u00e5 kunstgressfronten de siste \u00e5rene, inkludert EU-lovverk om forbud knyttet til salg av gummigranulat fra 2031, er det helt naturlig \u00e5 se p\u00e5 n\u00f8dvendige tilpasninger i de kommunale reguleringene. Dette gjelder ogs\u00e5 i forhold til vintervedlikehold av kunstgressbanene. En utvidelse i vintervedlikeholdet fra dagens 11 baner med vintervedlikehold, til 34 kunstgressbaner (23 ekstra som er spilt inn) ved hjelp av klubbene, vil kunne gi en tredobling av aktiviteten p\u00e5 sn\u00f8fylte vinterdager. Samtidig er det viktig \u00e5 v\u00e6re oppmerksom p\u00e5 de \u00f8konomiske implikasjonene som ligger i en slik utvidelse, b\u00e5de i forhold til eventuelle oppdukkende skader og utskiftingsprogram for kunstgress. For \u00e5 f\u00e5 p\u00e5 plass en ordning med bruk/hjelp av frivillighet i klubbene for \u00e5 utvide antall baner som maskinelt blir br\u00f8ytet, foresl\u00e5r vi f\u00f8lgende endringer: Handlingsplan kunstgress Retningslinjene for vintervedlikehold som er lagt i handlingsplan kunstgress m\u00e5 oppheves/omskrives i forhold til at det \u00e5pnes for utvidet vintervedlikehold av de kommunale kunstgressbanene, blant annet ved hjelp av klubbene. Ansvarsforhold Bergen kommune tar ansvar for klubbenes vintervedlikehold, b\u00e5de knyttet til eventuelle skader som m\u00e5tte oppst\u00e5 og forurensningsforskriften knyttet til vintervedlikehold p\u00e5 kunstgressbaner. Dette under forutsetning av at n\u00f8dvendig oppl\u00e6ring er gitt, og at det er dedikerte personer som gjennomf\u00f8rer br\u00f8ytingen fra klubbene sin side. Etat for idrett f\u00e5r ansvar for \u00e5 inng\u00e5 avtaler med aktuelle klubber. Bruk av manuell sn\u00f8fres Grunnet litt tynt kunnskapsgrunnlag for vintervedlikehold av non-fill baner uten gummigranulat, \u00e5pnes det for at klubbene i oppstarten gis tillatelse til \u00e5 benytte manuell sn\u00f8fres p\u00e5 disse banene. Pilotprosjekt For \u00e5 danne seg et inntrykk av hvordan ordningen best kan fungere, anbefaler vi at det opprettes et par pilotprosjekt for vinteren 2024/25, som evalueres i l\u00f8pet av v\u00e5ren 2025. Avslutningsvis er det viktig \u00e5 p\u00e5peke at det ikke er midler til \u00e5 dekke eventuelle skader som medf\u00f8rer store ekstrakostnader i etaten sitt ordin\u00e6re driftsbudsjett. Dette m\u00e5 eventuelt gj\u00f8res gjennom ekstraordin\u00e6re bevilgninger/rammer. Med hilsen Etat for idrett Torbj\u00f8rn Iversen Etatsdirekt\u00f8r Dokumentet er godkjent elektronisk. "
}