{
  "dokument_id": "fd0ce38c-f822-521f-bff2-b3837819b555",
  "doc_type": "case_attachment",
  "kommune": 4601,
  "tittel": "Utvidelse av ordningen med  boligsoneparkering i Bergen, Utleggelse til h\u00f8ring",
  "url": "https://bergen.kommune.no/politikere-utvalg/api/fil/bk360/9173569/Utvidelse-av-ordningen-med-boligsoneparkering-i-Bergen-Utleggelse-til-horing",
  "tekst": " BYR\u00c5DET Byr\u00e5dssak /23 Saksframstilling V\u00e5r referanse: 2023/240719-4 Utvidelse av ordningen med boligsoneparkering i Bergen. Utleggelse til h\u00f8ring Hva saken gjelder: Byr\u00e5dsavdeling for klima, milj\u00f8 og byutvikling har mottatt fagnotat fra Plan- og bygningsetaten (PBE) med vurderinger og anbefaling om utvidelse av ordningen med boligsoneparkering i Bergen. Forrige utvidelse av boligsoneordningen ble vedtatt av bystyret i sakene 282/14 og 18/16, og suksessivt iverksatt av byr\u00e5det i fem ulike saker (1064/18, 1093/18, 1087/19, 1322/20, 1029/21). I de tre siste byr\u00e5dssakene gjorde byr\u00e5det vedtak om bestillinger av planfaglige vurderinger av nye fremtidige boligsoner. Med bakgrunn i bestillingene er omr\u00e5desonene Minde vest mot Krambua, Land\u00e5s, Melkeplassen og Ytre Sandviken n\u00e5 kartlagt av PBE. Det anbefales at boligsoneordningen utvides ytterligere ved \u00e5 inkludere nevnte omr\u00e5desoner i ordningen, men kun med omr\u00e5dene Nyhavn og NHH innenfor Ytre Sandviken-sonen i f\u00f8rste omgang. Denne saken er et svar p\u00e5 ovenfornevnte bestillinger, og bygger p\u00e5 Plan- og bygningsetatens fagnotat av 7.7.2023. Fagetatens vurdering og anbefaling: Plan- og bygningsetaten har foretatt en planfaglig vurdering av mulig utvidelse av boligsoneordningen i samsvar med byr\u00e5dsvedtak 1087/19, 1322/20 og 1029/21. Bestillingene peker p\u00e5 Minde Vest mot Krambua, Land\u00e5s, Melkeplassen og Ytre Sandviken som aktuelle omr\u00e5der \u00e5 inkludere i boligsoneordningen. Kartleggingen som er gjort tar utgangspunkt i disse omr\u00e5dene, men deler opp Ytre Sandviken i seks ulike soner; M\u00e5seskj\u00e6ret, Nyhavn, S\u00f8lvberget, \u00d8yjorden, NHH og Helleneset. Ytre Sandviken er et stort omr\u00e5de med ulike problemstillinger. Effekten av innf\u00f8ring kun \u00e9n helhetlig boligsone i Ytre Sandviken vil derfor variere for mye til at PBE anser det som hensiktsmessig. Oversikt over utredede omr\u00e5der: 1 2 PBE har kartlagt omfanget av parkering i offentlig vei (ikke privat vei) innfor en soneavgrensning som vurderes som hensiktsmessig. Utf\u00f8rte registreringer bygger p\u00e5 samme faglige grunnlag som tidligere utredninger; Boligsoneordningen er et treffsikkert virkemiddel for \u00e5 redusere negative effekter av gateparkering i omr\u00e5der der parkeringspresset er stort, og andelen av fremmedparkering er h\u00f8y. Ved innf\u00f8ring av boligsoneparkering prioriteres beboernes muligheter til \u00e5 disponere bil ved at det gj\u00f8res mindre attraktivt for andre brukere \u00e5 parkere i de samme gatene gjennom avgiftsparkering. Kartleggingen viser at det er over 50 % fremmedparkering i alle de utredede sonene med unntak av \u00d8yjorden. Parkeringsplassene i sonene er i tillegg i stor grad benyttet. De fleste sonene har dermed et parkeringsm\u00f8nster som tilsier at innf\u00f8ring av boligsoneordning kan v\u00e6re form\u00e5lstjenlig. For deler av Ytre Sandviken kan det imidlertid v\u00e6re aktuelt med andre l\u00f8sninger enn boligsone. I Ytre Sandviken vurderer PBE at NHH og Nyhavn er v\u00e6re s\u00e6rlige attraktive soner for fremmedparkering p\u00e5 grunn av n\u00e6rhet til NHH og bomsatsjonen i Sandviken. Etablering av boligsone i disse sonene vil kunne skape \u00f8kt press p\u00e5 grensesonene. Med unntak av Nyhavn og NHH har de fleste sonene i Ytre Sandviken relativt f\u00e5 observasjoner. PBE anbefaler \u00e5 vente med \u00e5 innf\u00f8re boligsoner p\u00e5 M\u00e5seskj\u00e6ret, S\u00f8lvberget, \u00d8yjorden og Helleneset, og heller foreta en ny vurdering av parkeringssituasjonen i disse omr\u00e5dene etter at erfaringer av innf\u00f8rt boligsone i Nyhavn og NHH foreligger. Parkeringspresset vurderes st\u00f8rst p\u00e5 Land\u00e5s, deretter i Nyhavn og NHH i Ytre Sandviken, og til sist Minde vest og Krambua. PBE anbefaler \u00e5 innf\u00f8re boligsoner i disse omr\u00e5dene etter denne rekkef\u00f8lgen. Plan- og bygningsetatens forslag til vedtak: 1. Boligsoneordningen utvides til \u00e5 inkludere Land\u00e5s sonen i f\u00f8rste omgang. 2. Boligsoneordningen utvides til \u00e5 inkludere Nyhavn og NHH i Ytre Sandviken omr\u00e5det i andre omgang. 3. I siste omgang b\u00f8r boligsoneordningen utvides til \u00e5 inkludere omr\u00e5dene Minde Vest mot Krambua og Melkeplassen. 4. Det b\u00f8r gj\u00f8res en ny vurdering av de \u00f8vrige sonene i Ytre Sandviken: M\u00e5seskj\u00e6ret, S\u00f8lvberget, \u00d8yjorden og Helleneset. Her kan det ogs\u00e5 v\u00e6re aktuelt \u00e5 vurdere andre l\u00f8sninger enn boligsoneordning. Byr\u00e5dens vurdering og anbefaling/konklusjon: Hensikten med boligsonene er \u00e5 skjerme bomilj\u00f8, \u00f8ke fremkommelighet for nyttetrafikk, redusere negative konsekvenser av parkering og prioritere beboere i prising av parkering. Boligsoneordningen er ogs\u00e5 ett av flere restriktive tiltak i byr\u00e5dets satsning for \u00e5 begrense biltrafikken i byen. Byr\u00e5den konstaterer at Plan- og bygningsetaten har gjort en omfattende kunnskapsinnhenting, og vurderer at det ligger gode, faglige vurderinger til grunn for fagetatens arbeid med potensiale for utvidelse av boligsoneordningen. Det er et f\u00f8rende premiss for byr\u00e5det at offentlige beslutninger b\u00f8r tas n\u00e6rmest mulig folk, og tilrettelegge for at flest mulig kan delta i politikken. F\u00f8r eventuell utvidelse av boligsoneordningen, b\u00f8r derfor de som ber\u00f8res av aktuelle boligsoner f\u00e5 anledning til \u00e5 uttale seg om ordningen. Byr\u00e5den foresl\u00e5r derfor at fagetatens arbeid med boligsoneutvidelsen legges ut p\u00e5 h\u00f8ring. Bergen kommune b\u00f8r tilstrebe st\u00f8rst mulig offentlighet og reell medvirkning f\u00f8r man eventuelt innf\u00f8rer nye tekniske l\u00f8sninger som p\u00e5virker folks dagligliv. Det b\u00f8r v\u00e6re opp til Plan- og bygningsetaten \u00e5 organisere et opplegg for hvordan tilrettelegge for bred medvirkning og publikumsdeltakelse. 3 Byr\u00e5den vil avvente h\u00f8ringen med \u00e5 ta endelig stilling til gjennomf\u00f8ring. Det legges imidlertid til grunn at n\u00e6rmere konkretisering av fremdrift og praktiske forhold knyttet til gjennomf\u00f8ring vil skje gjennom egne byr\u00e5dssaker, i samsvar med tidligere praksis. H\u00f8ringsinnspill fra- og samarbeid med Bymilj\u00f8etaten vil derfor v\u00e6re viktig for Plan- og bygningsetatens videre arbeid. Byr\u00e5den anbefaler at forslag om utvidelse av ordningen med boligsoneparkering i Bergen legges ut p\u00e5 h\u00f8ring. \u00d8konomiske konsekvenser: Utleggelse til h\u00f8ring vil ikke ha \u00f8konomiske konsekvenser for Bergen kommune. En eventuell gjennomf\u00f8ring av boligsoneutvidelsen kan ha \u00f8konomiske konsekvenser utover det som ligger i budsjettet i dag, og vil bli gjort rede for n\u00e5r endelig sak kommer til politisk vedtak. Vedtakskompetanse: I samsvar med byr\u00e5dets fullmakter vedtatt av bystyret 16.12.2020 i sak 378/20 \u00a7 2.4 har Byr\u00e5det ansvar og myndighet til \u00e5 foresl\u00e5 den l\u00f8pende drift av kommunens virksomhet, herunder \u00e5 beslutte utlegging av planer i kommunens regi til h\u00f8ring, jamf\u00f8r gjeldende planinstruks, byr\u00e5dssak 1034/20 og \u00a7 18: Byr\u00e5det har fullmakt til \u00e5 ut\u00f8ve myndighet innenfor fagomr\u00e5dene klima, milj\u00f8, og byutvikling med utgangspunkt i Plan- og bygningsloven og annet relevant lovverk. Byr\u00e5d for klima, milj\u00f8 og byutvikling innstiller til byr\u00e5det \u00e5 fatte f\u00f8lgende vedtak: Forslag om utvidelse av ordningen med boligsoneparkering i Bergen legges ut p\u00e5 h\u00f8ring. Dato: 17. oktober 2023 Line Berggreen Jacobsen settebyr\u00e5d for klima, milj\u00f8 og byutvikling Dokumentet er godkjent elektronisk. Vedlegg: Planfaglig vurdering - Potensiale for utvidelse av boligsoneordningen, datert 07.07.2023 4 "
}