{
  "dokument_id": "b5273ee1-8f49-5bf3-a263-42a0b4a4debd",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 137 fra Katrine Berg N\u00f8dtvedt (MDG) om bystrandprosjektet ved Store Lungeg\u00e5rdsvann -  Utvalg for milj\u00f8 og byutvikling",
  "url": "https://bergen.kommune.no/politikere-utvalg/api/fil/bk360/11089120/Svar-pa-skriftlig-sporsmal-nr-137-fra-Katrine-Berg-Nodtvedt-MDG-om-bystrandprosjektet-ved-Store-Lungegardsvann-Utvalg-for-miljo-og-byutvikling",
  "tekst": " BBU \u2013 Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/132046-3 Saksbehandler: Malene Nesse Gr\u00f8nningen Fra Dato: 6. september 2024 Byr\u00e5d for byutvikling Svar p\u00e5 skriftlig sp\u00f8rsm\u00e5l nr. 137 fra Katrine Berg N\u00f8dtvedt (MDG) om bystrandprosjektet ved Store Lungeg\u00e5rdsvann - Utvalg for milj\u00f8 og byutvikling I revidert budsjett for 2024 fremkommer det at bystrandprosjektet ved Store Lungeg\u00e5rdsvann er forsinket, og at byr\u00e5det vurderer \u00e5 utsette parkutviklingen p\u00e5 ubestemt tid. Representanten mener dette er sv\u00e6rt uheldig, og at det vil v\u00e6re tragisk dersom omr\u00e5det langs Store Lungeg\u00e5rdsvann blir liggende som en stein\u00f8rken i \u00e5revis fremover. Sp\u00f8rsm\u00e5l til byr\u00e5den: 1. Kan byr\u00e5den gi en n\u00e6rmere beskrivelse av hvilke deler av prosjektet som defineres som \u201cstrand\u201d og som skal bygges, og hvilke deler som defineres som \u201cpark\u201d og skal kuttes? 2. Hva er status for prosjektering og kontrahering pt.? 3. N\u00e5r vil byggearbeid starte opp ifb. bystrandprosjektet? 4. Har byr\u00e5den gjort noen anslag av hvilke samfunns\u00f8konomiske tap bysamfunnet p\u00e5f\u00f8res ved \u00e5 la v\u00e6re \u00e5 utnytte et s\u00e5 sentrumsn\u00e6rt og viktig areal til gr\u00f8ntareal? Svar fra byr\u00e5den: 1. Det er n\u00e5 vel kjent at byr\u00e5det i forslaget til handlings- og \u00f8konomiplan (H\u00d8P) for 2025-28 m\u00e5 forholde seg til langt strammere \u00f8konomiske rammer enn tidligere. Dette betyr at kommunen m\u00e5 redusere sitt kostnadsniv\u00e5, b\u00e5de p\u00e5 drifts- og investeringssiden. Byr\u00e5det arbeider med sitt forslag til rullert H\u00d8P (innstilling 1), som legges frem i bystyret 2. oktober. Frem til budsjettforslaget lanseres, vil ikke byr\u00e5den kommentere enkeltheter i budsjettopplegget, heller ikke hvilke forutsetninger byr\u00e5det vil basere bystrand- prosjektet p\u00e5 videre. Det foreligger et skisseprosjekt for bystranden, et for- og skisseprosjekt som er kjent for allmenheten, og som bl.a. ble presentert p\u00e5 kommunens nettsider i 2020. Det fremg\u00e5r av dette prosjektet hvordan det er delt opp i en faktisk sandstrand, og \u00f8vrig opparbeidelse til park og aktivitetsomr\u00e5de 2. Prosjektet er ikke kontrahert 3. N\u00e5r byggearbeidene kan komme i gang, avhenger av forutsetninger som legges til grunn og de \u00f8konomiske rammene bystyret vedtar for prosjektet i H\u00d8P 2025-28. 4. Byr\u00e5den har ikke gjennomf\u00f8rt anslag for samfunns\u00f8konomiske \u00abtap\u00bb byen p\u00e5f\u00f8res f\u00f8r prosjektet blir gjennomf\u00f8rt. Byr\u00e5den er heller ikke kjent med at kommunen noen gang tidligere har beregnet samfunns\u00f8konomiske tap av prosjekter man ikke gjennomf\u00f8rer. Bergen kommune har for \u00f8vrig heller ikke anledning \u00e5 gjennomf\u00f8re investeringer basert p\u00e5 om de er samfunns\u00f8konomisk l\u00f8nnsomme alene, kommunen m\u00e5 uansett finansiere sine prosjekter innen tilgjengelige rammer. Christine Kahrs \u2013 Byr\u00e5d for byutvikling Dokumentet er godkjent elektronisk. "
}