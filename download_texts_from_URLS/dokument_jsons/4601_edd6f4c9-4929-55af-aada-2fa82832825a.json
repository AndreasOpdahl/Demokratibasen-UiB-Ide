{
  "dokument_id": "edd6f4c9-4929-55af-aada-2fa82832825a",
  "doc_type": "case_presentation",
  "kommune": 4601,
  "tittel": "Status og tiltak for \u00e5 hindre spreiing av hamnespy i Bergen",
  "url": "https://bergen.kommune.no/politikere-utvalg/api/fil/bk360/10022119/Framstilling-Status-og-tiltak-for-a-hindre-spreiing-av-hamnespy-i-Bergen",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2022/152917-7 Status og tiltak for \u00e5 hindre spreiing av hamnespy i Bergen Kva saka gjeld: Ei omfattande kartlegging gjennomf\u00f8rt for Bergen kommune viser at den framande, marine arten hamnespy ikkje ser ut til \u00e5 ha etablert seg i Bergen. Det er vurdert \u00e5 vere risiko for at arten vil etablere seg i kommunen, grunna etablerte lokalitetar i nabokommunar og mange anl\u00f8p av fart\u00f8y i Bergen Havn. Denne saka gir oversikt over status for hamnespy i Bergen kommune, og forslag til tiltak for \u00e5 hindre framtidig spreiing og etablering av hamnespy i Bergen kommune. D\u00e5 bystyret handsama 1. tertialrapport 22.06.2022 vedtok dei \u00e5 nytte 1. mill. kr til tiltak for \u00e5 hindre spreiing av hamnespy til Bergen kommune. I vedtaket ba bystyret byr\u00e5det legge fram ei hastesak for bystyret innan utgangen av oktober om saka. Det var vurdert \u00e5 vere hensiktsmessig \u00e5 vente med \u00e5 legge fram saka for bystyret til ei kartlegging over status for spreiing av hamnespy i Bergen var gjennomf\u00f8rt. I denne saka gjer vi greie for korleis desse midlane er brukte, resultat av kartlegginga og forslag til vidare tiltak. Saksframstilling: Hamnespy, Didemnum vexillum, er ein kolonidannande sj\u00f8pung som opprinneleg kjem fr\u00e5 Japan. I Europa er arten kjend fr\u00e5 Nederland, Frankrike, Irland, Storbritannia og Sverige. F\u00f8rste gang arten vart funnen i Norge var i Stavanger i 2020. I Vestland fylke har hamnespy etablert seg p\u00e5 Han\u00f8ytangen p\u00e5 Ask\u00f8y, i Skipavika i Gulen og i Flor\u00f8 hamn. Ved Han\u00f8ytangen verft p\u00e5 Ask\u00f8y har den spreidd seg fr\u00e5 verftsomr\u00e5det til omr\u00e5de vest, s\u00f8r og nord for verftet. At arten etablerer seg usamanhengande langs kysten i hamner med h\u00f8g maritim aktivitet og fart\u00f8y som ligg lenge ved kai, tyder p\u00e5 at arten sprer seg over st\u00f8rre strekk med skipstrafikk. N\u00e5r koloniar f\u00f8rst er etablerte i eit omr\u00e5de vil arten raskt spre seg med larvar eller fragment. Hamnespy er vurdert til sv\u00e6rt h\u00f8g risiko av Artsdatabanken p\u00e5 grunn av eit stort potensial for invasjon og venta h\u00f8g \u00f8kologisk effekt. Det er venta at hamnespy vil kunne ha stor negativ effekt p\u00e5 ei rekke naturtyper slik som tareskog, \u00e5legraseng og hardbunnssamfunn i grunne omr\u00e5de, og at arten kan ha negative \u00f8konomiske effektar for akvakultur og skipsfart. I 2023 vart det i Bergen kommune gjennomf\u00f8rt fleire tiltak for \u00e5 hindre spreiing av hamnespy til kommunen. Tiltaka vart vurdert og prioritert i dialog med Statforvaltar i Vestland, Bergen Havn og Havforskningsinstituttet. Verkemiddel for \u00e5 hindre spreiing av hamnespy er fordelt mellom ulike offentlege akt\u00f8rar, og det vart vurdert som viktig \u00e5 nytte midlane med m\u00e5l om \u00e5 unng\u00e5 dobbeltarbeid og prioritere tiltak der kommunen hadde ei rolle og handlingsrom. Informasjonstiltak I forkant av b\u00e5tsesongen 2023 sende kommunen ut informasjon om hamnespy til ei rekke av dei litt st\u00f8rre b\u00e5tforeningane. Informasjonen var utarbeidd i samr\u00e5d med Milj\u00f8departementet 1 og Statsforvaltaren. Kommunen oppmoda b\u00e5tforeningane til \u00e5 distribuere informasjonen og gjere den synleg for medlemmane i foreninga. P\u00e5 kommunen si heimeside vart det utforma og publisert informasjon om spreiing av hamnespy langs kysten og kva innbyggarane burde vere merksame p\u00e5 og gjere om dei fann framandarten. Bergen kommune informerte om den kommande kartlegginga og funn fr\u00e5 rapporten fekk fleire medieoppslag. Kartlegging av potensiell spredning Det var ikkje registrert funn av hamnespy i Bergen i 2023, og kommunen prioriterte av den grunn \u00e5 lyse ut eit kartleggingsoppdrag for \u00e5 f\u00e5 meir kunnskap om status for eventuell spreiing til kommunen. Havforskningsinstituttet fekk oppdraget med kartlegginga, og rapporten er vedlagt denne saka. Kartlegginga er den mest omfattande som er gjort i Norge. Ei rekke kaier og sm\u00e5b\u00e5thamner i kommunen, totalt 101 stasjonar, vart kartlagde sommaren og hausten 2023. Ein nytta ein kombinasjon av metodane milj\u00f8-DNA og visuell kartlegging. Det vart ikkje funne hamnespy ved visull kartlegging p\u00e5 nokon av lokalitetane. Likevel var det positive milj\u00f8-DNA pr\u00f8ver p\u00e5 sju stasjonar, og ytterlegare 12 usikre stasjonar. Moglege \u00e5rsakar til positiv milj\u00f8-DNA-pr\u00f8ve kan vere sm\u00e5 koloniar som ikkje enno er store nok til \u00e5 bli oppdaga ved filming, er like utanfor omr\u00e5det som blir unders\u00f8kt, som p\u00e5 eit fart\u00f8y, eller det kan vere hamnespylarvar i vatnet. DNA-pr\u00f8ver kan \u00f2g vere falske. Havforskningsinstituttet vurderer det likevel som sikkert at hamnespy ikkje har etablert seg med store koloniar og tette matter p\u00e5 dei unders\u00f8kte lokalitetane. Som del av oppdraget vurderte Havforskningsintstituttet kva for nokre omr\u00e5der i Bergen kommune som har st\u00f8rst risiko for etablering av hamnespy. Hamnespy kan spreie seg enten som larvar eller med skipstrafikk. Den st\u00f8rste risikoen for spreiing av larvar er fr\u00e5 den kjende lokaliteten p\u00e5 Ask\u00f8y og potensielle lokalitetar p\u00e5 Sotra. Desse vil kunne sl\u00e5 seg ned i vestlege og nordvestlege delar av Bergen kommune, med en liten risiko for larvenedsl\u00e5ing i sentrale deler av Bergen sentrum. Det er kaier i sentrum som har flest risikoanl\u00f8p av fart\u00f8y, medan kaier og sm\u00e5b\u00e5thamner har f\u00e5 slike anl\u00f8p. Fagetaten si vurdering og tilr\u00e5ding: Bymilj\u00f8etaten tilr\u00e5r \u00e5 f\u00f8lgje opp kaier og b\u00e5tplassar der pr\u00f8vesvara fr\u00e5 kartlegginga er usikre eller kaier med mange risikoanl\u00f8p. Det er behov for \u00e5 avklare ansvar og finansiering av ei eventuell oppf\u00f8lging. Bymilj\u00f8etaten sitt fagnotat og rapport fr\u00e5 Havforskingsinstituttet over kartlegginga i Bergen er vedlegg til denne saka. \u00d8konomiske konsekvensar: Etter at tiltaka vart gjennomf\u00f8rt i 2023 var det ein restsum p\u00e5 171 330 kr att p\u00e5 prosjektet. Dette er driftsmidlar som vart l\u00f8yvd i 2022 og sett p\u00e5 fond i samband med fondsavsetjingssaka for 2022. Denne restsummen vert nytta til oppf\u00f8lgande kartlegging i 2024 i tr\u00e5d med tilr\u00e5ding i rapporten og fagnotatet. Eventuelle nye, kommande tiltak eller overvakingsprosjekt er det ikkje sett av midlar til, og desse m\u00e5 i s\u00e5 fall finansierast ved rullering av handlings- og \u00f8konomiplan eller fr\u00e5 eksterne kjelder. Milj\u00f8direktoratet har foresl\u00e5tt at det skal etablerast statleg overvaking av utvalde hamner, inkludert Bergen. Dette vil i tilfelle redusere behovet for kommunal finansiering. 2 Byr\u00e5det si vurdering og tilr\u00e5ding: Bergen skal leve av og ved havet. \u00c5 forebygge innf\u00f8ring av framande, marine artar fr\u00e5 skip og ballast er ei viktig oppg\u00e5ve for ein kystby. Hamnespy legg seg som store teppe p\u00e5 havbotnen, og trengjer bort alle andre arter. I kommunen er det registrert sju ulike marine naturtyper, som alle er viktige leve- og oppvekstomr\u00e5de for marine artar og sj\u00f8fuglar. Dei marine naturtypane er utsett for stort press fr\u00e5 forureining og nedbygging, som gjer dei s\u00e5rbare for p\u00e5verknad. Etablering av hamnespy kan f\u00e5 store konsekvensar for \u00f8kologien og naturmangfaldet langs kysten i Bergen. Byr\u00e5det meiner den grundige kartlegginga av sj\u00f8omr\u00e5da i kommunen for hamnespy er eit viktig grunnlag for \u00e5 prioritere vidare arbeid for \u00e5 hindre spreiing av arten til kommunen. N\u00e5r hamnespy no ser ut til \u00e5 ha etablert seg i nabokommunar er det viktig \u00e5 halde fram med overvaking av prioriterte lokalitetar i tr\u00e5d med tilr\u00e5dinga i rapporten fr\u00e5 Havforskningsinstituttet. Dei mange anl\u00f8pa av fart\u00f8y til Bergen Havn gjer det ogs\u00e5 viktig \u00e5 overvake desse omr\u00e5da, sidan spreiing av hamnespy i stor grad er eit resultat av skip, plattformer eller andre store konstruksjonar blir liggande over noko tid. Bergen Havn gjennomf\u00f8rer fleire tiltak for \u00e5 hindre spreiing av havnespy og andre marine, framande artar. Vasking av skrog er eit viktig f\u00f8rebyggande tiltak, og saman med Oslo Havn har dei utarbeidd ei prosedyre for godkjenning for system for skrogvask i samarbeid med Det Norske Veritas. Hamna vil sette prosedyren i drift i l\u00f8pet av 2024. Rapportering av skrogvask for cruiseskip er lagt inn i rapporteringa som skjer ved hamneopphald, og ein vil sj\u00e5 p\u00e5 resultata fr\u00e5 dette etter \u00e5rets sesong. Ei utfordring er at Bergen Havn ikkje har verkemiddel for \u00e5 stille krav til skip som legg til kai. Det er derfor ein fordel at rapportering av skrogvask no er lagt inn i Enivronmental Port Index (EPI)1, som gir insentiv til \u00e5 ta milj\u00f8venlege val for skipa som kjem til Bergen og andre hamner som nyttar EPI. Det er mange sm\u00e5b\u00e5t- og fritidshamner i Bergensomr\u00e5det. Slike b\u00e5tar, saman med fiskereiskap og teiner, utgjer spreiingsfare for hamnespy til Bergen. For \u00e5 hindre spreiing av hamnespy m\u00e5 b\u00e5teigarar og fiskarar ha kunnskap om hamnespy og andre framande, artar. Dei m\u00e5 vite kva dei skal sj\u00e5 etter, kva dei m\u00e5 tenke p\u00e5 ved rensing og vedlikehald av b\u00e5tar og utstyr, og kor ein melder fr\u00e5 om potensielle funn. I arbeidet for \u00e5 hindre spreiing av framande, marine artar er det fleire offentlege akt\u00f8rar med viktige roller, og kommunen sine verkemidlar er f\u00e5. Milj\u00f8direktoratet og Havforskningsinstituttet samarbeider om kartleggingar og metodeutvikling, Milj\u00f8direktoratet, Sj\u00f8fartsdirektoratet, Kystverket og Fiskeridirektoratet vurderer handlingsrommet innanfor dagens lovverk og vurderer behov for endringar, Bergen Havn har ansvar for handtering og tilrettelegging for tiltak i sine omr\u00e5de og Statsforvaltar formidlar informasjon og f\u00f8rer tilsyn innanfor eksisterande regelverk. For \u00e5 f\u00e5 mest mogleg nytte ut av kommunen sin innsats er det viktig \u00e5 ha eit godt samarbeid med desse akt\u00f8rane om overvakingsprogram, utvikling av regelverk og informasjonstiltak. Hamnespy har eit s\u00e6rlig fokus fordi det er ein art med alvorlege konsekvensar for naturmangfaldet der den etablerer seg. Men det er ogs\u00e5 registrert andre framande, marine artar i Bergen som har risiko ved seg. I ei kartlegging av Havforskningsinstituttet, Uni Research og Universitetet i Hordaland fr\u00e5 2010 var det flest funn av f\u00f8lgjande framandartar vurdert til sv\u00e6rt h\u00f8g risiko2: japansk sj\u00f8lyng, japansk sp\u00f8kelseskreps, japansk drivtang, pollpryd, stillehavs\u00f8sters og krokb\u00e6rer. Grunngjeving for \u00e5 legge saka fram for bystyret: Bergen bystyre handsama 1. tertialrapport i m\u00f8te 22.06.2022 sak 169/22 og fatta vedtak: 1 Environmental Port Index (epiport.org) 2 Risikokategorier og kriterier (artsdatabanken.no) 3 ... 5. Bystyret vedtar f\u00f8lgende budsjettjusteringer p\u00e5 tjenesteomr\u00e5dene utover det som gjelder tilpasning til aktivitetsniv\u00e5 og gir byr\u00e5det fullmakt til \u00e5 gjennomf\u00f8re n\u00f8dvendige detaljeringer i budsjettet (tjenesteomr\u00e5der i parentes): ... t) Havnespy: 1 mill. kr. (10C Naturforvaltning og parkdrift) ... Merknad 6 Den framande, marine arten japansk sj\u00f8pung, ofte kalla hamnespy, har gjort sitt inntog langs vestlandskysten. Arten trugar alt marint liv og spreier seg frykteleg raskt og lett. Arten har blitt p\u00e5vist ved Ask\u00f8y, men er enno ikkje oppdaga i Bergen. Det er difor viktig \u00e5 sette inn tiltak for \u00e5 hindre arten i \u00e5 kome hit, og om den blir oppdaga sette inn tiltak som hindrar vidare spreiing. Midlane som er sett av i 1.tertialrapport 2022 skal brukast til eit meldesystem for publikum og brukast til kompetanseheving i kommunen. Bystyret ber ogs\u00e5 byr\u00e5det om \u00e5 g\u00e5 i dialog med nabokommunane for \u00e5 opprette eit samarbeid for \u00e5 hindre spreiinga av arten og eventuelt g\u00e5 til innkj\u00f8p av overvakingsutstyr og anna utstyr/andre tenester. Bystyret ber ogs\u00e5 byr\u00e5det legge fram ei hastesak for bystyret innan utgangen av oktober om saka. Byr\u00e5det innstiller til bystyret \u00e5 fatte f\u00f8lgjande vedtak: 1. S\u00e5 langt det er mogleg innanfor gjeldande budsjettrammer og organisasjonens gjennomf\u00f8ringskapasitet skal Bergen kommune: a. etablere regelmessig overvaking av spreiing av hamnespy og eventuelle andre marine, framande artar, i samarbeid med relevante akt\u00f8rar. b. i samarbeid med relevante akt\u00f8rar, s\u00f8rgje for at innbyggarar og tilreisande med b\u00e5t i kommunen har tilstrekkeleg kunnskap og informasjon til \u00e5 ta naudsynte omsyn for \u00e5 unng\u00e5 spreiing av hamnespy og eventuelle andre, marine, framande artar. c. samarbeide med Bergen Havn og andre relevante akt\u00f8rar for \u00e5 p\u00e5verke utvikling av regelverket for \u00e5 auke handlingsrommet for \u00e5 sette inn effektive tiltak for \u00e5 hindre spreiing av marine, framande artar. 2. Eventuelle auka l\u00f8yvingar til ovannemnde form\u00e5l kan vurderast i samband med den \u00e5rlege rulleringa av handlings- og \u00f8konomiplanen. Dato: 7. mai 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagnotat, datert 24.02.2024 Rapport: Kartlegging av havnespy (Didemnum vexillum) i Bergen kommune. 4 "
}