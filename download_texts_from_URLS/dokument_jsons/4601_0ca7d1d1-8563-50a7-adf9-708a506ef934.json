{
  "dokument_id": "0ca7d1d1-8563-50a7-adf9-708a506ef934",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 36 fra Martine Jordana Baarholm (FrP) om parkering tilknyttet skolebygg - Utvalg for barnehage, skole og idrett",
  "url": "https://bergen.kommune.no/politikere-utvalg/api/fil/bk360/10432604/Svar-pa-skriftlig-sporsmal-nr-36-fra-Martine-Jordana-Baarholm-FrP-om-parkering-tilknyttet-skolebygg-Utvalg-for-barnehage-skole-og-idrett",
  "tekst": " Seksjon for strategi, utvikling og utredning (SUU) Til Intern korrespondanse Bystyrets kontor V\u00e5r referanse: 2024/79283-3 Saksbehandler: Ylva-Helen Svanberg Helle Fra Dato: 28. mai 2024 Byr\u00e5d for barnehage og skole Svar p\u00e5 skriftlig sp\u00f8rsm\u00e5l nr. 36 fra Martine Jordana Baarholm (FrP) om parkering tilknyttet skolebygg - Utvalg for barnehage, skole og idrett Representanten Martine Jordana Baarholm (FrP) har 10.05.2024 sendt inn f\u00f8lgende skriftlige sp\u00f8rsm\u00e5l: I Klosterhagen-erkl\u00e6ringen st\u00e5r det at byr\u00e5det vil \u00abSikre gratis parkering for bes\u00f8kende og ansatte i tilknytning til kommunale bygg og anlegg\u00bb. For mange er bilen en n\u00f8dvendighet for \u00e5 f\u00e5 hverdagen til \u00e5 g\u00e5 opp, og god parkeringsdekning er derfor viktig ogs\u00e5 p\u00e5 arbeidsplassen. I november 2022 kunne vi i Utdanningsnytt lese at l\u00e6rere ved Holen skole sluttet p\u00e5 grunn av mangel p\u00e5 parkeringsplasser. Dette \u00e5ret stod nye Holen skole ferdig, uten noen egne parkeringsplasser. Ansatte har m\u00e5tte leie privat parkering, og rektor ved skolen frykter at det g\u00e5r ut over rekrutteringen. D\u00e5rlig parkeringsdekning kan f\u00f8re til at arbeidstagere med behov for bil ikke s\u00f8ker seg til arbeidsstedet, som har konsekvenser for mangfoldet p\u00e5 arbeidsplassen. Spesielt alenefors\u00f8rgere vil ha vanskelig for \u00e5 f\u00e5 hverdagen til \u00e5 g\u00e5 opp uten bil. If\u00f8lge KPA er det i sone sentrum (S1 og BY1) krav om 0,5 parkeringsplasser per 10 ansatte ved skoler. I dag har Holen skolen ingen ordin\u00e6re parkeringsplasser. Det samme gjelder M\u00f8hlenpris skole og Nordnes skole i samme sone. Det er positivt at disse skolene har HCparkering, men mange andre grupper har ogs\u00e5 behov for parkering. Det er ogs\u00e5 viktig at planleggingen av parkeringsplasser sees i sammenheng med ladestasjoner. Sp\u00f8rsm\u00e5l til byr\u00e5den: - Er byr\u00e5den kjent med mangelen p\u00e5 parkeringsplasser i tilknytning skolebygg? - Vil byr\u00e5den legge f\u00f8ringer for tilstrekkelig parkeringsdekning ved rullering av Skolebruksplanen? Svar fra byr\u00e5den: Byr\u00e5den er opptatt av tilstrekkelig antall parkeringsplasser ved skoler. Vi har hatt en gjennomgang av parkeringsforholdene ved alle skolebygg ferdigstilt tilbake til 2017 og nye barnehager i perioden 2019-2023, s\u00e5 jeg er kjent med at det ved noen skole- og barnehagebygg er knapt med parkeringsplasser. I tr\u00e5d med plattformen fremg\u00e5r det at byr\u00e5det vil sikre gratis parkering for bes\u00f8kende og ansatte i tilknytning til kommunale bygg og anlegg. Mange har behov for bil i hverdagen, og parkering er viktig for \u00e5 beholde og rekruttere ansatte. Kommuneplanens arealdel har ulike arealkrav for ulike soner i kommunen. Kommuneplanens arealdel (KPA) 2018-2030 angir at det maksimum tillates 0,5 parkeringsplasser pr 10 \u00e5rsverk ved skoler i sone sentrum (S1-BY1). N\u00e5r det konkret gjelder Holen skole ble uteoppholdsareal prioritert ved bygging av skolen. Arbeidet med rullering av skolebruksplanen er startet opp og flere parkeringsplasser vil legges til grunn ved nye skoler og barnehager. Dette vil ogs\u00e5 bli vurdert i forbindelse med rullering av KPA. Daniel C. E. H\u00e4gglund - Byr\u00e5d for barnehage og skole Dokumentet er godkjent elektronisk. "
}