{
  "dokument_id": "addd30c5-f06e-598c-b64e-0a0fb105d563",
  "doc_type": "case_attachment",
  "kommune": 5501,
  "tittel": "Forskrift IMDis midler",
  "url": "https://innsyn.tromso.kommune.no/application/getMoteDokument?dokid=2001980349",
  "tekst": " NORSK LOVTIDEND Avd. I Lover og sentrale forskrifter mv. Utgitt i henhold til lov 19. juni 1969 nr. 53. Kunngjort 4. januar 2024 kl. 13.40 PDF-versjon 4. januar 2024 02.01.2024 nr. 25 Forskrift om tilskudd til integreringsarbeid i regi av frivillige organisasjoner Hjemmel: Fastsatt av Arbeids- og inkluderingsdepartementet 2. januar 2024 til oppf\u00f8lging av Stortingets budsjettvedtak. \u00a7 1. M\u00e5l og kriterier for m\u00e5loppn\u00e5else M\u00e5let med tilskuddsordningen er \u00e5 \u00f8ke arbeids- og samfunnsdeltakelsen blant personer med innvandrerbakgrunn i Norge gjennom \u00e5 a. \u00f8ke mangfold, deltakelse og fellesskap i lokalsamfunn og i det frivillige organisasjonslivet, blant annet ved \u00e5 motvirke utenforskap, rasisme og diskriminering og bidra til tillit og tilh\u00f8righet b. \u00f8ke kunnskapen om det norske samfunnet og styrke kvalifisering for deltakelse i arbeid og utdanning blant annet ved \u00e5 bidra til bedre norskferdigheter og digitale ferdigheter c. forebygge negativ sosial kontroll, \u00e6resrelatert vold, kj\u00f8nnslemlestelse og tvangsekteskap og styrke likestilling mellom kj\u00f8nnene. I tillegg er det et m\u00e5l at driftstilskudd skal \u00f8ke kompetansen og kapasiteten i frivillige innvandrerorganisasjoner som driver integreringsarbeid og \u00e5 \u00f8ke organisasjonenes samarbeid med det offentlige og andre frivillige akt\u00f8rer Om m\u00e5let er n\u00e5dd, vurderes ut fra om, eller i hvilken grad, tilskuddsmottaker har gjennomf\u00f8rt aktivitetene og oppn\u00e5dd resultatene som beskrevet i s\u00f8knaden og tilskuddsbrevet. \u00a7 2. M\u00e5lgruppe M\u00e5lgruppen for tilskuddsordningen er personer med innvandrerbakgrunn etter \u00a7 3 bokstav c, inkludert beboere i asylmottak og \u00f8vrig befolkning i lokalsamfunn. \u00a7 3. Definisjoner I denne forskriften menes med a. frivillig organisasjon: en sammenslutning av personer eller virksomheter som driver virksomhet p\u00e5 ikke- fortjenestebasert og ikke-offentlig basis, etter definisjonen i frivillighetsregisterloven \u00a7 3 og \u00a7 4. En frivillig organisasjon baserer en stor del av driften p\u00e5 medlemskontingenter, gaver, innsamlede midler og/eller frivillig arbeidsinnsats. b. grunnlags\u00e5r: det kalender\u00e5ret som tilskuddsforvalteren krever dokumentasjon fra i s\u00f8knaden. c. innvandrerorganisasjon: en organisasjon hvor flertallet av tellende medlemmer er personer med innvandrerbakgrunn. d. innvandrerr\u00e5d: en paraplyorganisasjon som best\u00e5r av representanter med innvandrerbakgrunn som er For ev. rettelser se nederst i den elektroniske versjonen: https://lovdata.no/LTI/forskrift/2024-01-02-25 2 utpekt eller valgt blant underorganisasjoner. e. landsdekkende organisasjon: en organisasjon som har sin aktivitet, tellende region-/lokallag eller tellende medlemmer med bostedsadresse, i minst fem fylker. f. lokal organisasjon: organisasjon som er registrert i og har hoveddelen av sin aktivitet i en av kommunene nevnt i \u00a7 4 andre ledd. g. personer med innvandrerbakgrunn: person f\u00f8dt i utlandet av to utenlandsf\u00f8dte foreldre eller f\u00f8dt i Norge av to utenlandsf\u00f8dte foreldre. h. prosjekter av nasjonal karakter: prosjekter i regi av sentralleddet i landsdekkende organisasjoner, prosjekter som skal utvikle metoder, samarbeidsformer og erfaringsdeling som har nasjonal overf\u00f8ringsverdi, eller prosjekter med tiltak som skal n\u00e5 bredt ut til m\u00e5lgrupper over hele landet. i. regional organisasjon: organisasjon som har hoveddelen av sin aktivitet i minst tre kommuner med sammenhengende kommunegrenser. j. tellende lokallag: laveste niv\u00e5 av selvstendig, demokratisk organisert enhet i en organisasjon. k. tellende medlem: medlem som per 31. desember i grunnlags\u00e5ret frivillig og individuelt er innmeldt i organisasjonen, st\u00e5r i medlemsregisteret og har betalt kontingent for grunnlags\u00e5ret. l. tilskudds\u00e5r: det kalender\u00e5ret som s\u00f8knaden gjelder for og som tilskuddet utbetales i. \u00a7 4. Forvaltning av tilskuddsordningen 40 utvalgte kommuner forvalter driftstilskudd og prosjekttilskudd til lokale organisasjoner i kommunen, etter \u00a7 3 bokstav f. De utvalgte kommunene er: Alta, Asker, Arendal, Bergen, Bj\u00f8rnafjorden, Bod\u00f8, B\u00e6rum, Drammen, Eidsvoll, Fredrikstad, Gj\u00f8vik, Grimstad, Hamar, Hammerfest, Harstad, Haugesund, Kristiansand, Larvik, Lillehammer, Lillestr\u00f8m, Lindesnes, L\u00f8renskog, Molde, Moss, Narvik, Nordre Follo, Oslo, Porsgrunn, Sandefjord, Sandnes, Sarpsborg, Skien, Stavanger, Stj\u00f8rdal, Troms\u00f8, Trondheim, T\u00f8nsberg, Ullensaker, \u00d8ygarden og \u00c5lesund. Integrerings- og mangfoldsdirektoratet (IMDi) forvalter a. driftstilskudd til regionale organisasjoner, etter \u00a7 3 bokstav i b. driftstilskudd til innvandrerr\u00e5d, etter \u00a7 3 bokstav d c. prosjekttilskudd til prosjekter av nasjonal karakter, etter \u00a7 3 bokstav h d. prosjekttilskudd til lokale prosjekter for beboere i asylmottak som ligger utenfor kommunene nevnt i andre ledd. \u00a7 5. Hvilke organisasjoner kan motta tilskudd Tilskudd kan gis til frivillige organisasjoner etter definisjonen i \u00a7 3 bokstav a, som er registrert i Frivillighetsregisteret. F\u00f8lgende tilleggskriterier gjelder for organisasjoner som s\u00f8ker om driftstilskudd: a. Organisasjonens form\u00e5l, slik det st\u00e5r i vedtektene, m\u00e5 bidra til at m\u00e5let med tilskuddsordningen n\u00e5s. b. Organisasjonen m\u00e5 ha eksistert i minimum ett \u00e5r f\u00f8r s\u00f8knadstidspunktet. c. Lokale organisasjoner m\u00e5 v\u00e6re en innvandrerorganisasjon, ha minst 20 tellende medlemmer, og et flertall av organisasjonens tellende medlemmer m\u00e5 ha bostedsadresse i kommunen. d. Regionale organisasjoner m\u00e5 v\u00e6re en innvandrerorganisasjon, ha minst 60 tellende medlemmer, og et flertall av organisasjonens tellende medlemmer m\u00e5 ha bostedsadresse i regionen. For ev. rettelser se nederst i den elektroniske versjonen: https://lovdata.no/LTI/forskrift/2024-01-02-25 3 e. Innvandrerr\u00e5d m\u00e5 ha underorganisasjoner med minst 60 tellende medlemmer. Underorganisasjonene m\u00e5 v\u00e6re innvandrerorganisasjoner. Innvandrerr\u00e5det m\u00e5 gjennom sine vedtekter sikre at personer med innvandrerbakgrunn er representert i dets styrende organ. \u00a7 6. Hva det kan gis tilskudd til Organisasjoner kan gis tilskudd til drift og prosjekter som har som form\u00e5l \u00e5 bidra til at ett eller flere av m\u00e5lene med tilskuddsordningen n\u00e5s, og som i hovedsak er rettet mot m\u00e5lgruppen for tilskuddsordningen. Organisasjoner kan ikke motta tilskudd til drift eller det samme prosjekt b\u00e5de fra IMDi og en kommune. Driftstilskudd kan ikke gis til organisasjoner som mottar driftstilskudd fra en annen statlig tilskuddsordning. Tilskuddsforvalter kan avsl\u00e5 eller redusere prosjekttilskudd hvis prosjektet mottar finansiering fra andre statlige kilder. Det gis ikke prosjekttilskudd til norskoppl\u00e6ring eller til aktiviteter rettet mot det offentlige i Norge. \u00a7 7. Krav til s\u00f8knadene Organisasjonen skal s\u00f8ke om tilskudd innenfor fristene som tilskuddsforvalteren setter. S\u00f8knaden skal sendes til den som forvalter det aktuelle tilskuddet etter \u00a7 4. S\u00f8knaden skal inneholde a. organisasjonens navn, adresse, organisasjonsnummer, kontonummer og intern kontaktperson i organisasjonen b. informasjon om hva slags tilskudd og hvilket bel\u00f8p som det s\u00f8kes om c. informasjon om hva tilskuddet skal brukes til, hvordan det vil bidra til at ett eller flere av m\u00e5lene med tilskuddsordningen n\u00e5s, og en beskrivelse av forventede resultater d. oversikt over organisasjonens aktivitet e. organisasjonens vedtekter som blant annet viser organisasjonens form\u00e5l f. regnskap og budsjett for organisasjonens virksomhet g. informasjon om hvorvidt organisasjonen s\u00f8ker om midler fra andre offentlige myndigheter eller fra andre finansieringskilder, og hvilke bel\u00f8p organisasjonen i s\u00e5 fall har s\u00f8kt om h. en vurdering av organisasjonens risiko ved \u00e5 gjennomf\u00f8re prosjektet eller ved drift, og eventuelle risikoreduserende tiltak. For s\u00f8knader om prosjekttilskudd m\u00e5 det ogs\u00e5 legges ved i. aktivitets- og fremdriftsplan j. budsjett for prosjektet k. en plan for graden av frivillig innsats i prosjektet l. eventuelle samarbeidspartnere m. opplysninger om organisasjonens kompetanse og tidligere erfaring med tilsvarende prosjekter. S\u00f8knader om prosjekttilskudd for tiltak for beboere i asylmottak m\u00e5 inneholde dokumentasjon for avtalt/inng\u00e5tt samarbeid med ledelse, samarbeids/beboerr\u00e5d eller vertskommune legges ved. For s\u00f8knader om driftstilskudd m\u00e5 det ogs\u00e5 legges ved n. en \u00e5rsmelding eller \u00e5rsrapport fra grunnlags\u00e5ret o. en egenerkl\u00e6ring p\u00e5 at organisasjonen oppfyller kravene til innvandrerrepresentasjon i \u00a7 5 p. en egenerkl\u00e6ring for antall tellende medlemmer. For ev. rettelser se nederst i den elektroniske versjonen: https://lovdata.no/LTI/forskrift/2024-01-02-25 4 Sentrale medlemsregistre over alle medlemmene i organisasjonen skal ikke sendes med s\u00f8knaden, men tilskuddsforvalteren og deres representanter skal f\u00e5 innsyn i disse n\u00e5r det kreves. Medlemsregisteret skal inneholde opplysninger om navn, bostedsadresse, eventuell tilknytning til lokallag og betaling av kontingent for hvert medlem per 31. desember i grunnlags\u00e5ret. Registeret skal skille mellom tellende og andre medlemmer. \u00a7 8. Hvordan s\u00f8knader skal vurderes Tilskuddsforvalteren skal treffe vedtak etter \u00e5 ha vurdert om driften eller prosjektet som det s\u00f8kes om tilskudd til, bidrar til \u00e5 oppfylle m\u00e5lene for tilskuddsordningen. I vurderingen av s\u00f8knaden skal det legges vekt p\u00e5 det f\u00f8lgende: a. om form\u00e5let det s\u00f8kes tilskudd til er klart definert og faller inn under m\u00e5let med tilskuddsordningen b. organisasjonens regnskap c. organisasjonens totale \u00f8konomi, inkludert st\u00f8tte fra andre finansieringskilder d. organisasjonens kompetanse, inkludert tidligere erfaring og m\u00e5loppn\u00e5else e. organisasjonens vurdering av risiko ved \u00e5 gjennomf\u00f8re prosjektet eller ved drift og eventuelle risikoreduserende tiltak. For s\u00f8knader om prosjekttilskudd skal det ogs\u00e5 legges vekt p\u00e5 organisasjonens aktivitets- og fremdriftsplan, budsjett for prosjektet for s\u00f8keperioden og graden av frivillig innsats i prosjektet. Departementet kan angi prioriteringer for tilskuddsordningen innenfor rammene satt i denne forskriften. \u00a7 9. Hvordan tilskuddsbel\u00f8pet beregnes St\u00f8rrelsen p\u00e5 tilskuddet fastsettes ut fra en helhetlig vurdering av behovet som er synliggjort i s\u00f8knaden og rammen for tilskuddsordningen. Det gis ikke mer enn 1 000 000 kroner i prosjekttilskudd hvert tilskudds\u00e5r, og ikke mer enn 3 000 000 kroner for fler\u00e5rige prosjekter. Det kan gis unntak for den \u00f8vre grensen for prosjekter hvor sentralleddet i en organisasjon viderefordeler midler til lokallag, og for prosjekter som inkluderer spr\u00e5ktrening. Innvandrerr\u00e5d kan tildeles inntil 75 000 kroner i driftstilskudd. \u00a7 10. Rapportering og regnskap Tilskuddsmottakeren skal levere rapport og regnskap til tilskuddsforvalteren om hvordan tilskuddet er brukt og hvordan det har bidratt til \u00e5 oppn\u00e5 m\u00e5let med tilskuddsordningen og eventuelle avvik i forhold til s\u00f8knaden. Regnskap og rapport m\u00e5 sendes innen fristen som er fastsatt i tilskuddsbrevet. Mottakere av driftstilskudd skal sende inn organisasjonens \u00e5rsregnskap. Tilskudd skal synliggj\u00f8res enten i egne regnskapslinjer eller i noter i det ordin\u00e6re \u00e5rsregnskapet til organisasjonen. Det skal ogs\u00e5 redegj\u00f8res for at tilskuddet er brukt i henhold til kravene i forskriften og i tilskuddsbrevet. Mottakere av prosjekttilskudd skal sende inn et eget regnskap for prosjektet som viser hvordan tilskuddet er brukt. Det skal ogs\u00e5 redegj\u00f8res for at tilskuddet er brukt i henhold til kravene i forskriften og i tilskuddsbrevet. Dersom tilskuddsmottaker er revisjonspliktig, eller tilskuddet er 200 000 kroner eller mer, skal tilskuddsmottaker ogs\u00e5 a. levere revisorbekreftet ordin\u00e6rt \u00e5rsregnskap for organisasjonen fra statsautorisert eller registrert revisor. Til revisor kan en ikke velge noen som er inhabil etter revisorloven b. synliggj\u00f8re det tildelte tilskuddet i en note i det ordin\u00e6re \u00e5rsregnskapet til organisasjonen c. levere en forenklet oversikt over regnskapet for bruken av tilskuddet. For ev. rettelser se nederst i den elektroniske versjonen: https://lovdata.no/LTI/forskrift/2024-01-02-25 5 Ved fler\u00e5rige tilskudd m\u00e5 tilskuddsmottakere sende inn framdriftsrapporter underveis i perioden, men det er tilstrekkelig at det sendes inn sluttrapport og \u00e5rsregnskap etter siste \u00e5ret for tildeling. Krav til innholdet i framdriftsrapport og frist skal komme frem av det f\u00f8rste tilskuddsbrevet. Tilskuddsforvalteren kan utdype kravene og fastsette flere rapporteringskrav i tilskuddsbrevet. Tilskuddsmottakeren kan p\u00e5legges \u00e5 bidra i evalueringer. Tilskudd som viderefordeles i egen organisasjon skal rapporteres samlet fra sentralleddet til tilskuddsforvalteren. Tilskudd skal som hovedregel benyttes og regnskapsf\u00f8res i regnskaps\u00e5ret, med mindre tilskuddsforvalter har bestemt noe annet. \u00a7 11. St\u00f8tteperiode og utbetaling Det kan s\u00f8kes om tilskudd for inntil tre \u00e5r. N\u00e5r det innvilges tilskudd for flere \u00e5r, er det ikke n\u00f8dvendig \u00e5 s\u00f8ke om midler hvert \u00e5r. Tilskuddet tildeles og utbetales for ett \u00e5r om gangen, med forbehold om a. f\u00f8ringer i Stortingets \u00e5rlige budsjettvedtak b. at tilskuddsmottakeren oppfyller kravene for tilskudd gjennom hele st\u00f8tteperioden c. at tilskuddsmottakeren oppfyller kravene til rapportering og regnskap. Om det er flere vilk\u00e5r, skal det st\u00e5 i tilskuddsbrevet. Tilskuddsforvalter anser at tilskuddsmottaker aksepterer vilk\u00e5rene for \u00e5 motta tilskudd i tilskuddsbrevet n\u00e5r tilskuddsmottakeren mottar tilskuddet. \u00a7 12. Opplysningsplikt og adgang til \u00e5 innhente opplysninger Organisasjoner som har s\u00f8kt om eller f\u00e5tt tilskudd, plikter l\u00f8pende \u00e5 informere tilskuddsforvalteren om endrede forhold av betydning for organisasjonens s\u00f8knad og tilskudd, enten tilskuddet er utbetalt eller ikke. Organisasjonen skal gi informasjon til IMDi og kommunen hvis organisasjonen s\u00f8ker om tilskudd b\u00e5de fra kommunen og IMDi eller andre statlige tilskuddsordninger til det samme. Organisasjonen har ansvar for \u00e5 kunne dokumentere de opplysninger som er oppgitt i s\u00f8knader om tilskudd. Organisasjonen skal oppbevare dokumentasjonen i sentralleddet i fem \u00e5r regnet f.o.m. 1. januar i grunnlags\u00e5ret. Tilskuddsforvalter kan for det enkelte tilskudd stille strengere krav til organisasjonen, kreve at organisasjonen gir mer informasjon eller dokumentasjon, og be om s\u00e6rskilt revisorattest n\u00e5r det er eller har v\u00e6rt tvil om s\u00f8knadsgrunnlaget. Tilskuddsforvalter kan fastsette n\u00e6rmere regler om s\u00e6rattestasjon for revisor fra organisasjonene for de enkelte tilskudds\u00e5rene. \u00a7 13. Kontroll Tilskuddsforvalteren og Riksrevisjonen har adgang til \u00e5 kontrollere at midlene brukes etter vilk\u00e5rene i forskriften og tilskuddsbrevet, jf. Stortingets bevilgningsreglement \u00a7 10 andre ledd og riksrevisjonsloven \u00a7 12 tredje ledd. Tilskuddsforvalteren kan kontrollere at kravene for tilskuddet i forskriften og tilskuddsbrevet er oppfylt ved \u00e5 a. kreve opplysninger og dokumentasjon som er n\u00f8dvendig for kontrollen b. innhente opplysninger fra andre offentlige organer som har adgang til \u00e5 utlevere opplysningene For ev. rettelser se nederst i den elektroniske versjonen: https://lovdata.no/LTI/forskrift/2024-01-02-25 6 c. unders\u00f8ke organisasjonen. Tilskuddsmottakeren skal hjelpe til med unders\u00f8kelsen dersom det er n\u00f8dvendig. Tilskuddsforvalter kan holde tilbake tilskudd inntil det er gjennomf\u00f8rt kontroll av om vilk\u00e5rene for tilskudd fortsatt er oppfylt. \u00a7 14. Tilbakebetaling av tilskudd, stans i utbetaling mv. Har en tilskuddsmottaker ikke oppfylt kravene i forskriften og tilskuddsbrevet, kan tilskuddsforvalter stoppe videre utbetalinger eller kreve tilskuddet delvis eller helt tilbakebetalt. Er tilskuddet ikke brukt i samsvar med kravene i forskriften og tilskuddsbrevet, kan tilskuddsforvalter stoppe videre utbetalinger eller kreve tilskuddet delvis eller helt tilbakebetalt. Har en tilskuddsmottaker f\u00e5tt utbetalt for mye tilskudd eller ikke brukt et tilskudd i samsvar med kravene i forskriften og tilskuddsbrevet, kan det som er for mye utbetalt eller som skal tilbakebetales, trekkes fra i senere tilskudd. \u00a7 15. Klage Vedtak om tildeling av eller avslag p\u00e5 s\u00f8knad om tilskudd er enkeltvedtak etter forvaltningsloven, og kan klages p\u00e5 etter forvaltningsloven kapittel VI. Arbeids- og inkluderingsdepartementet er klageinstans for midler som forvaltes av IMDi. IMDi er klageinstans for midler som forvaltes av kommunene. \u00a7 16. Ikrafttredelse Forskriften trer i kraft 2. januar 2024. For ev. rettelser se nederst i den elektroniske versjonen: https://lovdata.no/LTI/forskrift/2024-01-02-25 "
}