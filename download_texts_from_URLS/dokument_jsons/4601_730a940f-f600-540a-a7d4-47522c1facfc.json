{
  "dokument_id": "730a940f-f600-540a-a7d4-47522c1facfc",
  "doc_type": "case_attachment",
  "kommune": 4601,
  "tittel": "Prosjektplan for fvr naturforvaltning",
  "url": "https://bergen.kommune.no/politikere-utvalg/api/fil/bk360/12274146/Prosjektplan-for-fvr-naturforvaltning",
  "tekst": "Forvaltningsrevisjon | Bergen kommune Naturforvaltning Prosjektplan \u2013 UTKAST Mars 2025 \u00abForvaltningsrevisjon av kommunens naturforvaltning \u2013 prosjektplan\u00bb Mars 2025 Prosjektplanen er utarbeidet for Bergen kommune av Deloitte AS. Deloitte AS Postboks 6013 Postterminalen, 5892 Bergen tlf: 55 21 81 00 www.deloitte.no forvaltningsrevisjon@deloitte.no Innhold 1 Form\u00e5l og problemstillinger 2 2 Revisjonskriterier 5 3 Metode 12 4 Tid og ressursbruk 14 1 1 Form\u00e5l og problemstillinger 1.1 Bakgrunn Deloitte har i samsvar med bestilling fra kontrollutvalget i m\u00f8te den 21.01.2025, sak 9/25, utarbeidet en prosjektplan for forvaltningsrevisjon av naturforvaltning i Bergen kommune. Kommunene har en n\u00f8kkelrolle i naturforvaltningen gjennom arbeid med bevaring, vern, b\u00e6rekraftig bruk av natur og arealplanlegging, og det settes stadig nye m\u00e5l, krav og f\u00f8ringer til kommunens arbeid med naturforvaltning. Arealbruk og arealbruksendringer er identifisert som en av de st\u00f8rste truslene for tap av natur og biodiversitet1. Som arealforvalter har kommunen en n\u00f8kkelrolle i \u00e5 sikre at naturen blir forvaltet p\u00e5 en god og b\u00e6rekraftig m\u00e5te. 2 Det vil si at kommunene selv legger premissene for \u00e5 ivareta hensyn til milj\u00f8verdier i sitt arbeid med arealplanlegging, herunder blant annet for naturmangfold, friluftsomr\u00e5der og gr\u00f8ntstruktur, forurensing, klima, kunnskapsgrunnlag, vannmilj\u00f8, strandsone og landskap.3 Kommunen har ogs\u00e5 ansvar for \u00e5 sikre b\u00e6rekraftig bruk av natur. Dette inneb\u00e6rer \u00e5 bevare natur og biologisk mangfold og forhindre og f\u00f8lge opp forurensing og fors\u00f8pling.4 I prosessm\u00f8te med utvalg for milj\u00f8 og byutvikling i forbindelse med risiko- og vesentlighetsvurderingen gjennomf\u00f8rt v\u00e5ren 2024, ble det stilt sp\u00f8rsm\u00e5l ved om Bergen kommune gj\u00f8r nok innen naturforvaltning. Det ble blant annet p\u00e5pekt at naturkartlegging kommer for sent i kommunens planarbeid, og at det for ofte blir gitt dispensasjoner slik at planfremmere kan se bort fra krav til ivaretakelse av natur. Videre ble det vist til risiko for at kommunen ikke innfrir krav om kartlegging av \u00f8kosystemer og vurdering av naturbaserte l\u00f8sninger i tr\u00e5d med statlige planretningslinjer.5 Det trekkes ogs\u00e5 frem at det er behov for \u00e5 videreutvikle kommunens gr\u00f8ntregnskap. Behov for ytterligere kartlegginger av naturmangfoldet, overv\u00e5kning av arter og naturtyper, samt verdisetting av arealer trekkes ogs\u00e5 frem i kommunens naturstrategi.6 I NOU: I samspill med naturen7 omtales flere utfordringer kommuner st\u00e5r overfor n\u00e5r det kommer til naturforvaltning. Blant annet vises det til: \u2022 Svakheter i konsekvensutredninger av arealplaner: Det gjennomf\u00f8res i liten grad vurderinger av verdi, p\u00e5virkning og konsekvens for milj\u00f8, og det er i liten grad redegjort for usikkerheter eller manglende kunnskap eller innhentet ny kunnskap. Planalternativer er i liten grad vurdert. 1 Departementets sikkerhets- og serviceorganisasjon. NOU 2024: 2. \u00abI samspill med naturen: Naturrisiko for n\u00e6ringer, sektorer og samfunn i Norge\u00bb. Lest 04.03.2025. 2 Klima- og milj\u00f8departementet. Melding til Stortinget. Meld. St. 35 (2023\u20132024): B\u00e6rekraftig bruk og bevaring av natur. Norsk handlingsplan for naturmangfold. (Naturmeldingen) Lest 04.03.2025. 3 Milj\u00f8direktoratet. Veileder. Milj\u00f8hensyn i arealplanlegging. Sist oppdatert 05.11.2024. Lest 04.03.2025. 4 Klima- og milj\u00f8departementet. Melding til Stortinget. Meld. St. 35 (2023\u20132024): \u00abB\u00e6rekraftig bruk og bevaring av natur. Norsk handlingsplan for naturmangfold\u00bb. (Naturmeldingen) Lest 04.03.2025. 5 Bergen kommune. Risiko- og vesentlighetsvurdering 2024 V2 \u2013 Bergen kommune. Behandlet i kontrollutvalgsm\u00f8te 12.03.2024, sak 28.24. Lest 04.03.2025. 6 Dette samsvarer med statlige f\u00f8ringer gitt i Naturmeldingen fra 2024. 7 Departementets sikkerhets- og serviceorganisasjon. NOU 2024: 2. \u00abI samspill med naturen: Naturrisiko for n\u00e6ringer, sektorer og samfunn i Norge\u00bb. Lest 04.03.2025. 2 \u2022 Svakheter i praksis tilknyttet dispensasjoner: Mange kommuner gir dispensasjoner p\u00e5 bakgrunn av mangelfulle vurderinger, og det sendes i varierende grad s\u00f8knader til andre myndigheter for uttalelse. \u2022 Mangel p\u00e5 relevant data og kart, gode verkt\u00f8y, kapasitet og kompetanse som gj\u00f8r at kommuner i liten grad vurderer sumvirkningene av arealendringer i egen kommune. 1.2 Form\u00e5l og problemstillinger Form\u00e5let med prosjektet vil v\u00e6re \u00e5 unders\u00f8ke om Bergen kommunes forvaltning av natur er i tr\u00e5d med lov- og regelverk, samt kommunens egne vedtatte m\u00e5l, strategier og planer. Unders\u00f8kelsen vil struktureres etter tre hovedtema: 1) Kommunens arbeid med \u00e5 sikre naturmangfold i sin arealplanlegging8 2) Kommunens arbeid med \u00e5 styrke og bevare natur og biologisk mangfold 3) Ivaretakelse av kommunens rolle og ansvar som forurensningsmyndighet. Under er det utarbeidet problemstillinger som vil bli unders\u00f8kt i de tre delene av revisjonen. Problemstillingene er utarbeidet med bakgrunn i form\u00e5let beskrevet over. Det vil v\u00e6re mulig \u00e5 redusere prosjektet til utvalgte deler, dersom kontrollutvalget \u00f8nsker dette. Det er ogs\u00e5 mulig \u00e5 gjennomf\u00f8re unders\u00f8kelsene samtidig, men dele rapporteringen i tre. Del 1 \u2013 Hensyn til naturmangfold i kommunens arealplanlegging 1) Har kommunen etablert tydelige m\u00e5l, strategier og f\u00f8ringer for hvordan natur skal hensyntas og prioriteres i kommunens arealplanlegging? 2) I hvilken grad arbeider kommunen systematisk med \u00e5 innhente og tilgjengeliggj\u00f8re kunnskap om naturmangfold i kommunen? Herunder hvor langt har kommunen kommet i \u00e5 kartlegge natur og naturverdier (herunder arters bestandssituasjon, naturtypers utbredelse og \u00f8kologiske tilstand)?9 3) I hvilken grad har kommunen system, rutiner og praksis som sikrer at tilgjengelig kunnskap om natur og naturverdier legges til grunn i arealplanlegging? Herunder, i hvilken grad har kommunen etablert system og praksis for \u00e5 vurdere den helhetlige belastningen for kommunens \u00f8kosystemer ved beslutninger om planer, jf. naturmangfoldloven \u00a7 10? 4) I hvilken grad blir planenes konsekvenser for natur tilstrekkelig vurdert, hensyntatt og dokumentert i kommunens arealplaner? 5) I hvilken grad har kommunen etablert system, rutiner og praksis for \u00e5 vurdere og gjennomf\u00f8re konsekvensutredninger av naturmangfold i henhold til forskrift om konsekvensutredninger? 6) I hvilken grad har kommunen system, rutiner og praksis for \u00e5 vurdere og dokumentere konsekvenser av dispensasjoner for natur og milj\u00f8, og varsle ber\u00f8rte myndigheter? 8 St\u00f8rre omr\u00e5dereguleringsplaner og offentlige planer vil vurderes s\u00e6rskilt, da disse er f\u00f8rende for detaljreguleringsplaner. Hensyn til naturmangfold i detaljreguleringsplaner er unders\u00f8kt i p\u00e5g\u00e5ende forvaltningsrevisjon av plansaksbehandling. 9 Under dette vil det belyses hva er status og forventet nytte av kommunens gr\u00f8ntregnskap. 3 7) Har kommunen tilstrekkelig kapasitet og kompetanse til \u00e5 sikre ivaretakelse av natur i arealplanleggingen? Del 2 \u2013 Kommunens arbeid med \u00e5 styrke og bevare natur og biologisk mangfold 8) Har kommunen etablert tydelige m\u00e5l, planer og tiltak for arbeid med \u00e5 styrke og bevare natur og biologisk mangfold? 9) I hvilken grad har kommunen system og rutiner for \u00e5 kartlegge behov og prioritere tiltak knyttet til natur og biologisk mangfold? 10) Er det etablert rutiner og praksis som sikrer at kommunen ivaretar sitt ansvar og sine oppgaver knyttet til \u00e5 styrke og restaurere natur, i henhold til kommunens naturstrategi og relevante handlingsplaner? Herunder rutiner og praksis for \u00e5: a) gjenopprette og restaurere naturomr\u00e5der b) bevare truede arter og fjerne fremmede arter som truer lokale \u00f8kosystemer10 c) sikre balansert ferdsel og unng\u00e5 slitasje p\u00e5 naturen Del 3 \u2013 Ivaretakelse av kommunens rolle og ansvar som forurensningsmyndighet11 11) I hvilken grad har kommunen system og rutiner for \u00e5 overv\u00e5ke forurensning og fors\u00f8pling? 12) Har kommunen tilfredsstillende system for \u00e5 f\u00f8lge opp meldinger om forurensning og fors\u00f8pling, og registrere avvik? 13) Har kommunen etablert rutiner og praksis for \u00e5 f\u00f8lge opp forurensningsfare eller forurensning som har inntr\u00e5dt gjennom innhenting av opplysninger, tilsyn og eventuelle tiltak? 14) Har kommunen tilfredsstillende system og rutiner for \u00e5 utstede tillatelser og f\u00f8lge opp virksomheter som kan ha utslipp av forurensede stoffer? 15) I hvilken grad arbeider kommunen forebyggende for \u00e5 forhindre, begrense og f\u00f8lge opp forurensing fra egen virksomhet, herunder kommunale veier? 16) Har kommunen tilstrekkelig kapasitet og kompetanse til \u00e5 forhindre og f\u00f8lge opp forurensning og fors\u00f8pling? 10 I henhold til bl.a. Strategiplan mot fremmede skadelige arter (2014) og Regional vassforvaltningsplan for Vestland vassregion 2022\u20132027. 11 Denne delen av revisjonen avgrenses til jord og vann, og ikke luft, st\u00f8y og lys/str\u00e5ling. Videre er revisjonen til oppgaver som i hovedsak faller inn under Bymilj\u00f8etatens ansvarsoppgaver. Kommunens ansvar for renovasjon og avl\u00f8p, som ivaretas av hhv. BIR og Bergen Vann, foresl\u00e5s ikke behandlet i denne revisjonen av hensyn til omfang. 4 2 Revisjonskriterier 2.1 Innledning Revisjonskriteriene vil bli hentet fra og utledet av autoritative kilder, rettsregler, politiske vedtak og fastsatte retningslinjer. Revisjonskriteriene under er ikke utt\u00f8mmende for hva som kan v\u00e6re relevant i forvaltningsrevisjonen. Andre kriterium vil kunne komme til dersom det skulle v\u00e6re n\u00f8dvendig for \u00e5 f\u00e5 en fullstendig unders\u00f8kelse og vurdering av problemstillingene. S\u00e6rlig relevante lovverk og kilder for revisjonen vil v\u00e6re naturmangfoldloven, plan- og bygningsloven, forurensingsloven, samt verneforskriften, forskrift om konsekvensutredning og forurensningsforskriften. Politiske vedtak, som vedtak om Naturstrategi for Bergen kommune, vil ogs\u00e5 v\u00e6re relevante revisjonskriterier. 2.2 Krav til saksforberedelse, dokumentasjon og vurderinger i planer og tiltak som ber\u00f8rer naturmangfold Form\u00e5lsparagrafen i naturmangfoldloven (\u00a7 1) legger fram at naturen med dens biologiske, landskapsmessige og geologiske mangfold og \u00f8kologiske prosesser tas vare p\u00e5 ved b\u00e6rekraftig bruk og vern. Naturmangfoldloven \u00a7 7 oppstiller prinsipper som skal legges til grunn som retningslinjer ved ut\u00f8ving av offentlig myndighet12,13: \u2022 Kunnskapsgrunnlaget (\u00a7 8). Offentlige beslutninger som ber\u00f8rer naturmangfoldet skal s\u00e5 langt det er rimelig bygge p\u00e5 vitenskapelig kunnskap om arters bestandssituasjon, naturtypers utbredelse og \u00f8kologiske tilstand, samt effekten av p\u00e5virkninger. \u2022 F\u00f8re-var-prinsippet (\u00a7 9). N\u00e5r det treffes en beslutning uten at det foreligger tilstrekkelig kunnskap om hvilke virkninger den kan ha for naturmilj\u00f8et, skal det tas sikte p\u00e5 \u00e5 unng\u00e5 mulig vesentlig skade p\u00e5 naturmangfoldet. \u2022 \u00d8kosystemtiln\u00e6rming og samlet belastning (\u00a7 10). P\u00e5virkningen p\u00e5 \u00f8kosystemet skal vurderes ut fra den samlede belastningen det vil bli utsatt for.14 \u2022 Kostnadene ved milj\u00f8forringelse skal b\u00e6res av tiltakshaver (\u00a7 11). Tiltakshaver skal dekke kostnadene ved \u00e5 hindre eller begrense skade p\u00e5 naturmangfoldet som tiltaket volder, dersom dette ikke er urimelig ut fra tiltakets og skadens karakter. \u2022 Milj\u00f8forsvarlige teknikker og driftsmetoder (\u00a7 12). For \u00e5 unng\u00e5 eller begrense skader p\u00e5 naturmangfoldet skal det tas utgangspunkt i driftsmetoder, teknikk og lokalisering som ut fra en samlet vurdering av tidligere, n\u00e5v\u00e6rende og fremtidig bruk av mangfoldet og \u00f8konomiske forhold, gir de beste samfunnsmessige resultater. 12 Dette inneb\u00e6rer en plikt for alle sektormyndigheter til \u00e5 ta hensyn til prinsippene ved skj\u00f8nnsut\u00f8velsen etter sine respektive lover. For eksempel vil plan- og bygningsloven sammen med naturmangfoldloven legge rammer for aktiviteter og tiltak som p\u00e5virker naturmangfoldet i forbindelse med arealregulering. Norsk lovkommentar ved Cathrine Aulie. Noten er sist hovedrevidert 03.05.2023. 13 Klima- og milj\u00f8departementet. 2016. Veileder. Naturmangfoldloven kapittel II. Alminnelige bestemmelser om b\u00e6rekraftig bruk. 14 Ved vurderingen av om en plan eller et tiltak skal gjennomf\u00f8res, skal det sentrale temaet ikke bare v\u00e6re fordeler og ulemper ved den enkelte plan eller det enkelte tiltak, men ogs\u00e5 hva konsekvensene blir for \u00f8kosystemet n\u00e5r dette vurderes sammen med allerede eksisterende og andre planlagte tiltak som p\u00e5virker eller kan p\u00e5virke \u00f8kosystemet. Norsk lovkommentar ved Cathrine Aulie. Noten er sist hovedrevidert 03.05.2023. 5 Forvaltningen skal i vedtak redegj\u00f8re for og synliggj\u00f8re kunnskapen om og virkningen et tiltak vil f\u00e5 for naturmangfold, og hvordan en har kommet fram til resultatet i den konkrete saken.15 2.3 Arealplanlegging i kommunen Norge er gjennom Naturavtalen forpliktet til \u00e5 bevare 30 prosent av arealene p\u00e5 land, i elver og innsj\u00f8er, langs lysten og i havet, samt restaurere 30 prosent av degraderte arealer og mer naturvennlig arealplanlegging i de resterende arealene. Det f\u00f8lger av plan- og bygningslovens form\u00e5lsbestemmelse at loven skal fremme en b\u00e6rekraftig utvikling til det beste for den enkelte, samfunnet og framtidige generasjoner. Etter bestemmelsens andre ledd skal planlegging etter loven gi grunnlag for vedtak om bruk og vern av ressurser. Fjerde ledd i form\u00e5lsparagrafen sier videre at det skal legges vekt p\u00e5 langsiktige l\u00f8sninger, og at planleggingen skal beskrive konsekvensene for milj\u00f8 og samfunn. Oppgaver og hensyn i arealplanlegging inneb\u00e6rer blant annet \u00e5: a) sette m\u00e5l for den fysiske og milj\u00f8messige utviklingen i kommunene og b) sikre jordressursene, kvaliteter i landskapet og vern av verdifulle landskap, etter plan- og bygningsloven \u00a7 3-1. I sin planlegging skal kommunen ivareta b\u00e5de nasjonale, regionale og lokale milj\u00f8interesser (plan- og bygningsloven \u00a7 11-1, 2. ledd) som f\u00f8lger av blant annet Norges milj\u00f8m\u00e5l16, Nasjonale forventninger til regional og kommunal planlegging og omr\u00e5devern eller andre f\u00f8ringer for arealet.17 I Nasjonale forventninger til regional og kommunal planlegging 2023\u2013202718 forventer regjeringen at viktig naturmangfold, jordbruksareal, vannmilj\u00f8, friluftsomr\u00e5der, overordnet gr\u00f8nnstruktur, kulturmilj\u00f8 og landskap kartlegges og sikres i planlegging, og at samlede virkninger av eksisterende og planlagt arealbruk vektlegges. Milj\u00f8direktoratets Veileder for milj\u00f8hensyn i arealplanlegging presiserer at kommunene skal ta hensyn til milj\u00f8verdier i sitt arbeid med arealplanlegging, og har ansvaret for \u00e5 f\u00f8lge opp disse oppgavene: \u2022 Fastsette arealbruk: Kommunene legger premisser for \u00e5 ivareta hensyn til natur gjennom \u00e5 sikre og hensynta blant annet naturmangfold, friluftsomr\u00e5der, gr\u00f8ntomr\u00e5der med mer i arealplanleggingen. Virkemidler vil kunne v\u00e6re \u00e5 sette arealm\u00e5l, hensynssoner, bestemmelser og retningslinjer. \u2022 Stille krav til planforslag: Kommunen kan stille krav til planforslag, b\u00e5de fra private og offentlige forslagsstillere, og har myndighet til \u00e5 avvise forslag som ikke tilstrekkelig hensyn til milj\u00f8et (plan- og bygningsloven \u00a7 12-11). \u2022 Ivareta nasjonale og regionale milj\u00f8hensyn: Kommunen skal i arealplanleggingen ivareta b\u00e5de nasjonale, regionale og lokale milj\u00f8interesser, blant annet nasjonale milj\u00f8m\u00e5l. 15 Prinsippene fungerer som retningslinjer, noe som betyr at de alltid m\u00e5 vurderes og tillegges stor vekt ved lovanvendelse og skj\u00f8nnsut\u00f8velse. Prinsippene vil imidlertid ikke n\u00f8dvendigvis avgj\u00f8re utfallet i alle saker. If\u00f8lge Ot.prp. s. 378 m\u00e5 \"den samlede forvaltningen av naturmangfoldet v\u00e6re i samsvar med retningslinjene\". Norsk lovkommentar ved Cathrine Aulie. Noten er sist hovedrevidert 03.05.2023. 16 Norges klima- og milj\u00f8m\u00e5l - Milj\u00f8status 17 Milj\u00f8direktoratet. Veileder. Milj\u00f8hensyn i arealplanlegging. Sist oppdatert 05.11.2024. Lest 04.03.2025. 18 Her formidler regjeringen de viktigste nasjonale prioriteringene for plan legging etter plan- og bygningsloven. Kommunal- og distriksdepartementet. Nasjonale forventninger til regional og kommunal planlegging 2023\u20132027, s 29. 6 2.3.1 N\u00e6rmere om krav til kunnskapsgrunnlag For \u00e5 f\u00f8lge opp krav til kunnskapsgrunnlaget, jf. naturmangfoldloven \u00a7 8, presiserer Milj\u00f8direktoratet i sin veiledning at kommunen skal unders\u00f8ke naturmangfold som kan p\u00e5virkes av beslutningen, hvilken tilstand naturmangfoldet har, og hvilke effekter beslutningen vil ha p\u00e5 naturmangfoldet.19 Milj\u00f8direktoratet presiserer at kommunene b\u00f8r sikre kunnskap om naturomr\u00e5dene og hvordan de fungerer, og bruke denne kunnskapen som premiss i arbeidet med arealplanleggingen.20 Kommunen b\u00f8r unders\u00f8ke og finne informasjon om lokalitetene og naturtypene de inneholder. Videre kan det v\u00e6re behov for \u00e5 kartlegge naturtyper, enten fordi det er lite kunnskap om naturtyper i omr\u00e5det eller fordi eksisterende kunnskap er relativt gammel eller mangelfull, og/eller biologer vurderer at det er grunnlag for \u00e5 anta at det er et s\u00e6rlig interessant naturmangfold i omr\u00e5det.21 Plan- og bygningsloven oppstiller krav til at \u00abkommunene skal s\u00f8rge for at det foreligger et oppdatert offentlig kartgrunnlag for de form\u00e5l som omhandles i loven\u00bb (\u00a7 2-1). I forarbeidene til loven22 legges det til at kartene skal gi oversikt over fysiske og administrative forhold, og b\u00f8r i tillegg stedfeste informasjon om relevante milj\u00f8forhold. 2.3.2 Konsekvensutredning av naturmangfold Etter plan- og bygningsloven \u00a7 14-1 kan tiltak eller annen lovgivning som kan f\u00e5 vesentlige virkninger for milj\u00f8 og samfunn, omfattes av krav til konsekvensutredning. Det g\u00e5r frem av forskrift om konsekvensutredning \u00a7 6, at kommuneplanens arealdel, kommunedelplaner og omr\u00e5dereguleringer som oppfyller kriterier for dette, er blant planer som alltid skal konsekvensutredes og ha planprogram eller melding med forslag til utredningsprogram. Forskrift om konsekvensutredninger \u00a7 10 angir kriterier for vurderingen av om en plan eller et tiltak kan f\u00e5 vesentlige virkninger for milj\u00f8 eller samfunn. I denne vurderingen det ses hen til egenskaper ved planen eller tiltaket, herunder om planen eller tiltaket kan medf\u00f8re eller komme i konflikt med blant annet verneomr\u00e5der (a), eller truede arter eller naturtyper, verdifulle landskap, omr\u00e5der som er s\u00e6rlig viktige for friluftsliv mv. (b). Hvis ansvarlig myndighet finner at planen kan f\u00e5 vesentlige virkninger for milj\u00f8 eller samfunn, skal planen konsekvensutredes. Ansvarlig myndighets beslutning av om planen kan f\u00e5 vesentlige virkninger for milj\u00f8 eller samfunn, skal begrunnes (\u00a7 11). Forskrift om konsekvensutredninger kapittel 5 oppstiller n\u00e6rmere krav til innhold i konsekvensutredningen. I henhold til \u00a7 20, skal konsekvensutredningen inneholde en beskrivelse av den n\u00e5v\u00e6rende milj\u00f8tilstanden og en oversikt over hvordan milj\u00f8et antas \u00e5 utvikle seg hvis planen eller tiltaket ikke gjennomf\u00f8res (null-alternativet). Videre skal konsekvensutredningen identifisere og beskrive de faktorer som kan bli p\u00e5virket, og vurdere vesentlige virkninger for milj\u00f8 og samfunn, herunder for naturmangfold, \u00f8kosystemtjenester, friluftsliv, landskap, vannmilj\u00f8, mv. (\u00a7 21). 19 Klima- og milj\u00f8departementet. 2016. Veileder. Naturmangfoldloven kapittel II. Alminnelige bestemmelser om b\u00e6rekraftig bruk. Lest 04.03.2025. 20 Milj\u00f8direktoratet. Veileder. Milj\u00f8hensyn i arealplanlegging. Sist oppdatert 05.11.2024. Lest 04.03.2025. 21 Milj\u00f8direktoratet. Veileder. Naturtyper i arealplanlegging. Sist oppdatert 17.03.2023. Lest 04.03.2025. 22 Klima- og milj\u00f8departementet (tidl. Milj\u00f8verndepartementet). Ot. Prp. nr. 32 (2007-2008) Om lov og planlegging og byggesaksbehandling (plan- og bygningsloven) (plandelen). 7 Ansvarlig myndighet m\u00e5 sikre at oppdatert kunnskap legges til grunn for sluttbehandling av saken dersom det g\u00e5r lang tid fra gjennomf\u00f8rt h\u00f8ring av konsekvensutredning til tidspunkt for endelig vedtak (\u00a7 28). 2.3.3 Krav om dokumentasjon og vurderinger ved s\u00f8knad om dispensasjon Kommunen er dispensasjonsmyndighet og kan gi varig eller midlertidig dispensasjon fra bestemmelser fastsatt kommuneplanens arealdel eller andre vedtak etter plan- og bygningsloven, etter plan- og bygningsloven \u00a7 19-2 (dispensasjonsvedtak). Dispensasjon krever grunngitt s\u00f8knad, og direkte ber\u00f8rte regionale og statlige myndigheter skal f\u00e5 mulighet til \u00e5 uttale seg f\u00f8r det gis dispensasjon (\u00a7 19-1). Ved dispensasjon skal det legges s\u00e6rlig vekt p\u00e5 konsekvenser for helse, milj\u00f8, jordvern, sikkerhet og tilgjengelighet (\u00a7 19-2, tredje ledd). Dispensasjon kan ikke gis dersom hensynene bak bestemmelsen det dispenseres fra, hensynene i lovens form\u00e5lsbestemmelse eller nasjonale eller regionale interesser, blir vesentlig tilsidesatt. Fordelene ved \u00e5 gi dispensasjon skal v\u00e6re klart st\u00f8rre enn ulempene. 2.4 B\u00e6rekraftig arealbruk og restaurering Som arealforvaltere har kommunen ansvar for \u00e5 sikre b\u00e6rekraftig utvikling (plan- og bygningsloven \u00a7 1-1, og naturmangfoldloven \u00a7 1). B\u00e6rekraftig arealbruk kan inneb\u00e6re blant annet restaurering av natur og valg av naturbaserte l\u00f8sninger. Tiltakshierarkiet23 benyttes som prinsipp i naturforvaltning for \u00e5 minimere negative p\u00e5virkninger p\u00e5 natur. Det inneb\u00e6rer en trinnvis tiln\u00e6rming, der man f\u00f8rst fors\u00f8ker \u00e5 unng\u00e5 skadevirkninger for milj\u00f8 s\u00e5 langt som mulig, og dersom det ikke er mulig, skal begrense, restaurere eller kompensere for skaden. Tiltakshierarkiet viser prioriteringen av natur fra h\u00f8y (ved \u00e5 unng\u00e5 tiltak), til lav (ved kompensering av skadevirkninger). Naturmeldingen24 legger frem at tiltakshavere, enten private eller offentlige, har ansvar for \u00e5 s\u00f8rge for at det gjennomf\u00f8res tiltak for \u00e5 unng\u00e5, begrense, istandsette og som siste utvei kompensere for tap av natur n\u00e5r det er n\u00f8dvendig \u00e5 byge ned natur. I Naturmeldingen g\u00e5r det frem at dette inkluderer eventuelle restaureringstiltak. Kommunen kan utarbeide egne tiltaksplaner og prosjekter for restaurering og gjenoppretting av skadede naturomr\u00e5der. I Naturmeldingen legges det til at naturbaserte l\u00f8sninger ogs\u00e5 skal vurderes ved andre tiltak, og at det skal begrunnes hvorfor naturbaserte l\u00f8sninger blir valgt bort dersom det er tilfellet. Eksempler p\u00e5 naturbaserte l\u00f8sninger kan v\u00e6re gjen\u00e5pning av bekker, restaurering av myr og v\u00e5tmarksomr\u00e5der, bevaring av regnskog og andre karbonrike \u00f8kosystem. 2.5 Forurensingsloven Lov om vern av forurensninger og om avfall (forurensningsloven) skal bidra til \u00e5 verne det ytre milj\u00f8et25 mot forurensning, redusere eksisterende forurensning, redusere mengden av avfall og fremme bedre behandling av avfall. Loven skal sikre en forsvarlig milj\u00f8kvalitet, slik at forurensning og avfall ikke f\u00f8rer til helseskade, g\u00e5r ut over trivsel eller skader naturens evne til produksjon og selvfornyelse.26 23 En presentasjon av tiltakshierarkiet fremg\u00e5r blant annet av Naturmeldingen (Naturmeldingen. Mld. St. 35. 2023-2024. B\u00e6rekraftig bruk og bevaring av natur: Norsk handlingsplan for naturmangfold). 24 Klima- og milj\u00f8departementet. Melding til Stortinget. Meld. St. 35 (2023\u20132024): B\u00e6rekraftig bruk og bevaring av natur. Norsk handlingsplan for naturmangfold. (Naturmeldingen) 25 Med \u00abytre milj\u00f8\u00bb siktes det til b\u00e5de naturmilj\u00f8et og bymilj\u00f8et (Norsk lovkommentar Ved Hans Chr. Bugge. Sist hovedrevidert 05.11.2021.) 26 Dette fremg\u00e5r av forurensningslovens form\u00e5lsparagraf (\u00a71) 8 Kommunen har tre ulike roller i henhold til forurensningsloven: \u2022 Kommunen har en rolle som forurensningsmyndighet \u2022 Kommunen har ansvar overfor sine innbyggere, slik som \u00e5 tilrettelegge for innsamling av forbruksavfall og sikre tilstrekkelig beredskap mot forurensning. \u2022 Kommunen kan selv v\u00e6re en forurenser etter forurensningsloven. Plikten til \u00e5 unng\u00e5 forurensning f\u00f8lger av forurensingsloven \u00a7 7: Ingen m\u00e5 ha, gj\u00f8re eller sette i verk noe som kan medf\u00f8re fare for forurensning uten at det er lovlig [...]. N\u00e5r det er fare for forurensning i strid med loven, eller vedtak i medhold av loven skal den ansvarlige for forurensning s\u00f8rge for tiltak for \u00e5 hindre at den inntrer. Har forurensningen inntr\u00e5dt skal han s\u00f8rge for tiltak for \u00e5 stanse, fjerne eller begrense virkningen av den. Den ansvarlige plikter ogs\u00e5 \u00e5 treffe tiltak for \u00e5 avb\u00f8te skader og ulemper som f\u00f8lge av forurensningen eller av tiltakene for \u00e5 motvirke den. Plikten etter dette ledd gjelder tiltak som st\u00e5r i et rimelig forhold til de skader og ulemper som skal unng\u00e5s. Det er forurenser som er ansvarlig for forurensningen, og som skal dekke kostnadene ved \u00e5 hindre eller begrense forurensning og avfallsproblemer. Kommunen har ansvar for \u00e5 h\u00e5ndtere forurensning som oppst\u00e5r fra deres aktiviteter og eiendommer. Dette medf\u00f8rer at kommunen etter forurensingsloven \u00a7 7 har plikt til \u00e5 s\u00f8rge for tiltak for \u00e5 hindre at forurensning inntrer eller \u00e5 stanse, fjerne eller begrense virkningen av allerede inntr\u00e5dt forurensing. Bestemmelsen inneb\u00e6rer at det er forbudt \u00e5 forurense med mindre det foreligger s\u00e6rlig hjemmel for det. Forurensning kan v\u00e6re tillatt i henhold til forskrift gitt i medhold av forurensningsloven \u00a7 9 om forskrifter om forurensning. Forurensning kan ogs\u00e5 v\u00e6re tillatt etter en utslippstillatelse gitt i medhold av \u00a7 11 om s\u00e6rskilt tillatelse til forurensende tiltak, for eksempel en utslippstillatelse for et renseanlegg. 2.5.1 Kommunen som forurensningsmyndighet Kommunen er forurensningsmyndighet p\u00e5 flere omr\u00e5der, herunder p\u00e5 avfallsomr\u00e5det, avl\u00f8psomr\u00e5det, opprydding i forurenset grunn ved bygge- og gravearbeider, og spesifikke omr\u00e5der som nedgravde oljetanker, \u00e5pen brenning og brenning av avfall i sm\u00e5ovner, utend\u00f8rs lagring av brukte gjenstander som kan medf\u00f8re fare for forurensning.27 Kommunen skal f\u00f8re tilsyn med den alminnelige forurensningssituasjon og med forurensninger fra den enkelte kilde innenfor sine omr\u00e5der. Forurensningsmyndigheten skal gjennom r\u00e5d, veiledning og opplysning arbeide for \u00e5 motvirke forurensninger og avfallsproblemer og se til at reglene i loven og vedtak i medhold av loven blir fulgt (forurensningsloven \u00a7 48). Kommunen er forurensningsmyndighet gir tillatelse etter forurensningsloven for blant annet visse typer avl\u00f8psanlegg og utslipp av kommunalt avl\u00f8psvann fra st\u00f8rre tettbebyggelser (forurensningsforskriften kapittel 12 og 13). Ved bygging eller graving i forurenset grunn er kommunen myndighet, og tiltakshaver m\u00e5 utarbeide en tiltaksplan som kommunen skal godkjenne (forurensningsforskriften kapittel 2). Kommunen har f\u00f8lgende virkemidler for \u00e5 s\u00f8rge for at regelverket overholdes n\u00e5r de har hjemmel etter forurensningsregelverket: 27 Forskrift om kommunens myndighet etter forurensningsloven 9 \u2022 Kreve opplysninger: Kommunen kan, i henhold til forurensningsloven \u00a7 49, p\u00e5legge noen \u00e5 gi opplysninger hvis de har, gj\u00f8r eller planlegger noe som kan forurense eller f\u00f8re til avfallsproblemer. P\u00e5 omr\u00e5der der kommunen har myndighet, kan de etter \u00a7 51 p\u00e5legge unders\u00f8kelser for \u00e5 avklare forurensningsfare eller virkninger av forurensning, hvis det er grunn til \u00e5 tro at virksomheten kan f\u00f8re til forurensning. \u2022 Gjennomf\u00f8re tilsyn og granskning: Kommunen kan, i henhold til forurensningsloven \u00a7 48, f\u00f8re tilsyn med generell forurensning og spesifikke kilder. Forurensningsloven \u00a7 50 gir kommunen rett til \u00e5 gjennomf\u00f8re granskninger n\u00e5r den er forurensningsmyndighet. \u2022 P\u00e5legge tiltak. Hvis det foreligger ulovlig forurensning eller fare for det, kan kommunen, i henhold til forurensningsloven \u00a7 7 fjerde ledd, p\u00e5legge den ansvarlige \u00e5 gjennomf\u00f8re tiltak. P\u00e5legget kan omfatte \u00e5 a) hindre at forurensning oppst\u00e5r eller fortsetter, b) stanse, fjerne eller begrense virkninger av forurensning, eller c) avb\u00f8te skader og ulemper som f\u00f8lge av forurensningen. \u2022 Ilegge tvangsmulkt: Kommunen har myndighet til \u00e5 fastsette og frafalle tvangsmulkt i henhold til forurensningsloven \u00a7 73. Tvangsmulkt er et \u00f8konomisk virkemiddel for \u00e5 stanse eller unng\u00e5 ulovlig forurensning \u2022 Iverksette umiddelbar gjennomf\u00f8ring av tiltak og kreve utgiftene dekket: Hvis tiltakene ikke blir gjennomf\u00f8rt innen fristen satt av kommunen, kan kommunen selv gjennomf\u00f8re tiltakene og kreve at den ansvarlige dekker utgiftene. Dette f\u00f8lger av forurensningsloven \u00a7 74 og \u00a7 76.28 2.5.2 Oppf\u00f8lging av fors\u00f8pling Kommunen har myndighet og ansvar for \u00e5 f\u00f8lge opp fors\u00f8pling etter forurensingsloven.. Dersom fors\u00f8pling og avfall p\u00e5 avveie kan f\u00f8re til forurensning er i utgangspunktet kommunen myndighet til \u00e5 f\u00f8lge opp saken. Det ligger innenfor kommunens myndighetsomr\u00e5de \u00e5 avdekke ulovlige avfallsplasser som medf\u00f8rer forurensning og fors\u00f8pling i strid med forurensningsloven. Dette f\u00f8lger av forurensningsloven \u00a7 48. I en situasjon der kommunen f\u00e5r tips eller oppdager fors\u00f8pling, skal kommunen f\u00f8lge dette opp. Dersom fors\u00f8plingssaken kan medf\u00f8re fare for skade p\u00e5 dyr og mennesker, b\u00f8r de sakene prioriteres av kommunen. 29 Kommunen kan gi p\u00e5legg etter forurensningsloven \u00a7 37 om opprydding av avfall. Kommunen kan gi p\u00e5legg om at den som har etterlatt, t\u00f8mt eller oppbevart avfall, skal fjerne det, rydde opp innen en viss frist, eller at han skal dekke rimelige utgifter som noen har hatt til fjerning eller opprydding. Dersom noen ber kommunen om \u00e5 gi p\u00e5legg om opprydning av avfall, skal kommunen ta stilling til henvendelsen. Kommunen kan bruke plan- og bygningslovens bestemmelser til \u00e5 f\u00f8lge opp ulovlig avfallsh\u00e5ndtering ved bygging, riving og rehabilitering av bygg over en viss st\u00f8rrelse. 2.5.3 Beredskap ved akutt forurensning Akutt forurensning er forurensning av betydning, som inntrer plutselig, og som ikke er tillatt (forurensingsloven 38). Den som driver virksomhet som kan medf\u00f8re akutt forurensning skal s\u00f8rge for en n\u00f8dvendig beredskap for \u00e5 hindre, oppdage, stanse, fjerne og begrense virkningen av forurensningen. Kommunen kan som forurensningsmyndighet fastsette ytterligere krav til beredskap i forskrift eller enkeltvedtak (\u00a7 40). Kommuner skal etter \u00a7 43 s\u00f8rge for n\u00f8dvendig 28 Milj\u00f8direktoratet: Forurensningsloven: Kommunens bruk av virkemidler 29 Hva er kommunens myndighet og ansvar for fors\u00f8pling? 10 beredskap mot mindre tilfeller av akutt forurensning som kan inntreffe eller medf\u00f8re skadevirkninger innen kommunen, og som ikke dekkes av privat beredskap. 2.6 Politiske vedtak knyttet til naturmangfold Bergen bystyre vedtok i 29.03.2023 en ny naturstrategi for kommunen. Et viktig bakteppe for strategien er naturkrisen som i stor grad drives av arealforbruk.30 Strategien legger f\u00f8ringer for hvordan Bergen kommune skal bevare, utvikle, forvalte og sette verdi p\u00e5 naturarealene i kommunen. I naturstrategien er det satt to hovedm\u00e5l: \u2022 M\u00e5l for naturmangfold: Bergen har gode levek\u00e5r for dyr og planter som h\u00f8rer til her \u2022 M\u00e5l for rekreasjon: Alle bergensere kan ha daglig kontakt med natur Naturstrategien er videre delt inn fire hovedstrategier for \u00e5 oppn\u00e5 de overordnede m\u00e5lene: 1) arealn\u00f8ytralitet, 2) milj\u00f8 og klimatilpasning 3) bruk og opplevelser og 4) kunnskap og kommunikasjon. Det er utarbeidet tilh\u00f8rende indikatorer, som bystyret har bedt om at byr\u00e5det rapporterer p\u00e5. I strategien var det opprinnelig et prinsipp om at Bergen kommune skal v\u00e6re arealn\u00f8ytral. Det fremg\u00e5r av byr\u00e5dserkl\u00e6ringen til sittende byr\u00e5d at \u00abByr\u00e5det ikke videref\u00f8rer prinsippet om arealn\u00f8ytralitet, men vil vurdere klima, natur og byreparasjon i alle saker og i forbindelse med rullering av kommuneplanens arealdel (KPA).31 Videre har kommunen en flere politisk vedtatte strategier og handlingsplaner som legger f\u00f8ringer knyttet til ivaretakelse av naturmangfold og forebygging og oppf\u00f8lging av forurensning: \u2022 Kommuneplanens arealdel 2018\u20132030 (vedtatt i Bergen bystyre 19.06.2019, sak 190/19) \u2022 Regional vassforvaltningsplan for Vestland vassregion 2022\u20132027 (vedtatt i Vestland fylkesting 16.03.22. Godkjent av Klima- og milj\u00f8departementet 31.10.2022) \u2022 Gr\u00f8nn strategi. Klimastrategi for Bergen 2022\u20132030, med handlingsplaner (vedtatt av Bergen bystyre 25.01.2023, sak 11/23). \u2022 Klima- og milj\u00f8plan for Bergen kommunes virksomhet (under rullering). \u2022 Bergen kommunes tiltaksplan for \u00e5 unng\u00e5 plast- og marin fors\u00f8pling (vedtatt i Bergen bystyre 20.06.2018, sak 175718) \u2022 Kommunedelplan for overvann 2019\u20132029 (vedtatt i Bergen bystyre 25.09.2019, sak 253/19) \u2022 Hovedplan for avl\u00f8p og vannmilj\u00f8 2024-2033 (vedtatt i Bergen bystyre 29.01.2025, sak 20/25) \u2022 Hovedplan for vannforsyning 2024-2033 (vedtatt i Bergen bystyre 29.01.2025, sak 20/25) \u2022 Strategiplan mot fremmede skadelige arter (2014) (vedtatt i Bergen bystyre 19.11.2014) \u2022 Revidert tiltaksutredning for lokal luftkvalitet (2022) (vedtatt i Bergen bystyre 26.10.2022, sak 279/22) \u2022 Strategi for drift og vedlikehold av det kommunale vegnettet i Bergen kommune 2019-2028 (vedtatt av Bergen bystyre 30.01.2019, sak 19/19) 30 Antall truede arter \u00f8kte i Bergen kommune med 9 % mellom 2015 og 2021, med st\u00f8rst \u00f8kning i arter som er kritisk truet. (Bergen kommune. Naturstrategi for Bergen. Vedtatt av Bergen bystyre i m\u00f8te 29.03.2023 sak 82/23). 31 https://www.bergen.kommune.no/politikere-utvalg/api/fil/bk360/9404667/Klosterhagen-erklaeringen. Denne erkl\u00e6ringen ble lagt frem for bystyret 22.11.23, men det ble ikke fattet vedtak i saken. Det er per mars 2025 ikke fattet nytt vedtak knyttet til arealn\u00f8ytralitet. 11 3 Metode Deloitte utf\u00f8rer forvaltningsrevisjon i samsvar med gjeldende standard for forvaltningsrevisjon (RSK 001). Alle prosjekt blir kvalitetssikret i samsvar med kravene til kvalitetssikring i Deloitte Policy Manual (DPM). 3.1 Dokumentanalyse Vi vil samle inn og analysere informasjon om Bergen kommunes strategier, planer, systemer og rutiner for naturforvaltning. Blant annet: \u2022 M\u00e5l, strategier og planer knyttet til naturforvaltning \u2022 Rapportering p\u00e5 m\u00e5l knyttet til naturforvaltning, inkludert indikatorer \u2022 Dokumentasjon og oversikt over kartgrunnlag og databaser \u2022 Kartlegginger av natur og biologisk mangfold \u2022 System og rutiner for \u00e5 vurdere konsekvenser for natur i arealplaner, konsekvensutredninger og dispensasjoner \u2022 Kunnskapsgrunnlag knyttet til natur og milj\u00f8 i utvalgte plansaker, inkludert konsekvensutredninger \u2022 System og rutiner for overv\u00e5kning og oppf\u00f8lging av forurensning og fors\u00f8pling Innsamlet dokumentasjon vil bli vurdert opp mot revisjonskriteriene. 3.2 Gjennomgang av utvalgte plansaker Deloitte vil velge ut 3-5 nylig vedtatte omr\u00e5dereguleringsplaner for \u00e5 belyse kommunens arbeid med \u00e5 ivareta naturhensyn i arealplanleggingen. Ettersom omr\u00e5dereguleringsplaner kan kreve konsekvensutredninger vil gjennomgang av saker ogs\u00e5 belyse kommunens arbeid med \u00e5 vurdere behov for, samt innhold og tiltak i konsekvensutredningene. Dokumentmengden i omr\u00e5dereguleringsplaner kan v\u00e6re betydelig og det kan derfor bli aktuelt \u00e5 diskutere omfang og utvalg av saker med kontrollutvalget n\u00e5r prosjektet har kommet i gang og vi har f\u00e5tt oversikt over mulige saker vi kan unders\u00f8ke n\u00e6rmere. Videre vil vi velge ut 2-3 plansaker der det er gitt dispensasjon for \u00e5 unders\u00f8ke om krav til vurdering av konsekvenser for milj\u00f8, samt melding til innsigelsesmyndigheter, etterleves. 3.3 Intervju For \u00e5 f\u00e5 supplerende informasjon til skriftlige kilder vil Deloitte intervjue utvalgte personer fra kommunen. Vi vil intervjue overordnet ledelse i byr\u00e5dsavdeling for byutvikling, samt etatsdirekt\u00f8r for Bymilj\u00f8etaten og Plan- og bygningsetaten. I Bymilj\u00f8etaten vil det videre v\u00e6re relevant \u00e5 gjennomf\u00f8re intervjuer med ledere og fagpersoner i forvaltningsavdelingen (herunder seksjon for natur- og milj\u00f8forvaltning og veiforvaltning) samt fra plan- og utviklingsavdelingen (herunder seksjon for bl\u00e5gr\u00f8nn utvikling). I Plan- og bygningsetaten vil det v\u00e6re relevant \u00e5 intervjue personer med ledere og fagpersoner i Byplan (herunder offentlige planer og kommuneplan), samt avdeling for kart og oppm\u00e5ling. I tillegg vil vi intervjue ansatte i kommunens planavdeling som har v\u00e6rt ansvarlig for arbeidet med de utvalgte plansakene. De ansatte som intervjues vil ogs\u00e5 f\u00e5 sp\u00f8rsm\u00e5l om etatens 12 systemer og rutiner og erfaringer knyttet til arbeid med omr\u00e5dereguleringsplaner, samt konsekvensutredninger. Vi estimerer \u00e5 gjennomf\u00f8re totalt 17-20 intervju. Deloitte vil gj\u00f8re en l\u00f8pende vurdering av om det er behov for oppf\u00f8lgende intervjuer i l\u00f8pet av prosjektperioden for \u00e5 f\u00e5 besvart eventuelle sp\u00f8rsm\u00e5l som dukker opp underveis i unders\u00f8kelsen. 3.4 Verifisering og h\u00f8ring Oppsummering av intervju vil bli sendt til de intervjuede for verifisering, og det er informasjon fra de verifiserte intervjureferatene som vil bli benyttet i rapporten. Datadelen av rapporten vil bli sendt til kommunen for verifisering, og eventuelle faktafeil vil bli rettet opp i den endelige versjonen. Deretter vil hele rapporten, inkludert vurderingsdeler og eventuelle forslag til tiltak, bli sendt til kommunen ved byr\u00e5d for byutvikling for uttale. Byr\u00e5dens h\u00f8ringsuttale vil bli vedlagt den endelige rapporten som blir sendt til kontrollutvalget. 13 4 Tid og ressursbruk 4.1 N\u00f8kkelpersonell Birte Bj\u00f8rkelo er oppdragsansvarlig partner p\u00e5 oppdraget. I tillegg vil teamet best\u00e5 av prosjektleder Mia Caroline Bratz (senior manager), Sandra Elise Bakkevoll (seniorkonsulent) og Helle Myrthel Kvalvik (seniorkonsulent). Deloitte har satt sammen et team som sikrer at prosjektet blir gjennomf\u00f8rt i samsvar med gjeldende retningslinjer, samt med n\u00f8dvendig kompetanse og erfaring innenfor kommunal revisjon. Deloitte har i forbindelse med prosjektplanleggingen vurdert at prosjektteamet fyller kravet til en uavhengig og objektiv revisjon. Den enkeltes uavhengighet vil ogs\u00e5 bli vurdert l\u00f8pende gjennom hele prosjektperioden. 4.2 Ressursbruk Med utgangspunkt i prosjektets karakter og planen som er lagt for hvordan prosjektet skal bli gjennomf\u00f8rt vil det ta totalt 880 timer \u00e5 gjennomf\u00f8re prosjektet. Dette inkluderer forberedelse av prosjektet, utarbeidelse av problemstillinger og prosjektplan, forberedelse og gjennomf\u00f8ring av datainnsamling, analyse av data og utarbeidelse og kvalitetssikring av rapport. Timetallet omfatter ogs\u00e5 presentasjon av ferdig rapport for kontrollutvalget. Timeestimatet inkluderer ikke forberedelse og gjennomf\u00f8ring av presentasjon i bystyreutvalg. En eventuell presentasjon av rapporten i bystyreutvalg vil bli fakturert etter medg\u00e5tt tid, inntil 6 timer i tillegg til det totale timetallet som er presentert over. Se vedlegg for oversikt over timefordeling. 4.3 Gjennomf\u00f8ringsplan Oppstart av prosjektet vil i slutten av mars 2025 og rapporten vil v\u00e6re klar for oversendelse til kontrollutvalget ved sekretariatet innen utgangen av oktober 2025.32 For \u00e5 kunne gjennomf\u00f8re prosjektet innen denne fristen og med stipulert timebruk er det n\u00f8dvendig at kommunen sender over etterspurt dokumentasjon innen de frister som blir satt, og at utvalgte personer stiller til og verifiserer intervju. Fakturering av kostnadene ved prosjektet vil skje i samsvar med avtale mellom Bergen kommune og Deloitte. 32 Deloitte gjennomf\u00f8rer alltid en uavhengighetssjekk f\u00f8r oppstart av prosjekter for \u00e5 sikre at vi oppfyller uavhengighetskravene som stilles til revisor, jf. forskrift om kontrollutvalg og revisjon \u00a7 16. Gjennomf\u00f8ringen av prosjektet forutsetter at denne sjekken ikke avdekker faktiske uavhengighetskonflikter (for eksempel at vi st\u00e5r i fare for \u00e5 revidere eget arbeid, n\u00e6re relasjoner o.l.) eller tilsynelatende uavhengighetskonflikter (der det ikke er faktiske uavhengighetskonflikter, men det er kan v\u00e6re risiko for at tilliten til v\u00e5re vurderinger og funn svekkes p\u00e5 grunn av ulike forhold knyttet til saken). 14 Bergen, 10. mars 2025 ________________________________ Birte Bj\u00f8rkelo Oppdragsansvarlig partner 15 Deloitte AS and Deloitte Advokatfirma AS are the Norwegian affiliates of Deloitte NSE LLP, a member firm of Deloitte Touche Tohmatsu Limited (\"DTTL\"), its network of member firms, and their related entities. DTTL and each of its member firms are legally separate and independent entities. DTTL (also referred to as \"Deloitte Global\") does not provide services to clients. Please see www.deloitte.no for a more detailed description of DTTL and its member firms. Deloitte Norway conducts business through two legally separate and independent limited liability companies; Deloitte AS, providing audit, consulting, financial advisory and risk management services, and Deloitte Advokatfirma AS, providing tax and legal services. Deloitte is a leading global provider of audit and assurance, consulting, financial advisory, risk advisory, tax and related services. Our network of member firms in more than 150 countries and territories serves four out of five Fortune Global 500\u00ae companies. Learn how Deloitte's 330,000 people make an impact that matters at www.deloitte.no. \u00a9 2025 Deloitte AS "
}