{
  "dokument_id": "34751977-8d02-506a-a7f4-57e25c38e98a",
  "doc_type": "case_presentation",
  "kommune": 5501,
  "tittel": "Eidkjosen transformatorstasjon. konsesjonss\u00f8knad - kommunens uttalelse",
  "url": "https://innsyn.tromso.kommune.no/application/getMoteDokument?dokid=2001813995",
  "tekst": "Arkivsaksnr. 24/09588-4 Saksbehandler Roy Fossum Saksgang M\u00f8tedato Kommune- og byutviklingsutvalget Milj\u00f8-, idrett-, kultur- og samfunnsutviklingsutvalget 24.09.2024 EIDKJOSEN TRANSFORMATORSTASJON. KONSESJONSS\u00d8KNAD. KOMMUNENS UTTALELSE Kommunedirekt\u00f8rens innstilling til vedtak: Troms\u00f8 kommune slutter seg til at det gis konsesjon for ny transformatorstasjon ved Eidkjosen i tr\u00e5d med Arvas s\u00f8knad, datert 15. mai 2024. Det anbefales at lokasjon B prioriteres framfor lokasjon E, da en slik lokasjon gir gode muligheter for utvikling av tilst\u00f8tende bussterminal med ladefasiliteter, og at kontrollert flytting av rein over fylkesveg 862 da kan skje iht. plan 1856 med tilh\u00f8rende planbeskrivelse og konsekvensutredning. Stig Tore Johnsen Mette Moh\u00e5g Kommunedirekt\u00f8r Direkt\u00f8r for bymilj\u00f8 1 Hva saken gjelder Arva s\u00f8ker om konsesjon for etablering av transformatorstasjon ved Eidkjosen. S\u00f8knaden er sendt ut p\u00e5 h\u00f8ring. Stasjonen skal forsynes fra eksisterende 132 kV-linje p\u00e5 strekningen H\u00e5k\u00f8ybotn-Kval\u00f8ysletta. NVE behandler s\u00f8knaden og treffer avgj\u00f8relsen mht. om det skal gis konsesjon. Arva s\u00f8ker samtidig om ekspropriasjonstillatelse (oreigningslova \u00a72) og forh\u00e5ndstiltredelse, ogs\u00e5 dette sp\u00f8rsm\u00e5let avgj\u00f8res av NVE. S\u00f8knaden fremmes med to alternative lokasjoner; henholdsvis lokasjon B ved bussterminal/holdeplass Troms fylkeskommune driver ved Fjordvegen (fylkesveg 862), og Lokasjon E ved Eidhaugen/Klokka-ti-berget med adkomst via Innelvvegen, Troms\u00f8 kommune skal uttale seg til s\u00f8knaden. B\u00e5de Milj\u00f8-, idrett-, kultur- og samfunnsutviklingsutvalget og Kommune- og byutviklingsutvalget forelegges s\u00f8knaden, i og med at begge utvalgene gjennom reglementer er tillagt relevant saksansvar ift. foreliggende konsesjonss\u00f8knad. I kommunens vurdering av s\u00f8knaden er det naturlig \u00e5 vektlegge arealbrukshensyn og -interesser slik disse er nedfelt i gjeldende arealplaner. NVE har forlenget fristen for uttalelse til 1. oktober 2024, slik at Milj\u00f8-, idrett-, kultur- og samfunnsutviklingsutvalget og Kommune- og byutviklingsutvalget kan behandle saken henholdsvis 24. og 26. september 2024. Saksutredning Om plan- og bygningsloven og energiloven. Plan- og bygningsloven er den viktigste loven for forvaltning og bruk av arealer. Det f\u00f8lger imidlertid av lovens \u00a7 1-3 at for anlegg for overf\u00f8ring eller omforming av elektrisk energi (jf. energilovens \u00a7 3-1) gjelder bare kapittel 2 (kartgrunnlag, stedfestet informasjon) og kapittel 14 (konsekvensutredninger). Transformatorstasjoner er et slikt anlegg. Dette medf\u00f8rer at kravet om at iverksetting av tiltak bare kan skje i tr\u00e5d med arealplan etter plan- og bygningsloven, faller bort i dette tilfellet. Bakgrunnen for dette er at lovgiver har funnet at konsesjonsbehandlingen etter energi- og vannressurslovgivningen langt p\u00e5 veg tilfredsstiller kravene til saksbehandling etter plan- og bygningsloven. Som en form for \u00abkompensasjon\u00bb for plan- og bygningslovens avgrensa gyldighet ift. energianlegg, er kommunen gitt adgang til fremme innsigelse i saker som dette (jf. energilovens \u00a7 2-1). S\u00f8knaden om konsesjon. Tiltaket. Kval\u00f8ya transformatorstasjon er eneste forsyningspunkt p\u00e5 Kval\u00f8y-sida av Troms\u00f8, og er relativt h\u00f8yt belastet. Ny transformatorstasjon ved Eidkjosen vil i stor grad avlaste dagens transformatorstasjon p\u00e5 Kval\u00f8ya, \u00f8ke forsyningssikkerheten og legge til rette for ny bruk i omr\u00e5det, og vil ogs\u00e5 bidra til et enklere og kostnadseffektivt vedlikehold av denne. 2 Oms\u00f8kt plassering, lokasjon B og alternativ lokasjon E (fra s\u00f8knaden). Arva \u00f8nsker prim\u00e6rt lokasjon B. Tomten for selve transformatorstasjonen er i privat eie, mens areal for adkomstveg og riggplass eies av Troms fylkeskommune. Det oppst\u00e5r en samling av infrastruktur i og med lokaliseringen kloss inntil buss-stasjonen og innfartsparkering p\u00e5 Eidkjosen. Arealbeslaget for den planlagte stasjonstomta er 1960 m2. Jordkabel fra ny transformatorstasjon fram til mastepunkt ved 132 kV-linja vil v\u00e6re omlag 90 m lang og vil b\u00e5ndlegge et areal i 10 meters bredde. I tillegg kommer riggareal snaut 900 m2. Transformatorbygningen vil v\u00e6re om lag 11 meter h\u00f8y i store deler av byggets lenge, som totalt er p\u00e5 48 m. Totalt permanent arealbehov er om lag 3 daa. 3 Lokasjon B. Situasjonsplan (fra s\u00f8knaden). Flyfoto hvor tomt og riggomr\u00e5de er markert med henholdsvis gul og hvit stipling. Nord for og bak Kval\u00f8y kirke, \u00f8verst i bildet, og er det regulert areal for reindrift/reintrekk. Arva har utarbeidet situasjonsplan for en alternativ lokasjon E. Tomt for transformatorstasjon og ny adkomstveg ber\u00f8rer areal i privat eie. Tomten vil kunne tilpasses terrenget og ber\u00f8rer ikke eksisterende bebygde areal. Planlagt stasjonstomt medf\u00f8rer et arealbeslag om lag 3200 m2. I tillegg kommer jordkabel i 365 meters lengde fra transformatorstasjon fram til tilknytningspunktet p\u00e5 132 kV-ledningen. Ogs\u00e5 her er det tale om b\u00e5ndlegging av areal i 10 meters bredde langs jordkabelen. Det m\u00e5 ogs\u00e5 etableres ny adkomstvei med et arealbeslag p\u00e5 snaut 900 m2. I tillegg kommer riggomr\u00e5de p\u00e5 2 daa. Transformatorbygningen vil v\u00e6re om lag 26 m lang og 20 meter bred. Stor deler av bygget tenkes f\u00f8rt opp i 11 meters h\u00f8yde. Bredden vil v\u00e6re om lag 20 m. Totalt permanent arealbehov er om lag 7 daa. Lokasjon E. Situasjonsplan (fra s\u00f8knaden). P\u00e5 flyfoto er tomt for transformatorstasjon, adkomstveg og jordkabel prinsipielt markert med hhv. hvit, gult og r\u00f8d stipling. 4 Gjeldende arealplaner. Lokasjon B ber\u00f8rer areal som i reguleringsplan 1678 \u00abBussterminal Kaldfjordeidet\u00bb er regulert som parkbelte i industriomr\u00e5de. Lokasjonen ber\u00f8rer areal regulert som offentlig trafikkomr\u00e5de \u2013 bussterminal. Byggetomt og tilh\u00f8rende skr\u00e5ningsutslag som etableringen av transformatorbygningen medf\u00f8rer vil g\u00e5 noe inn i areal avsatt som LNFR-omr\u00e5de i kommuneplanens arealdel. Videre er lokasjonen innenfor flyttlei for reindrift iht. NIBIO kartfesting og iht. KPA-kartet. I forbindelse med reguleringsplan for Eidhaugen boligfelt (plan 1856) ble det gjort en konsekvensutredning av boligbygging p\u00e5 Eidhaugen for reindrift og nevnte flyttlei. Det framkom da at flyttleia p.t. ikke benyttes til kontrollert flytting av rein og det foreg\u00e5r kun sporadiske og tilfeldige trekk av rein. For \u00f8vrig er Kaldfjordeidet p\u00e5 sett og vis et skille mellom de to sidaene som er innafor Kval\u00f8ya reinbeitedistrikt. Om rein skal flyttes og krysse fylkesvegen, vil det iht. utredningen v\u00e6re n\u00f8dvendig \u00e5 etablere oppsamlingsplass for rein nede ved fylkesvegen p\u00e5 begge sider av denne ifbm. kontrollert kryssing av fylkesvegen. P\u00e5 \u00f8st/nord-sida av fylkesvegen ble avsatt et areal for reindriftsform\u00e5l. P\u00e5 vest/s\u00f8rsida av fylkesvegen er det i regulert et spesialomr\u00e5de reintrekk (jf. plan 0640, godkjent av kommunestyret 28. april 1982, sak 110/82). Lokasjon E og tomt for er utenfor flyttleia slik den er avsatt i NIBIOs kart. Det foreligger ikke reguleringsplan for dette omr\u00e5det. I KPA er omr\u00e5det avsatt som LNFR-omr\u00e5de. Framf\u00f8ring av jordkabel fra transformatorstasjonen til 132 kV-ledning vil g\u00e5 i areal innafor flyttleia. Nedenfor er et oversiktskart som oppsummerer arealsituasjonen ift. reindrift, utarbeidet ifbm. plan 1856. 5 Eidkjosen transformatorstasjon \u2013 flyttlei for reindrift. Gul farge viser flyttlei slik den er vist p\u00e5 NIBIOs kart og i KPA-kartet. R\u00f8d stipling markerer lokasjon B. Bl\u00e5 stipling markerer lokasjon E. Lysegr\u00f8nne piler markerer en led for kontrollert flytting av rein over fylkesveg 862. Mulige/n\u00f8dvendige oppsamlingsplasser i den forbindelse er vist som r\u00f8de kulepunkt. (Illustrasjon fra planbeskrivelse og konsekvensutredning plan 1856). Begge lokaliteter ber\u00f8rer sv\u00e6rt viktige friluftsomr\u00e5der/n\u00e6rturterreng. Vurdering. Etablering av ny transformatorstasjon er viktig for \u00e5 kunne oppn\u00e5 en tilfredsstillende forsyningssikkerhet i dette omr\u00e5det, og ogs\u00e5 ved at tiltaket avlaster Kval\u00f8ya transformatorstasjon, som det da vil v\u00e6re lettere \u00e5 gj\u00f8re reinvesteringer p\u00e5. Dette gjelder for begge de aktuelle lokasjonene. Videre er ingen av lokasjonene i samsvar med gjeldende arealplan. KPA har ikke avsatt areal for infrastruktur i Eidkjosen/Kaldfjordeidet, og begge lokasjonene ber\u00f8rer LNFR-omr\u00e5der. Det er imidlertid ikke forhold ved gjeldende arealplaner, det v\u00e6re seg reguleringsplaner eller kommuneplanens arealer, som tilsier vesentlig \u00f8kte arealkonflikter ved en realisering av konsesjonss\u00f8knaden. Dermed anses det ikke rimelig \u00e5 fremme innsigelse i denne saken. Begge lokasjoner representerer visse utfordringer for friluftsliv, gjennom de inngrepene i n\u00e6rturterreng etableringen vil representere. Arealbeslagene etableringen utgj\u00f8r, vil imidlertid v\u00e6re sm\u00e5/marginale sett i forhold til de store omr\u00e5dene n\u00e6rturterrenget utgj\u00f8r. 6 Begge lokasjonene inneb\u00e6rer inngrep i skogspreget mark. I og med lang jordkabel fra lokasjon E fram til tilknytning til 132 kV-ledning, medf\u00f8rer denne lokasjonen et st\u00f8rre terrenginngrep enn lokasjon B. Ogs\u00e5 ift. potensielt utslipp av klimagasser ifbm. anleggsarbeider, vil lokasjon E utgj\u00f8re en st\u00f8rre utfordring enn lokasjon B, i og med den relativt lange kabelgr\u00f8fta gjennom skogsmark med middels bonitet. Videre inneb\u00e6rer lokasjon E inngrep i dyrkbar mark, mens lokasjon B er p\u00e5 grunnlendt, impediment-mark (lite produktiv skog). Situasjonen for reindrift i dette omr\u00e5det er sterkt preget av at Kaldfjordeidet/Eidkjosen er bebygd med b\u00e5de boliger, kirkebygg og n\u00e6ringsbygg, og ikke minst infrastruktur, s\u00e6rlig fylkesveg 862. I tillegg kommer til dels brattlendt terreng p\u00e5 begge sider av fylkesvegen. Samla sett utgj\u00f8r dette sterke begrensinger for flytting av reinen i dette omr\u00e5det. I dag er situasjonen preget av kun sporadisk og tilfeldig trekk av rein, mens flyttleia er i praksis ikke i bruk ifbm. flytting av rein. Ved \u00e5 gjennomf\u00f8re tiltak som etablering av inngjerding av oppsamlingsplasser p\u00e5 begge sider av fv. 862, som beskrevet i reguleringsplan 1856 for boligbygging p\u00e5 Eidhaugen (se ovenfor), kan en kontrollert flytting av rein skje, om behovet oppst\u00e5r. Slik lokasjon B er lokalisert, synes den ikke \u00e5 f\u00e5 direkte innvirkning p\u00e5 en kontrollert flytting av reinen og tilh\u00f8rende, n\u00f8dvendige tiltak som beskrevet ifbm. plan 1856. En g\u00e5r for \u00f8vrig ikke n\u00e6rmere inn p\u00e5 dette, all den tid ogs\u00e5 reindriftsmyndighetene forelegges Arvas konsesjonss\u00f8knad. Lokasjon E er utenfor det som p\u00e5 KPA-kartet er angitt som hensynssone for reindrift (flyttlei). Et annet sentralt forhold en vil peke p\u00e5, er at gjennom samlokalisering av transformatorstasjon med bussterminal og innfartsparkering, iht. lokasjon B, ligger forholdene godt til rette for at det i en videre utvikling kan etableres ladefasiliteter for b\u00e5de busser og personbiler. Det vises for \u00f8vrig til kommunens arbeid med KDP for klima, milj\u00f8 og energi. Forskrift om utslippskrav til kj\u00f8ret\u00f8y ved offentlig anskaffelse til veitransport har ogs\u00e5 relevans i et slik utvikling; og stiller krav om null-utslipp av CO2 ved framtidige anskaffelse av bybusser. Konklusjon Troms\u00f8 kommune b\u00f8r kunne slutte seg til at det gis konsesjon for Eidkjosen transformatorstasjon. Det anbefales \u00e5 slutte seg til Arvas prioritering av lokasjon B. Det vises til at en slik lokalisering legger enkelt til rette for en evt. senere etablering av ladefasiliteter for busser i og med n\u00e6rheten til eksisterende bussterminal. Samtidig ber\u00f8rer ikke denne lokaliseringen areal som kan tenkes nyttet ifbm. kontrollert flytting av rein over fylkesveg 862. Videre vises til at lokasjon B medf\u00f8rer mindre inngrep landbruksarealer og mindre utslipp av klimagasser ifbm. anleggsarbeider, enn lokasjon E. Vedtakskompetanse Kommunens reglement for delegering av myndighet og reglement for hovedutvalgene tilsier behandling i b\u00e5de Milj\u00f8-, idrett-, kultur og samfunnsutvalget og Kommune- og byutviklingsutvalget. Vedlegg EIDKJOSEN TRANSFORMATORSTASJON. KONSESJONSS\u00d8KNAD. KOMMUNENS UTTALELSE 7 Plan 1856 Eidhaugen planbeskrivelse med KU AREALSITUASJONEN KALDFJORDEIDET 8 "
}