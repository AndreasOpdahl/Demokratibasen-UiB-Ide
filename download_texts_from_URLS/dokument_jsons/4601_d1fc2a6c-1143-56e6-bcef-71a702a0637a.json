{
  "dokument_id": "d1fc2a6c-1143-56e6-bcef-71a702a0637a",
  "doc_type": "case_presentation",
  "kommune": 4601,
  "tittel": "H\u00f8ring av Strategi for rehabilitering 2024-2027",
  "url": "https://bergen.kommune.no/politikere-utvalg/api/fil/bk360/9969390/Framstilling-Horing-av-Strategi-for-rehabilitering-2024-2027",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2022/174975-16 H\u00f8ring av Strategi for rehabilitering 2024-2027 Hva saken gjelder: Byr\u00e5d for eldre, helse og omsorg legger med dette frem forslag til strategi for rehabilitering i Bergen kommune 2024-2027 til ekstern h\u00f8ring. Strategien avl\u00f8ser handlingsplan for habilitering og rehabilitering \u00abMestring og medvirkning 2018-2021\u00bb, og utgj\u00f8r Bergen kommunes overordnede strategi for rehabilitering for voksne og eldre innbyggere. Strategien gir f\u00f8ringer for hvordan kommunen skal legge til rette for et rehabiliteringstilbud som st\u00f8tter innbyggerne i \u00e5 mestre hverdagslivets aktiviteter, delta i samfunns- og arbeidsliv og bo lenger hjemme. Kommunen har gjennom kommunehelsetjenesteloven ansvar for at innbyggerne f\u00e5r sosial, psykososial og medisinsk rehabilitering. Strategien im\u00f8tekommer dette med en bred og helhetlig tiln\u00e6rming til rehabilitering som favner brukere med ulike typer funksjons- og mestringsutfordringer og sammensatte behov. Strategien ser utover helsetjenestene, og skal bidra til bedre samordnet innsats innen rehabiliteringsfeltet, p\u00e5 tvers av tjenester, sektorer og tjenesteniv\u00e5. Byr\u00e5dsavdeling for eldre, helse og omsorg ved Seksjon for plan og utvikling har ledet strategiarbeidet. Plangruppen har best\u00e5tt av deltakere fra Eldrer\u00e5det, Kommunalt r\u00e5d for personer med funksjonsnedsettelse, r\u00e5dgivere p\u00e5 strategisk niv\u00e5 fra relevante byr\u00e5dsavdelinger og ansatte i alle etater i BEHO. Referansegruppen, som har deltakere fra brukerorganisasjoner, utdanningsinstitusjoner, spesialisthelsetjeneste og NAV Hjelpemiddelsentral Vestland, deltok p\u00e5 en innspillsdag v\u00e5ren 2023. Eldrer\u00e5det og Kommunalt r\u00e5d for personer med funksjonsnedsettelse er holdt orientert underveis i arbeidet og har kommet med innspill. Rehabiliteringsstrategien skal sammen med andre kommunale strategier og planer og utviklingsarbeid bidra til \u00e5 n\u00e5 m\u00e5l i kommuneplanens samfunnsdel og strategi for folkehelse. Strategien forplikter de relevante byr\u00e5dsavdelingene, etatene og tjenestene til \u00e5 utvikle og gjennomf\u00f8re tiltak sammen. Framtidige handlingsplaner kan forankres i strategien og sikre helhet for kommunen sine innbyggere. \u00d8konomiske konsekvenser: Strategien inneholder ingen konkrete tiltak eller satsinger. Finansiering av eventuelle tiltak og satsinger som f\u00f8lger av planen, og som ikke kan finansieres innenfor gjeldende budsjettrammer, vil avhenge av politisk prioritering og \u00f8konomisk handlingsrom ved \u00e5rlig rullering av handlings- og \u00f8konomiplan. Byr\u00e5dens vurdering og anbefaling/konklusjon: Det er over tid gjort mye positivt og kunnskapsbasert utviklingsarbeid innen forebygging og rehabilitering i Bergen kommune. Samtidig er det behov for forbedringer og tiltak for \u00e5 m\u00f8te 1 utviklingstrekk i samfunnet, deriblant flere eldre og f\u00e6rre yrkesaktive, som setter velferdsstatens b\u00e6rekraft p\u00e5 pr\u00f8ve. Byr\u00e5det vil med denne strategien l\u00f8fte fram forebygging og rehabilitering som et av de viktigste grepene kommunen kan ta for \u00e5 m\u00f8te nevnte utfordringer. Dette kan gi gevinster for den enkelte, samfunnet og velferdssamfunnet. \u00abRehabilitering f\u00f8rst\u00bb er b\u00e6rekraft for fremtiden. Strategien beskriver utfordringsbildet innen rehabiliteringsfeltet og peker ut f\u00f8lgende overordnede m\u00e5l: \u2022 Brukermedvirkning og deltakelse p\u00e5 alle niv\u00e5 \u2022 Rett rehabiliteringstjeneste til rett tid \u2022 Helhetlig og samordnet innsats \u2022 Kunnskapsbasert og nytenkende rehabilitering Byr\u00e5det vil at innbyggerne skal f\u00e5 god og helhetlig rehabilitering. Vi legger n\u00e5 \u00abRehabilitering f\u00f8rst- Strategi for rehabilitering 2024-2027\u00bb ut p\u00e5 h\u00f8ring. Strategien skal bidra til innbyggere som trenger det f\u00e5r tidlig, m\u00e5lrettet og samordnet rehabiliteringsinnsats. Vi skal jobbe for lik forst\u00e5else av rehabilitering og felles prioriteringer, p\u00e5 tvers av avdelinger og sektorer i kommunen, og p\u00e5 tvers av kommunehelsetjeneste og spesialisthelsetjeneste. Dette vil bidra til sammenhengende rehabiliteringsforl\u00f8p og mer effektiv bruk av samfunnets ressurser. Brukerne skal f\u00e5 kunnskapsbaserte rehabiliteringstilbud, vi skal utvikle nye arbeidsformer og ta i bruk helseteknologi som underst\u00f8tter brukernes rehabilitering. Byr\u00e5det h\u00e5per p\u00e5 mange innspill n\u00e5r strategien n\u00e5 legges ut p\u00e5 h\u00f8ring. Referansegruppen, r\u00e5dene og andre som har bidratt med innspill i planprosessen vil f\u00e5 h\u00f8ringsutkastet tilsendt direkte. Etter h\u00f8ringsfristen vil alle innspill bli vurdert og eventuelt innarbeidet f\u00f8r strategien klargj\u00f8res til endelig sluttbehandling og vedtak i Bergen bystyre. Vedtakskompetanse: Byr\u00e5dets fullmakter \u00a7 2.4 vedtatt av bystyret 16.12.2020 i sak 378/20: Byr\u00e5det har ansvar for \u00e5 forberede og fremlegge saker til bystyrets organer. Byr\u00e5d for eldre, helse og omsorg innstiller til byr\u00e5det \u00e5 fatte f\u00f8lgende vedtak: 1. \u00abRehabilitering f\u00f8rst - Strategi for rehabilitering Bergen kommune 2024-2027\u00bb legges ut p\u00e5 offentlig h\u00f8ring i perioden 12. april - 16. mai 2024. 2. Strategien sendes Eldrer\u00e5det og Kommunalt r\u00e5d for personer med funksjonsnedsettelse og andre relevante h\u00f8ringsinstanser. Dato: 11. april 2024 Christine Kahrs settebyr\u00e5d for eldre, helse og omsorg Dokumentet er godkjent elektronisk. Vedlegg: H\u00f8ringsutkast- Strategi for rehabilitering Bergen kommune 2024-2027 2 "
}