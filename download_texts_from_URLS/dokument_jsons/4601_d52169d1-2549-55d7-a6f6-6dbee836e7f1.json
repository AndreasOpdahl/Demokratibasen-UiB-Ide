{
  "dokument_id": "d52169d1-2549-55d7-a6f6-6dbee836e7f1",
  "doc_type": "case_presentation",
  "kommune": 4601,
  "tittel": "Fana gnr 41 bnr 330 Paradis. Klage p\u00e5 avsl\u00e5tt s\u00f8knad om utlegging av leddet utrigger",
  "url": "https://bergen.kommune.no/politikere-utvalg/api/fil/bk360/10217060/Framstilling-Fana-gnr-41-bnr-330-Paradis-Klage-pa-avslatt-soknad-om-utlegging-av-leddet-utrigger",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/33823-6 Fana gnr 41 bnr 330 Paradis. Klage p\u00e5 avsl\u00e5tt s\u00f8knad om utlegging av leddet utrigger Hva saken gjelder: Saken gjelder utlegging av utrigger i Hopsbukten i Nord\u00e5svannet, fra gbnr. 41/330 p\u00e5 Catrineholm. Det er oppgitt i saksdokumentene at ogs\u00e5 gbnr. 41/423 er med p\u00e5 tiltaket. Det ble gitt avslag i vedtak datert 30.01.2024, da man ikke fant at vilk\u00e5rene for dispensasjon fra bestemmelser i kommuneplanens arealdel var oppfylt. Avslaget er p\u00e5klaget av PART Arkitektur v/Martin Sande i brev datert 20.02.2024, p\u00e5 vegne av tiltakshaver Jostein Hauken. Ansvarlig s\u00f8ker er Alutec AS. Eiendommens landareal er omfattet av reguleringsplan for Fana. Gnr 41 bnr 100, 425, 805 mfl. Hopsneset/Catrineholm (planid: 7040013), vedtatt 2005. Eiendommen er regulert til naust, sj\u00f8arealet er uregulert. I kommuneplanens arealdel (KPA 2018), vedtatt 19.06.2019, er eiendommens landareal vist som bebyggelse og anlegg \u2013 naust og sj\u00f8arealet som kombinerte form\u00e5l i sj\u00f8 og vassdrag. Se avslagsvedtaket \u00a7 3.1 for utfyllende planstatus. Oms\u00f8kte tiltak krever dispensasjon fra bestemmelsene til KPA 2018 \u00a7 32.9.1, hvor det st\u00e5r at inngrep og faste installasjoner ikke tillates. N\u00f8dvendig dispensasjon er oms\u00f8kt. Ansvarlig s\u00f8ker opplyser at det er foretatt nabovarsling i samsvar med bestemmelsene i pbl. \u00a7 21-3, og det er mottatt merknad fra gbnr. 41/903, Sidsel Gjerding. I merknaden anf\u00f8res det at utrigger vil sette store begrensninger for bruk av farvannet utenfor nabos eiendom, og at n\u00e5r b\u00e5t ligger i b\u00f8ye utenfor gbnr. 41/903 vil tettheten med b\u00e5ter i omr\u00e5det bli uforsvarlig stor med den planlagte utriggeren. Trafikk til/fra utrigger vil bli en stor belastning i et allerede trangt farvann. S\u00f8ker har kommentert merknaden med at ogs\u00e5 gbnr. 41/423 er med p\u00e5 tiltaket, slik at det blir f\u00e6rre b\u00e5ter p\u00e5 svai og mindre mengde tau til bl\u00e5se. Dette gj\u00f8r farvannet enklere \u00e5 navigere i, og b\u00e5tene blir liggende p\u00e5 samme sted i stedet for \u00e5 flytte seg med vind/str\u00f8m. Tiltakshaver kan ikke se at tilflotten for gbnr. 41/903 forringes, da tiltaket ikke kommer i n\u00e6rheten av denne eiendommen. Statsforvalteren i Vestland ga uttale 19.12.2023, hvor de frar\u00e5dde dispensasjon. De viste til at strandsonen i omr\u00e5det er mindre nedbygget og privatisert, og fremst\u00e5r dermed mer \u00e5pen og tilgjengelig for opphold og ferdsel. Tiltaket vil virke privatiserende og dermed virke avvisende p\u00e5 ferdsel langs sj\u00f8en. Holmens sentrale plassering i byen gj\u00f8r strandsonen s\u00e6rlig verdifull. Statsforvalteren vurderer at tiltaket er i strid med Statlige planretningslinjer for differensiert forvaltning av strandsonen langs sj\u00f8. Det vises til komplett uttale. Bymilj\u00f8etaten ga uttale 12.01.2024, hvor de frar\u00e5dde at det ble gitt dispensasjon. De vurderte at tiltaket isolert sett ikke ville f\u00f8re til vesentlige negative konsekvenser for naturmangfold, men at tiltaket vil privatisere strandsonen og deler av en sammenhengende bl\u00e5gr\u00f8nn struktur. Dette vil v\u00e6re negativt sett i sammenheng med natur og tilgang til friluftsaktiviteter i omr\u00e5det. Det vises til komplett uttale. 1 Klage: Klager anf\u00f8rer at det er gjort avgj\u00f8rende saksbehandlingsfeil, og ber om at klagen tas til f\u00f8lge. Klager viser til at omr\u00e5det er et eksisterende naustomr\u00e5de, det skal ikke etableres nye privatiserende byggverk og flytebryggen vil i det vesentlige f\u00f8re til bedre tilgjengelighet for brukere av eiendommen. Utlegging vil ikke f\u00f8re til vesentlige negative konsekvenser for naturen. Det er lagt stor vekt p\u00e5 en uriktig oppfattelse av omr\u00e5det \u2013 det er ikke ubebygd, og det er flere naust i umiddelbar n\u00e6rhet til oms\u00f8kte eiendom. Det er ogs\u00e5 oppf\u00f8rt steinkaier. Det er fordeler ut over dem av privat karakter, som ikke er vektlagt. Sp\u00f8rsm\u00e5let om hensynene bak bestemmelsene blir vesentlig tilsidesatt er en rent juridisk vurdering, og det er ikke rom for \u00e5 blande inn arealpolitiske vurderinger eller uttrykk for forvaltningens diskresjon\u00e6re skj\u00f8nn. Det er lagt for lite vekt p\u00e5 s\u00f8ker sine gode begrunnelser for hvorfor hensynene ikke er tilsidesatt. Det vises ellers til komplett klage datert 20.02.2024. Nabo p\u00e5 gbnr. 41/903 har kommet med merknad til klagen, hvor de viser til at n\u00f8stetomtenes bredde og lengde er dimensjonert for rob\u00e5t, med normal standardbredde ca. 3,5 meter, med noen tomter p\u00e5 1,5-2 standardbredder. Flytebrygge av oms\u00f8kte dimensjoner vil danne presedens for andre n\u00f8stetomt-eiere, og det er \u00e5penbart at dette vil medf\u00f8re betydelig milj\u00f8forringelse som vil v\u00e6re til ugunst for allmennheten. Forholdene i bukten og ekstremv\u00e6r krever ekstraordin\u00e6r forankring mot sj\u00f8bunnen, og med smale n\u00f8stetomter vil man f\u00e5 et nettverk av tauverk/kjettinger som neppe kan holdes innen egen tomtebredde. Dette kan bli en utfordring i et smalt farvann. Det vises ellers til komplett merknad datert 28.02.2024. Fagetatens vurdering og anbefaling: Plan- og bygningsetaten som fagetat har vurdert klagen, og tilr\u00e5r at den ikke tas til f\u00f8lge. Fagetaten er ikke enig i at bryggen ikke vil ha negativ effekt, og viser til at den vil ha privatiserende effekt b\u00e5de fra land- og sj\u00f8siden. Den er lang, p\u00e5 12 meter, og vil kunne endre de andre brukernes frie passasje. Fagetaten vurderer ogs\u00e5 at flytebryggen vil kunne p\u00e5virke naturforholdene i sj\u00f8en. N\u00e5r det gjelder utbygging i omr\u00e5det viser fagetaten til at det er noen naust, men som helhet fremst\u00e5r strandsonen som relativt ubygd sammenlignet med andre steder langs Nord\u00e5svannet. Fagetaten fremhever at adgangen til \u00e5 gi dispensasjon i strandsonen er liten, og selv om det er bygget et naust p\u00e5 eiendommen vil videre tiltak kreve dispensasjon. Noen av hensynene bak bestemmelsen kan v\u00e6re svekket av bebyggelse, mens f.eks. hensynet til naturmangfold gjelder med samme tyngde. Dersom det gis dispensasjon, kan det fort gi et signal om at andre ogs\u00e5 kan vente seg \u00e5 f\u00e5 dispensasjon. Fagetaten viser til strandsonens verdi for friluftsliv og mangfold, og presset den er under. Det vises ogs\u00e5 til Statsforvalteren i Vestland sin uttale, som er tydelig p\u00e5 at dispensasjon ikke b\u00f8r innvilges i dette tilfellet. Fagetaten holder ogs\u00e5 fast ved at fordelene i denne saken er av privat karakter, og ulemper knyttet til hensynet til naust- og kulturmilj\u00f8, landskap og andre allmenne interesser. Fagetatens vurdering er at fordelene ikke vil v\u00e6re \u00abklart\u00bb st\u00f8rre enn ulempene. Det vises ellers til fagnotat datert 18.03.2024. \u00d8konomiske konsekvenser: Ikke relevant. 2 Byr\u00e5dets vurdering og anbefaling/konklusjon: Byr\u00e5det har vurdert klagen og er kommet til at vedtaket b\u00f8r opprettholdes. Byr\u00e5det tiltrer fagetatens vurdering av at vilk\u00e5rene for dispensasjon fra KPA 2018 \u00a7 32.9.1 ikke er oppfylt. Byr\u00e5det viser s\u00e6rlig til at omr\u00e5det, selv om det er bebygget med noen n\u00f8st, er en i relativt stor grad uber\u00f8rt strandsone. Omr\u00e5det ligger sentralt plassert, og kan ha stor verdi som friluftsomr\u00e5de. Dette taler for at hensynene bak arealform\u00e5l i sj\u00f8 blir vesentlig tilsidesatt ved dispensasjon, og at endring av arealbruken heller b\u00f8r skje gjennom reguleringsplan hvor allmennhetens interesser kan sikres. Figur 1 - Omr\u00e5det sett fra Fritz C. Riebers veg, hentet fra Google Street View (august 2023). Oms\u00f8kt eiendom merket med r\u00f8dt, nabo med merknad merket med bl\u00e5tt Omr\u00e5det har et stort antall n\u00f8steeiendommer, hvor flere av dem har smal sj\u00f8linje. Det er lite trolig at det vil la seg gj\u00f8re at alle n\u00f8steeiendommer skal ha sin egen flytebrygge/utrigger. \u00c5 \u00e5pne for flytebrygger gjennom dispensasjon kan skape konflikt om arealbruken b\u00e5de mellom naboeiendommene og for andre brukere av sj\u00f8omr\u00e5det. At det er interesse for flytebrygge blant flere n\u00f8steeiere vises ogs\u00e5 gjennom sak 202017624 - BYGG-2022/17251. Her ble det s\u00f8kt om n\u00f8st, b\u00e5topptrekk og flytebrygge med landgang p\u00e5 gbnr. 41/385, to eiendommer ned fra oms\u00f8kte i v\u00e5r sak. Det ble gitt tillatelse til naust og b\u00e5topptrekk, men avslag p\u00e5 flytebrygge. Avslaget ble senere stadfestet av Statsforvalteren i Vestland. Redusert plass i sj\u00f8 kan ogs\u00e5 bidra til at allmennhetens bruk av omr\u00e5det reduseres. Med en 12 meter lang flytebrygge, i tillegg til tauverk/kjetting er det et relativt stort omr\u00e5de i sj\u00f8 som blir beslaglagt for n\u00f8steeiernes bruk. Det er ikke oppgitt hvorfor man s\u00f8ker om en lengde p\u00e5 12 meter, som potensielt kan ha to b\u00e5ter fort\u00f8yd p\u00e5 hver side, i stedet for en kortere brygge, som ville tatt mindre plass i sj\u00f8en. Dersom det blir etablert praksis for 12 meter lange flytebrygger i omr\u00e5det, er det p\u00e5regnelig at ogs\u00e5 andre n\u00f8stetomt-eiere vil s\u00f8ke om dette. 3 Figur 2 - Utklipp fra VISGI - eiendomskart. Oms\u00f8kte eiendom vist med r\u00f8dt kryss, eiendom der det ble gitt avslag i 2020 vist med gr\u00f8nt kryss. Gbnr. 41/903, eiendom med nabomerknad, er vist med bl\u00e5tt kryss. Byr\u00e5det er ikke kategorisk negative til flytebrygger/utriggere i omr\u00e5det, da dette ofte vil gi bedre forhold for tilkomst, og vil v\u00e6re en fordel b\u00e5de ved enklere, men ikke minst tryggere tilkomst til/fra b\u00e5t. I et omr\u00e5de som oms\u00f8kte, med flere interessenter i strandsonen og lite tilgjengelig areal, b\u00f8r denne utviklingen imidlertid skje gjennom planlegging, ikke gjennom enkeltvise dispensasjoner. En reguleringsplan kan sikre felles l\u00f8sninger, som felles bruk av flytebrygger eller at b\u00e5tplassene samles i et felles anlegg. Det er oppgitt i dispensasjonss\u00f8knaden at det skal tinglyses en rett p\u00e5 at naboeiendommen skal kunne bruke flytebryggen. Dette er positivt, men vil likevel bare avklare arealbruken for disse to eiendommene. En reguleringsplan vil b\u00e5de kunne avklare forhold rundt allmennhetens bruk av omr\u00e5det, naturverdier og felles flytebrygger eller flytebryggeanlegg for bruk av de andre n\u00f8stetomt-eierne. Byr\u00e5det finner at dispensasjon vil \u00abvesentlig tilsidesette\u00bb hensynene bak arealform\u00e5let. N\u00e5r det gjelder fordeler, tiltrer man fagetatens vurdering av at det er f\u00f8rst og fremst private fordeler ved dispensasjon. Klager har vist til s\u00f8knaden, hvor det er anf\u00f8rt fordeler som at flytebrygge vil gi bedre tilkomst for mennesker med nedsatt funksjonsevne eller folk som er uvant p\u00e5 sj\u00f8en, samt bedre tilkomst for barn og enklere bruk av ikke-motoriserte fart\u00f8y. Dette er likevel private fordeler, da flytebrygge bare vil bedre bruken for eiere eller brukere av n\u00f8stetomtene, jf. friluftsloven \u00a7 7. Byr\u00e5det finner ikke at fordelene er \u00abklart\u00bb st\u00f8rre enn ulempene med \u00e5 gi dispensasjon. Byr\u00e5det finner ikke at vilk\u00e5rene for dispensasjon er oppfylt, og kan ikke tilr\u00e5 \u00e5 ta klagen til f\u00f8lge. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for 4 milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Fagetatens vedtak av 30.01.2024 opprettholdes. Klagen tas ikke til f\u00f8lge. Dato: 14. mai 2024 Christine B. Meyer Byr\u00e5dsleder Dokumentet er godkjent elektronisk. Vedlegg: Fagetatens notat datert 18.03.2024 med f\u00f8lgende vedlegg: 1. Oversiktskart 2. Oversiktsfoto 3. Situasjonsplan 4. Merknad fra nabo, datert 28.02.2024 5. Klage av 20.02.2024 6. Avslag, datert 30.01.2024 7. Uttalelse fra bymilj\u00f8etaten, datert 12.01.2024 8. Uttalelse fra Statsforvalteren i Vestland, datert 19.12.2023 9. S\u00f8knad om dispensasjon 10. Tegning 5 "
}