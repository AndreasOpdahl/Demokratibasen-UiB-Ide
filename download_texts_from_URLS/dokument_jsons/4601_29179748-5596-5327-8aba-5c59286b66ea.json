{
  "dokument_id": "29179748-5596-5327-8aba-5c59286b66ea",
  "doc_type": "case_attachment",
  "kommune": 4601,
  "tittel": "Krav til kj\u00f8nnsbalanse i forretningsutvalget",
  "url": "https://bergen.kommune.no/politikere-utvalg/api/fil/bk360/9681459/Krav-til-kjonnsbalanse-i-forretningsutvalget",
  "tekst": " Bystyrets kontor Til Notat Forretningsutvalget V\u00e5r referanse: 2024/05891-1 Saksbehandler: Ingeborg Strandberg Dato: 11. januar 2024 Fra Bystyrets kontor Krav til kj\u00f8nnsbalanse i forretningsutvalget Problemstilling: Har forretningsutvalget andre regler til kj\u00f8nnsbalanse enn bystyreutvalgene? Kjersti Pettersen (H) stilte i m\u00f8tet i forretningsutvalget 14. november 2023 sp\u00f8rsm\u00e5l om reglene for kj\u00f8nnsbalanse i forretningsutvalget er annerledes enn i bystyreutvalgene. Det ble besluttet at bystyredirekt\u00f8ren skulle komme tilbake med et notat til utvalget. Bystyrets kontor har sett p\u00e5 hva som regulerer opprettelsen av forretningsutvalget og bystyreutvalgene. Vi har s\u00e5 sett p\u00e5 hvordan medlemmer velges til utvalgene og hvilke krav som da blir gjeldende for kj\u00f8nnsbalanse i utvalgene. Til sist har vi sett p\u00e5 regelverket rundt valg av settemedlem ved midlertidig fritak og reglementet for bystyret og bystyreutvalgene. Hvilken hjemmel er brukt for \u00e5 opprette utvalgene? Det fremg\u00e5r av sakene fra det konstituerende m\u00f8tet i bystyret 25.10.2023 om \u00abValg av forretningsutvalg for valgperioden 2023-2027\u00bb og \u00abValg av utvalg for milj\u00f8 og byutvikling for valgperioden 2023-2027\u00bb at samme hjemmel er brukt i opprettelsen av b\u00e5de forretningsutvalget og bystyreutvalgene. Det st\u00e5r: \u00abForretningsutvalget opprettes med hjemmel i Kommuneloven \u00a7 5-7.\u00bb og \u00abBystyreutvalgene opprettes med hjemmel i Kommuneloven \u00a7 5-7.\u00bb Det er derfor ingenting i opprettelsen av utvalgene som tilsier at krav til kj\u00f8nnsbalansen er ulikt i disse utvalgene. Hvilken m\u00e5te ble valget av medlemmer til utvalgene gjort: avtalevalg eller forholdsvalg? For \u00e5 avdekke hvilke krav som skal gjelde for kj\u00f8nnsbalanse i et utvalg hjemlet i kommuneloven \u00a7 5-7 m\u00e5 man se p\u00e5 hvordan medlemmene til utvalget er valgt. De ulike m\u00e5tene \u00e5 velge medlemmer p\u00e5 blir forklart i \u00a7 7-4 \u00abForholdsvalg, avtalevalg eller flertallsvalg\u00bb som sier: \u00abMedlemmer til folkevalgte organer skal velges ved forholdsvalg hvis minst ett medlem krever det. I andre tilfeller skal medlemmene velges ved avtalevalg.\u00bb Det fremg\u00e5r av sakene fra det konstituerende bystyrem\u00f8tet at medlemmer til forretningsutvalget blir valgt slik: \u00abForretningsutvalget ledes av ordf\u00f8reren, med varaordf\u00f8reren som nestleder. Medlemmer i forretningsutvalget velges ved avtalevalg, jf. kommuneloven \u00a7 7-4 f\u00f8rste ledd.\u00bb Medlemmer til bystyreutvalgene blir valgt slik: \u00abMedlemmer og varamedlemmer velges ved avtalevalg, leder, nestleder og 3. arbeidsutvalgsmedlem i bystyreutvalgene velges ved flertallsvalg, jf. kommuneloven \u00a7 7-4.\u00bb Protokollen til utvalgene viser ogs\u00e5 at valg til forretningsutvalget og bystyreutvalgene skjedde ved avtalevalg. Hvilke regler gjelder for kj\u00f8nnsbalanse i utvalg? Siden forretningsutvalget og bystyreutvalgene er valgt ved avtalevalg, er det krav til kj\u00f8nnsbalanse i avtalevalg som er relevant \u00e5 se n\u00e6rmere p\u00e5. Ved avtalevalg er krav til kj\u00f8nnsbalanse knyttet til utvalget som helhet. Etter kommuneloven \u00a7 7-7 gjelder slike regler for kj\u00f8nnsbalanse ved avtalevalg: \u00abHvis organet skal best\u00e5 av minst fire medlemmer, skal hvert kj\u00f8nn v\u00e6re representert i organet med minst 40 prosent. Skal organet best\u00e5 av tre eller f\u00e6rre medlemmer, skal begge kj\u00f8nn v\u00e6re representert i organet. Viser det seg at et valg etter andre ledd vil f\u00f8re til at kravene i f\u00f8rste eller andre punktum ikke blir oppfylt, skal det n\u00f8dvendige antallet kandidater fra det underrepresenterte kj\u00f8nnet settes inn for \u00e5 oppfylle kravet. Ved valg til folkevalgte organer som etter lov bare skal best\u00e5 av medlemmer av kommunestyre eller fylkesting, og ved valg av arbeidsutvalg for folkevalgte organer, skal reglene i dette leddet f\u00f8lges s\u00e5 langt det er mulig. N\u00e5r varamedlemmer skal velges, skal framgangsm\u00e5ten i tredje ledd f\u00f8lges.\u00bb Kommuneloven viser her til at om utvalget, som forretningsutvalget og bystyreutvalgene, best\u00e5r av minst 4 medlemmer, skal hvert kj\u00f8nn v\u00e6re representert i organet med minst 40 prosent. Det er ikke hjemlet i lov at forretningsutvalget eller bystyreutvalgene bare skal best\u00e5 av medlemmer av bystyret. Selv om det i \u00abReglement for Bergen bystyre og utvalgene 2023- 2027\u00bb st\u00e5r at forretningsutvalget velges blant bystyrets medlemmer, er ikke dette lovfestet. Det \u00e5pnes derfor ikke for mulighet til unntak fra regelen om kj\u00f8nnsbalanse. N\u00e5r varamedlemmer skal velges, gjelder det som er sagt over. Svaret p\u00e5 sp\u00f8rsm\u00e5let til representant Pettersen er dermed at det er samme krav til kj\u00f8nnsbalanse for b\u00e5de forretningsutvalget og bystyreutvalgene. Ved det konstituerende m\u00f8tet 25. oktober ble det gjort valg til forretningsutvalget som fordeler seg slik p\u00e5 kj\u00f8nn: Medlemmer Varamedlemmer Menn Kvinner Menn Kvinner 56% (9 repr.) 44% (7 repr.) 52,5% (20 repr.) 47,5% (18 repr.) Da var krav til kj\u00f8nnsbalanse oppfylt i forretningsutvalgets faste medlemmer med 7 kvinner og 10 menn og i varalisten med 18 kvinner og 20 menn. Hvilke regler gjelder for kj\u00f8nnsbalanse n\u00e5r et settemedlem blir valgt? Etter at valg av forretningsutvalget og bystyreutvalgene ble gjennomf\u00f8rt har det v\u00e6rt flere runder med omrokeringer, som f\u00f8lge av permisjoner. I kommunelover \u00a7 7-10 \u00abOpprykk, nyvalg og suppleringsvalg\u00bb st\u00e5r det at dersom et medlem trer endelig ut av et utvalg valgt etter \u00a7 5-7 skal det velges et nytt medlem. Og det blir presisert: \u00abHvis dette vil f\u00f8re til at ett kj\u00f8nn vil bli representert med mindre enn 40 prosent av medlemmene i organet, skal det, hvis det er mulig, velges et nytt medlem fra det underrepresenterte kj\u00f8nnet.\u00bb De som har tr\u00e5dt ut fra forretningsutvalget s\u00e5 langt i perioden har f\u00e5tt midlertidig fritak, men ikke tr\u00e5dt endelig ut av vervet. Tradisjonelt er dette omtalt som permisjon i Bergen. Flere av dem det gjelder har tr\u00e5dt inn i byr\u00e5det. I kommuneloven \u00a7 10-2 \u00abKommuner\u00e5d og fylkesr\u00e5d\u00bb st\u00e5r det f\u00f8lgende om medlem av bystyret som tr\u00e5r inn i byr\u00e5d: \u00ab... Personer som velges som medlem av kommuner\u00e5d eller fylkesr\u00e5d, skal fratre sine \u00f8vrige kommunale eller fylkeskommunale verv i funksjonsperioden. Kommunestyret eller fylkestinget kan selv velge settemedlemmer for andre verv enn kommunestyre- eller fylkestingsmedlem for den perioden personene er medlemmer av kommuner\u00e5det eller fylkesr\u00e5det.\u00bb De fire medlemmene dette gjelder har blitt erstattet av et settemedlem etter kommuneloven \u00a7 7-11 \u00abSettemedlemmer\u00bb. Der st\u00e5r det: \u00abHvis en folkevalgt i andre organer enn kommunestyret, fylkestinget eller direkte valgte kommunedelsutvalg er innvilget fritak i minst tre m\u00e5neder, kan kommunestyret eller fylkestinget selv velge et settemedlem for den perioden fritaket gjelder. Det samme gjelder hvis det er gitt et tidsubestemt fritak som antas \u00e5 vare mer enn tre m\u00e5neder. Settemedlemmet skal velges fra den samme gruppen som det fritatte medlemmet tilh\u00f8rte. ...\u00bb Kravene til kj\u00f8nnsbalanse er alts\u00e5 eksplisitt satt ved varig uttreden av et utvalg, men ikke ved valg av settemedlem p\u00e5 bakgrunn av midlertidig fratreden eller fritak fra verv. Vurderinger Kj\u00f8nnsbalanse I forretningsutvalg sitter det 16 medlemmer og 38 varamedlemmer med slik fordeling p\u00e5 kj\u00f8nn per 11.01.2024: Medlemmer Varamedlemmer Menn Kvinner Menn Kvinner 62,5% (10 repr.) 37,5% (6 repr.) 52,5% (20 repr.) 47,5% (18 repr.) P\u00e5 grunn av fratreden til byr\u00e5d og midlertidig fritak er settemedlem inne i forretningsutvalget. Det skaper en tidsbegrenset skjevfordeling av kj\u00f8nn i utvalget. Konklusjon Svaret p\u00e5 sp\u00f8rsm\u00e5let til representant Pettersen er at det er samme krav til kj\u00f8nnsbalanse for b\u00e5de forretningsutvalget og bystyreutvalgene. Det \u00e5 bestrebe at begge kj\u00f8nn er velrepresentert i b\u00e5de forretningsutvalget og bystyreutvalgene, er viktig, noe kravene som er hjemlet i kommuneloven gjenspeiler. Utvalgene har hver sitt avgrensede ansvarsomr\u00e5de, hvor utvalgenes medlemmer representerer byens innbyggere i behandlingen av saker innenfor utvalgenes respektive fagomr\u00e5der. Utvalgene fungerer b\u00e5de som politisk verksted, og som et kontroll- og tilsynsorgan for de kommunale virksomhetene som h\u00f8rer til under det enkelte utvalgets saksfelt. Utvalgenes medlemmer kan dermed beskrives som viktige stemmer for politikken som f\u00f8res innenfor de enkelte fagomr\u00e5dene i Bergen. Bystyredirekt\u00f8ren oppfordrer derfor partiene til at de i eventuelle fremtidige endringer av medlemmer i bystyreutvalgene bestreber \u00e5 opprettholde eller forbedre kj\u00f8nnsfordelingen i de aktuelle utvalget, s\u00e5 langt det er mulig. Her vil administrasjonen bist\u00e5 gjennom \u00e5 inkludere et fast punkt i valgsakene som fremlegges for forretningsutvalget og bystyret, med en beregning av hvordan. Med hilsen Bystyrets kontor Trine Pettersen Gr\u00f8nbech - leder Ingeborg Strandberg - saksbehandler Dokumentet er godkjent elektronisk. "
}