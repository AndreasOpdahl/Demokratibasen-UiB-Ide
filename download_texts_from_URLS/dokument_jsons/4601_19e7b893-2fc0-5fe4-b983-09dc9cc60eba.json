{
  "dokument_id": "19e7b893-2fc0-5fe4-b983-09dc9cc60eba",
  "doc_type": "case_attachment",
  "kommune": 4601,
  "tittel": "Klage p\u00e5 avslag av s\u00f8knad om klimamidler for Matskogen p\u00e5 Land\u00e5s, datert 12. juni 2023",
  "url": "https://bergen.kommune.no/politikere-utvalg/api/fil/bk360/9068747/Klage-pa-avslag-av-soknad-om-klimamidler-for-Matskogen-pa-Landas-datert-12-juni-2023",
  "tekst": "12.06.2023 Klage p\u00e5 avslag av s\u00f8knad om klimamidler for Matskogen p\u00e5 Land\u00e5s Vi viser til avslag p\u00e5 s\u00f8knaden fra Matskogen p\u00e5 Land\u00e5s om \u00e5 f\u00e5 innvilget klimamidler. Matskogen driver aktivt med arbeid rundt klima- og milj\u00f8bevissthet ved \u00e5 presentere praktiske l\u00f8sninger p\u00e5 krisene vi st\u00e5r overfor gjennom fokus p\u00e5 et endret matvaresystem og alt det ber\u00f8rer. Matskogen har holdt p\u00e5 med dette arbeidet i ti \u00e5r og stadig kommer det nye deltakere til prosjektet. Vi har et aktivt program hvor vi gj\u00f8r Bergens befolkning mer bevisst gjennom foredrag, guidede turer, samtaler, kurs, opplegg for skoler og praktisk oppbygging av Matskogen. Dette f\u00f8rer til varige endringer b\u00e5de direkte i Matskogen ved at den i samspill med andre stadig utvikler seg til \u00e5 bli et godt eksempel p\u00e5 et type jordbruk som inkluderer liv og regenererer omgivelsene, og gjennom generell bevisstgj\u00f8ring rundt natur, \u00f8kosystem, klima og regenerativ dyrking. Dagens landbrukspraksis og det globale matvaresystemet er i f\u00f8lge FN den st\u00f8rste driveren til masseutrydding av arter. Landbruket alene utgj\u00f8r hovedtrusselen mot 85% av de artene i verden som st\u00e5r i fare for \u00e5 utryddes (1). Dette er fordi landbruket p\u00e5virker v\u00e5re omgivelser p\u00e5 mange plan- gjennom direkte nedbygging av natur og omgj\u00f8ring til monokulturer, gjennom avrenning av n\u00e6ringsstoffer som f\u00f8rer til eutrofiering og skader p\u00e5 liv i ferskvann, spr\u00f8ytemidler som tar knekken p\u00e5 insekter og dermed dyr lengre opp i n\u00e6ringskjeden, stort forbruk og utslipp av fossil energi (til maskineri, transport av matvarer, oppvarming, kj\u00f8ling osv) og fossile ressurser (fosfor, andre mineraler, torvjord, plast, kalk mm), gjennom direkte utslipp av klimagasser (N20, CH4, CO2) og gjennom tap av jordsmonn som f\u00f8lge av pl\u00f8ying og \u00e5r med utarming. Vi mener derfor at et dyrkeprosjekt har potensiale til \u00e5 v\u00e6re det aller viktigste klima- og milj\u00f8tiltaket som kan settes i gang, dersom det har som form\u00e5l \u00e5 regenerere omgivelsene framfor \u00e5 degenerere dem, som beskrevet over. Matskogens form\u00e5l er nettopp det. Vi h\u00e5per at vi ved \u00e5 v\u00e6re et levende eksempel kan skape ringvirkninger langt utenfor Matskogens areal. Opparbeidet erfaring, designeksempler og lokalt tilpasset plantemateriale er verdifull kunnskap og ressurser \u00e5 f\u00e5 for alle som \u00f8nsker \u00e5 ta del i \u00e5 utvikle denne typen landbruk i v\u00e5rt klima. Og det er en raskt \u00f8kende interesse for det. Praktiisk sett bidrar Matskogen til regenerering av land er vha disse prinsippene: -ingen pl\u00f8ying. -fler\u00e5rige planter utgj\u00f8r maten og fungerer som stabile habitat for fugler, insekter, edderkopper, amfibier, mf. -konstant bunndekke holder p\u00e5 jordsmonn. -dyrking i sjikt med bruk av mye tr\u00e6r og busker utnytter areal og solinnstr\u00e5ling maksimalt og fanger karbon i treverk og akkumuleres i jordsmonn. Treaktige vekster og bruk av egenprodusert flis som jorddekke f\u00f8rer til at sopp utgj\u00f8r mye av jordens biomasse (1:1 bakterier: sopp), noe som igjen bidrar til \u00e5 lagre karbonet som fanges i jorden. -minimalt bruk av fossilt drivstoff i driften og frakt da den drives stort sett med h\u00e5ndarbeid og maten nytes lokalt. -n\u00e6ring sirkulerer p\u00e5 omr\u00e5det ved bruk av gj\u00f8dselplanter som or, tindved, kl\u00f8ver, valurt, vendelrot og vha levende jord som gj\u00f8r eksisterende n\u00e6ring i jorden tilgjengelig for plantene. Plantene fikserer nitrogen etter behov og det vil derfor ikke v\u00e6re overskudd av lettl\u00f8selig n\u00e6ring som renner av med regnskyll. Samtidig bidrar det til minimalt behov for ressurser hentet utenfra. -et stort mangfold arter plantes sammen i polykulturer og Matskogen i seg selv kan p\u00e5 sikt bli like artsrik som en naturlig skog. Vi h\u00e5per med dette det er tydelig hvorfor vi mener Matskogen og andre liknende dyrkeprosjekt h\u00f8rer til under tilskuddsordninger for klima og milj\u00f8. Utover dette mener vi prosessen med overf\u00f8ring var uprofesjonelt eller lite gjennomtenkt fra byr\u00e5det sin side. Vi stusser p\u00e5 om vi hadde f\u00e5tt tilskudd dersom vi hadde latt v\u00e6re \u00e5 nevne dyrking i s\u00f8knaden, og heller fokusert p\u00e5 noen av de mange andre funksjonene Matskogen har- vi kunne like gjerne kalt prosjektet regenerativ naturforvaltning, \u00f8kologiverkstedet, skopgsopplysningen, smaksverkstedet, matkultursenteret, karbonfangstverkstedet, naturmangfoldsl\u00f8ftet e.l. Vi driver like mye med kunnskapsutveksling innen ville arter, \u00f8kologi, klimaendringer, n\u00e6ringssykluser, karbonfangst, energieffektivisering, b\u00e6rekraftig kosthold, kulturh\u00e5ndverk, naturn\u00e6rv\u00e6r. Vi stusser ogs\u00e5 over at s\u00f8knaden ble overf\u00f8rt til en annen pott med andre kriterier til s\u00f8ker. Urbane landbruksmidler prioriterer nye prosjekter og Matskogen ble derfor avfeid da vi ikke er nye. I tillegg forvalter tilskuddsordningen for urbant landbruk en br\u00f8kdel av summen som ordningen for klima- og milj\u00f8tilskudd gj\u00f8r. I 2023 var tilskuddsordningen p\u00e5 totalt 415 000 kr mens Klima- og Milj\u00f8tilskudd var p\u00e5 4 205 000. Det var heller ingen retningslinjer i utlysningen av klima- og milj\u00f8tilskudd som oppga at dyrkeprosjekter (noe som vi, som nevnt over, ser som bare en liten del av Matskogens rolle) ikke var berettiget til \u00e5 s\u00f8ke. Det blir derfor feil \u00e5 flytte s\u00f8knaden, etter den er sendt inn, over til urbant landbruksmidler n\u00e5r s\u00f8knaden ikke er skrevet for dette form\u00e5let. Matskogen er et prosjekt basert p\u00e5 frivillig arbeidskraft. Matskogen er viktig for mange i n\u00e6rmilj\u00f8et og fortsetter \u00e5 vokse i skala og da blir det feil \u00e5 henvise oss til \u00e5 s\u00f8ke om 1/10 av det vi kunne s\u00f8ke om i fjor. Det krever mye organisering for \u00e5 ta vare p\u00e5 alle frivillige, \u00e5 holde ved like prosjektet og ha nok midler til \u00e5 arrangere kurs, seminarer, dugnader osv. Vi s\u00f8kte derfor om \u00e5 f\u00e5 dekket noe (en liten del av totale arbeidstimer brukt) av det som kreves for \u00e5 videreutvikle og holde ved like et slikt prosjekt. Konsekvensene ved \u00e5 ikke f\u00e5 st\u00f8tte blir \u00e5 kutte ned p\u00e5 aktiviteter, oppl\u00e6ring, utvikling av infrastruktur i Matskogen og vedlikehold av prosjektet. Vi synes det er fantastisk at det dukker opp stadig flere initiativ som vil bidra i klima- og milj\u00f8omstillingen i Bergen, og vi mener det er avgj\u00f8rende \u00e5 st\u00f8tte alle grasrotinitiativ dersom vi skal klare \u00e5 n\u00e5 m\u00e5lene i gr\u00f8nn strategi. I stedet for \u00e5 kutte ut etablerte prosjekt som viser at tidligere st\u00f8tte gir resultater, m\u00e5 vi heller \u00f8ke st\u00f8tten slik at b\u00e5de etablerte og nye prosjekt kan utvikle seg og levere videre. Initiativ fra grasroten er fantastiske utgangspunkt som kan vokse til viktige roller i omstilling av samfunnet, og de b\u00f8r heies fram med b\u00e5de moralsk og \u00f8konomisk st\u00f8tte. Uten \u00f8konomien blir det ikke b\u00e6rekraftig i lengden, og fra et samfunns\u00f8konomisk og milj\u00f8katastrofisk perspektiv er \u00f8kt st\u00f8tte til flere, det \u00f8komomisk rimeligste alternativet. Alternativet kan v\u00e6re at initiativene d\u00f8r ut, sammen med artsmangoldet. . Vi h\u00e5per dere vil revurdere avslaget og fortsette \u00e5 gi \u00f8konomisk st\u00f8tte til Matskogen, enten gjennom klimamidler eller enda bedre ville det v\u00e6re med forutsigbarhet gjennom en fast post i kommunebudsjettet. Vi er \u00e5pne for \u00e5 ha samtaler om hvordan vi kan utvikle prosjektet videre og hvordan Bergen Kommune kan legge til rette for dette. Mvh, Matskogen p\u00e5 Land\u00e5s v/ Benedicte Brun Benedicte Brun 12.06.2023 Kilde 1) https://www.unep.org/news-and-stories/story/5-key-drivers-nature-crisis "
}