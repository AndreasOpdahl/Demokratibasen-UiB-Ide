{
  "dokument_id": "6a016959-a2af-5ca3-b9fa-44552c2d2009",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 9 fra Diane A. Berbain (SV) om \"Plan for retting av lovbrot p\u00e5peikt i rapport etter tilsyn\" - Utvalg for helse og sosial 2024",
  "url": "https://bergen.kommune.no/politikere-utvalg/api/fil/bk360/9967540/Svar-pa-skriftlig-sporsmal-nr-9-fra-Diane-A-Berbain-SV-om-Plan-for-retting-av-lovbrot-papeikt-i-rapport-etter-tilsyn-Utvalg-for-helse-og-sosial-2024",
  "tekst": " BBSM-kommunaldirekt\u00f8rens stab Til Intern korrespondanse Bystyrets kontor v/ Anne Marit Myrstad Eriksen V\u00e5r referanse: 2024/30377-3 Saksbehandler: Rune Tj\u00f8svold Fra Dato: 29. februar 2024 Byr\u00e5d for barnevern, sosiale tjenester og mangfold Svar p\u00e5 skriftlig sp\u00f8rsm\u00e5l nr. 9 fra Diane A. Berbain (SV) om \"Plan for retting av lovbrot p\u00e5peikt i rapport etter tilsyn\" - Utvalg for helse og sosial 2024 Representanten Diane A. Berbain (SV) har 14.02.2024 sendt inn f\u00f8lgende skriftlige sp\u00f8rsm\u00e5l: Viser til denne saken https://www.bergen.kommune.no/politikere- utvalg/api/fil/bk360/9640700/Plan-for-retting-av-lovbrot-papeikt-i-rapport-etter-tilsyn-med- Bergen-kommune-hausten-2023 Sp\u00f8rsm\u00e5l: 1. Vil byr\u00e5det kunne rette opp lovbruddene innenfor vedtatt budsjettrammer p\u00e5 drift og investering, eller m\u00e5 rammene \u00f8kes? 2. Har byr\u00e5det satt seg en frist for n\u00e5r lovkravene skal v\u00e6re oppfylt, i s\u00e5 fall hvilken? 3. Hva konkret skal gj\u00f8res i de tilfellene kommunen ikke har kapasitet, hvor den bostedsl\u00f8se tidligere i stedet for et sted \u00e5 sove er blitt tilbudt penger? 4. Fins det en plan for et system som sikrer at tilbudene blir gjort kjent for de som trenger dem? 5. Hvordan er samarbeidet p\u00e5 tvers av tjenester og sektorer organisert for \u00e5 sikre et tilbud til alle som trenger det, og hvor er det overordnede ansvaret for samarbeidet plassert? 6. Kan byr\u00e5den gi en konkretisere hva som ligger i det at det skal v\u00e6re satt i verk et \u00abomfattende arbeid for \u00e5 sikre at de som s\u00f8ker p\u00e5, og f\u00e5r vedtak om kommunalt bosted skal f\u00e5 et tilbud som er tilpasset den enkelte\u00bb? Hvem deltar i arbeidet, hvordan er det organisert, og hvilke tiltak jobbes det med? 7. Har byr\u00e5den tall p\u00e5 hvilken kapasitet kommunen har i dag i alle tiltak som saken vedr\u00f8rer, og hva som er gapet mellom kapasitet og behov? 8. Hvilke brukerorganisasjoner skal det tas initiativ til dialog med? 9. Er det tiltak som kan settes i gang allerede n\u00e5, ut ifra hva brukerne selv har formidlet blant annet gjennom media? 10. Hvilke kriterier skal ligge til grunn for vurderingen av hvilke midlertidige boliger som ikke lenger skal benyttes, annet enn at de ikke skal ha fellesfunksjoner? 11. N\u00e5r skal strategien for kj\u00f8p av plasser v\u00e6re klar, n\u00e5r skal denne behandles politisk, og ser byr\u00e5det for seg at dette skal v\u00e6re en strategi som har budsjettkonsekvenser? 12. Hvorfor er ikke Etat for bygg og eiendom involvert i arbeidet? 13. Vil byr\u00e5det legge opp til permanente l\u00f8sninger, heller enn midlertidige, for \u00e5 sikre bolig til alle som trenger det? 14. N\u00e5r det gjelder utvikling av styringssystem for \u00e5 ha oversikt over kapasitet: hvorfor har ikke kommunen tatt i bruk feks Kobo gjennom Husbanken, eller foresl\u00e5tt dette som et konkret tiltak de kan g\u00e5 i gang med umiddelbart? https://www.husbanken.no/kobo/ Svar fra byr\u00e5den: 1. Vil byr\u00e5det kunne rette opp lovbruddene innenfor vedtatt budsjettrammer p\u00e5 drift og investering, eller m\u00e5 rammene \u00f8kes? Byr\u00e5det vil komme tilbake til bystyret i forbindelse med revidert budsjett. Det vil blant annet v\u00e6re behov for \u00e5 \u00f8ke budsjettet for nye overnattingstilbud som bestilles gjennom hasteanskaffelsen, ettersom anskaffelsen ble gjort etter at bystyret vedtok budsjettet for 2024. 2. Har byr\u00e5det satt seg en frist for n\u00e5r lovkravene skal v\u00e6re oppfylt, i s\u00e5 fall hvilken? Byr\u00e5det har som m\u00e5l at vi skal overholde loven s\u00e5 snart det lar seg gj\u00f8re, og dette er en prioritert oppgave for byr\u00e5det. Tidspunktet for n\u00e5r avvikene kan lukkes avhenger av flere forhold, blant annet utleiemarkedet og markedet for midlertidige botilbud med d\u00f8gntilsyn har betydning. I tillegg vil byr\u00e5dsavdelingen gjennomg\u00e5 den kommunale eiendomsmassen med sikte p\u00e5 \u00e5 finne kommunale bygg som kan v\u00e6re aktuelle for form\u00e5let. Det er flere usikkerhetsmomenter som gj\u00f8r det vanskelig \u00e5 sette en eksakt dato for n\u00e5r alle avvikene skal v\u00e6re lukket, men m\u00e5let er \u00e5 klare dette s\u00e5 snart som mulig. M\u00e5let er \u00e5 lukke avvikene som gjelder interne rutiner og arbeidsprosesser i l\u00f8pet av 2024. Arbeidet med \u00e5 bedre interne rutiner og arbeidsprosesser vil ogs\u00e5 v\u00e6re et l\u00f8pende arbeid etter at avvikene er lukket. 3. Hva konkret skal gj\u00f8res i de tilfellene kommunen ikke har kapasitet, hvor den bostedsl\u00f8se tidligere i stedet for et sted \u00e5 sove er blitt tilbudt penger? Kommunen sine foresl\u00e5tte tiltak i svar p\u00e5 tilsynet fra Statsforvalteren: \u2022 Byr\u00e5dsavdelingen og etaten samarbeider om \u00e5 f\u00e5 p\u00e5 plass flere plasser til akuttovernatting og midlertidig botilbud. \u2022 I p\u00e5vente av en offentlig anskaffelse av midlertidig botilbud gjennomf\u00f8res en hasteanskaffelse hos en ideell leverand\u00f8r. \u2022 Utvikle styringstavle for bedre oversikt og styring av kapasitet og belegg. 4. Fins det en plan for et system som sikrer at tilbudene blir gjort kjent for de som trenger dem? NAV sosialtjeneste vurderer og formidler plass i midlertidig botilbud, og er de viktigste bidragsyterne i arbeidet med \u00e5 gj\u00f8re de ulike tilbudene kjent for de som trenger det. Lavterskeltilbud og brukerorganisasjoner bidrar ogs\u00e5 med \u00e5 gj\u00f8re tilbud kjent. I tilsynsrapporten ble de p\u00e5pekt at, selv om brukerne som ble spurt svarte at de hadde f\u00e5tt informasjon om tilbudet, var det en oppfatning om at det ikke var et reelt tilbud grunnet manglende kapasitet eller tillit til at man ville f\u00e5 et godt tilbud. Foresl\u00e5tte tiltak i svar p\u00e5 tilsyn: \u2022 Arbeidet med \u00f8kt kapasitet og kvalitet vil gi positiv effekt. \u2022 Kommunen vil innhente innspill fra brukerorganisasjoner om hvordan tilgang til informasjon om tilbudet kan gj\u00f8res bedre. 5. Hvordan er samarbeidet p\u00e5 tvers av tjenester og sektorer organisert for \u00e5 sikre et tilbud til alle som trenger det, og hvor er det overordnede ansvaret for samarbeidet plassert? Byr\u00e5dsavdeling for barnevern, sosiale tjenester og mangfold har det overordnede ansvaret for samarbeid om personer som mottar tjenester innen avdelingens tjenesteomr\u00e5der og som har et boligbehov. Kartlegging, utvikling, forbedring og styrking av tjenestetilbudene, herunder boligbehov, er en sentral del av styringsdialogen mellom byr\u00e5dsavdelingen og underliggende etater. Det samarbeides godt p\u00e5 tvers av etater for \u00e5 fremskaffe boliger til de som trenger det, men som tilsynet har vist er det behov for bedre samordning og samarbeid. En felles styringstavle over midlertidig botilbud er et eksempel p\u00e5 et tiltak som \u00f8ker samarbeidet p\u00e5 tvers av bydelene. Det er behov for bedre samhandling og organisering av tilbudet til personer med rus og psykisk helse utfordringer. For \u00e5 l\u00f8se dette jobber vi med ROP-brukerreise prosjekt som startet i 2023 som har som form\u00e5l \u00e5 sikre bedre tjenester til den enkelte. Etat for psykisk helse og rus tjenester, etat for sosiale tjenester, og boligetaten deltar i dette prosjektet som ledes av byr\u00e5dsavdelingen. I 2024 skal vi ha fokus p\u00e5 organisering av den innledende fasen av brukerreisen, for \u00e5 sikre samhandling av relevante akt\u00f8rer rundt tildeling av bo og tjenester. 6. Kan byr\u00e5den gi en konkretisere hva som ligger i det at det skal v\u00e6re satt i verk et \u00abomfattende arbeid for \u00e5 sikre at de som s\u00f8ker p\u00e5, og f\u00e5r vedtak om kommunalt bosted skal f\u00e5 et tilbud som er tilpasset den enkelte\u00bb? Hvem deltar i arbeidet, hvordan er det organisert, og hvilke tiltak jobbes det med? Arbeidet handler om \u00e5 \u00f8ke kapasitet og \u00e5 sikre et bedre om mer tilpasset boligtilbud til den enkelte. N\u00e5r det gjelder kapasitet m\u00e5 vi finne ut hvilke type boliger og tilbud vi mangler i dag gjennom en gapanalyse. Kommunen skal blant annet gjennomg\u00e5 v\u00e5re saksbehandlingsrutiner for \u00e5 sikre brukermedvirkning og at vurderingene rundt individuelle behov blir godt dokumentert og ivaretatt. Gjennom ROP brukerreisenprosjektet skal vi ogs\u00e5 sikre en grundig og tverrfaglig vurdering av de mest komplekse sakene for \u00e5 sikre at de som har de st\u00f8rste utfordringene med \u00e5 f\u00e5 og beholde et botilbud kan f\u00e5 de n\u00f8dvendige tjenestene rundt seg og riktig oppf\u00f8lging. 7. Har byr\u00e5den tall p\u00e5 hvilken kapasitet kommunen har i dag i alle tiltak som saken vedr\u00f8rer, og hva som er gapet mellom kapasitet og behov? Det foreligger ikke tall p\u00e5 hva som er gapet mellom kapasitet og behov, og dette er noe av det kommunen vil jobbe mer med \u00e5 f\u00e5 kartlagt fremover. Det er en \u00f8kning i antall bostedsl\u00f8se i Bergen, i tillegg til at kommunen har en lang boligk\u00f8 (320 husstander i k\u00f8). Bergen kommune har to avtaler om midlertidig botilbud med d\u00f8gntilsyn og omsorgsinstitusjonsplasser for bostedsl\u00f8se personer i aktiv rus. Leverand\u00f8rene er Indremisjonshjemmet og Frelsesarmeens rusomsorg, Bakkegaten bo- og omsorgssenter. Til sammen har disse to leverand\u00f8rene 58 plasser/rom. I tillegg har kommunen en tjenestekonsesjonsavtale med Morley AS om leveranse av midlertidig botilbud med kvalitetsavtale. Tiltaket har 14 plasser. Til sammen kj\u00f8per kommunen 72 plasser/rom til personer i aktiv rus fra private og ideelle leverand\u00f8rer. I tillegg drifter kommunen et eget midlertidig botilbud for personer i aktiv rus i Nyhavnsveien. Dette tiltaket har inntil 20 plasser. I l\u00f8pet av februar \u00e5pner Natthuset med 6-10 plasser, som er akuttovernatting. I tillegg skal Hannas hus \u00e5pne over sommeren i regi av Frelsesarmeen, som er et tilbud rettet mot kvinner. Byr\u00e5det viser i tillegg til at Bj\u00f8rnsons gate 4 botiltak er i endring. Ombygging og tettere oppf\u00f8lging av beboere vil endre noe av karakteren til botiltaket, med \u00f8kt fokus p\u00e5 at beboerne skal kunne bo mer selvstendig. Behovet for midlertidige botilbud varierer, men behovet har v\u00e6rt sterkt \u00f8kende siden v\u00e5ren 2023. NAV sosialtjeneste har meldt at det er behov for ytterligere plasser/rom i midlertidige botilbud for personer som har rett til tjenester etter \u00a7 27 i sosialtjenesteloven. Dette er bakgrunnen for anskaffelsesprosessene det n\u00e5 arbeides med. I tillegg vil flere permanente boliger v\u00e6re viktig for \u00e5 f\u00e5 ned den kommunale boligk\u00f8en. 8. Hvilke brukerorganisasjoner skal det tas initiativ til dialog med? Byr\u00e5den vil r\u00e5df\u00f8re seg med Ruspolitisk r\u00e5d, som representerer flere brukerorganisasjoner. Det er ellers opprettet dialog og samarbeid med Huset Bergen. 9. Er det tiltak som kan settes i gang allerede n\u00e5, ut ifra hva brukerne selv har formidlet blant annet gjennom media? Det er gjennomf\u00f8rt en hasteanskaffelse av Natthuset som er et akuttovernattingstilbud. Tiltaket er det f\u00f8rste akuttovernattingstilbudet byr\u00e5den kjenner til i Norge som driftes av brukerorganisasjoner. Kartlegging av kvalitet p\u00e5 botilbudene som benyttes i dag, gjennomgang av rutiner og styringssystemer er satt i gang, 10. Hvilke kriterier skal ligge til grunn for vurderingen av hvilke midlertidige boliger som ikke lenger skal benyttes, annet enn at de ikke skal ha fellesfunksjoner? Byr\u00e5den \u00f8nsker at det skal stilles strengere krav til kvalitet enn i dag, og i tr\u00e5d med loven m\u00e5 det gj\u00f8res en konkret vurdering av de enkelte botilbudene. Det vil tas utgangspunkt i Rundskriv til Lov om sosiale tjenester i NAV - Arbeids- og velferdsetatens rundskriv R35-00 til sosialtjenesteloven. Her fremkommer det blant annet at det midlertidige botilbudet m\u00e5 ha forsvarlig standard, med god tilgang til bad og toalett, mulighet for matlaging og vask av t\u00f8y. Tjenestemottaker skal ha rett til privatliv og kunne motta bes\u00f8k. 11. N\u00e5r skal strategien for kj\u00f8p av plasser v\u00e6re klar, n\u00e5r skal denne behandles politisk, og ser byr\u00e5det for seg at dette skal v\u00e6re en strategi som har budsjettkonsekvenser? Byr\u00e5det \u00f8nsker \u00e5 legge frem en plan for hele det boligsosiale feltet som skal samle boligmeldingen, en rullering av boligprogrammet \u00abHandlingsplanen for 250 flere kommunale boliger\u00bb, og ulike tiltak for \u00e5 sikre at alle skal ha mulighet til \u00e5 bo trygt og godt. Planen skal ha oppstart i 2024, og vil legges frem for politisk behandling i bystyret. Det boligsosiale arbeidet i Bergen vil kunne f\u00e5 budsjettkonsekvenser. Byr\u00e5det ser at de prosjektene som er regulert av bystyret i forrige periode har hatt h\u00f8yt konfliktniv\u00e5 og har gitt f\u00e5 nye boliger til en veldig h\u00f8y kostnad. I tillegg er 200 boliger solgt, noe som gir lav netto \u00f8kning totalt sett. 12. Hvorfor er ikke Etat for bygg og eiendom involvert i arbeidet? Det er tett samarbeid mellom byr\u00e5dsavdeling for barnevern, sosiale tjenester og mangfold, og byr\u00e5dsavdeling for finans i dette feltet, herunder Etat for bygg og eiendom. Etat for bygg og eiendom forvalter, drifter, vedlikeholder, utvikler kommunens eiendommer og foretar eiendomss\u00f8k. Etaten involveres alltid i de tilfellene der det er relevant, spesielt for \u00e5 h\u00e5ndtere de utfordringene vi st\u00e5r i. Etaten eier og forvalter f.eks. lokalene til Natthuset. 13. Vil byr\u00e5det legge opp til permanente l\u00f8sninger, heller enn midlertidige, for \u00e5 sikre bolig til alle som trenger det? M\u00e5let er at alle skal ha mulighet til \u00e5 bo trygt og godt, fortrinnsvis i egen egnet bolig med tilpasset oppf\u00f8lging. 14. N\u00e5r det gjelder utvikling av styringssystem for \u00e5 ha oversikt over kapasitet: hvorfor har ikke kommunen tatt i bruk f.eks. Kobo gjennom Husbanken, eller foresl\u00e5tt dette som et konkret tiltak de kan g\u00e5 i gang med umiddelbart? https://www.husbanken.no/kobo/ Vi er allerede i gang med \u00e5 pr\u00f8ve ut KOBO, og har en plan om \u00e5 ta systemet i bruk om det systemet fungerer godt og kan brukes til kommunens behov. Charlotte Spurkeland - Byr\u00e5d for barnevern, sosiale tjenester og mangfold Dokumentet er godkjent elektronisk. "
}