{
  "dokument_id": "fa3c35f3-6e76-5f52-bd56-e852a547e694",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 11 fra Diane Alexandra Berbain (SV) om inneklima i Familiens hus - utvalg for helse og sosial",
  "url": "https://bergen.kommune.no/politikere-utvalg/api/fil/bk360/12127647/Svar-pa-skriftlig-sporsmal-nr-11-fra-Diane-Alexandra-Berbain-SV-om-inneklima-i-Familiens-hus-utvalg-for-helse-og-sosial",
  "tekst": " BBSM-kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2025/95518-4 Saksbehandler: Hege Verpe Fra Dato: 18. februar 2025 Byr\u00e5d for barnevern, sosiale tjenester og mangfold Svar p\u00e5 skriftlig sp\u00f8rsm\u00e5l nr. 11 fra Diane Alexandra Berbain (SV) om inneklima i Familiens hus - utvalg for helse og sosial Uvanlig h\u00f8yt sykefrav\u00e6r var koblet til d\u00e5rlig luftkvalitet og lydsmitte i bygget. Ansatte har klaget over kvalme, hodepine, t\u00f8rre \u00f8yne og hudplager, som if\u00f8lge Etaten for bygg og eiendom skyldes inneklimaet. Sp\u00f8rsm\u00e5l til byr\u00e5den: Er utbedringer av inneklimaet i Familiens Hus n\u00e5 fullf\u00f8rt? Svar fra byr\u00e5den: Familiens hus i Arna/\u00c5sane har siden innflytting i februar 2022 hatt utfordringer knyttet til innemilj\u00f8. Meldingene har kommet fra ansatte som klager p\u00e5 inneklima, ventilasjon og lyd. Etat for bygg og eiendom (EBE) har sammen med de ber\u00f8rte kommunale tjenestene arbeidet for \u00e5 avdekke \u00e5rsaker til den d\u00e5rlige luftkvaliteten og jobbet opp mot ekstern utleier. Siden innflytting er det gjennomf\u00f8rt utbedringer p\u00e5 flere mangler av utleier, og f\u00f8r/etter m\u00e5linger bekrefter at de gjennomf\u00f8rte tiltakene har hatt effekt. Likevel rapporterer ansatte at de fortsatt opplever utfordringer som en konsekvens av inneklimaet. Status per februar 2025 er at flere tiltak er utf\u00f8rt, at noen tiltak p\u00e5g\u00e5r og at flere skal gjennomf\u00f8res fremover. De ulike tiltakene er gjennomf\u00f8rt i planlagt rekkef\u00f8lge og er avhengig av hverandre. Endelig rapport fra SINTEF som bygger p\u00e5 b\u00e5de gjennomf\u00f8rte m\u00e5linger fra EBE, SINTEF og ansattunders\u00f8kelse fra Bedriftshelsetjenesten (BHT) forventes \u00e5 ferdigstilles i april m\u00e5ned. Overordnet viser m\u00e5linger, som s\u00e5 langt er foretatt, ikke verdier over grenseverdier etter regulerende lovverk. Disse m\u00e5lingene st\u00e5r i kontrast til de ansatte, som oppholder seg i bygget, sin opplevelse av inneklimaet, og alle parter ser frem til konklusjoner fra SINTEF. Per i dag planlegges det for \u00e5 flytte deler av tjenesten til alternative lokaler i en midlertidig periode. Da vil det i s\u00e5 fall bli utf\u00f8rt m\u00e5linger med redusert bemanning i bygget. Dialog med og informasjon til ansatte er en viktig del av dette arbeidet, og 17.februar ble det holdt et nytt informasjonsm\u00f8te med alle ansatte hvor EBE og Etat for barn og familie (EFBF) presenterte status p\u00e5 arbeidet med inneklimaet. Bedriftshelsetjenesten planlegger en sp\u00f8rreunders\u00f8kelse blant ansatte i slutten av mars. Ansatte er ogs\u00e5 representert via vernetjenesten og tillitsvalgte, som jobber tett med EBE og EFBF i denne saken. Byr\u00e5dsavdelingen st\u00f8tter prosessen og er opptatt av at vi kommer til en fortest mulig l\u00f8sning for \u00e5 sikre en god hverdag for ansatte i Familiens Hus. Charlotte Spurkeland - Byr\u00e5d for barnevern, sosiale tjenester og mangfold Dokumentet er godkjent elektronisk. "
}