{
  "dokument_id": "ec28968c-e266-53d6-9fae-5f89e495ef73",
  "doc_type": "case_attachment",
  "kommune": 4601,
  "tittel": "Fagnotat datert 15.11.2021",
  "url": "https://bergen.kommune.no/politikere-utvalg/api/fil/bk360/7201883/Fagnotat-datert-15-11-2021",
  "tekst": "BERGEN KOMMUNE Byutvikling/Plan- og bygningsetaten Fagnotat Saksnr.: 202031847/29 Saksbeh.: IGAN Til: Byr\u00e5dsavdeling for klima, milj\u00f8 og byutvikling Fra: Plan- og bygningsetaten Dato: 15.11.2021 KLAGE P\u00c5 VEDTAK: Fana gnr 5 bnr 8 Hardangerveien 277. Bruksendring bolig m.m. Hvem klager? Tiltakshaver, David G. Hebert Bruksendring fra tilleggsdel til hoveddel i kjeller, oppf\u00f8ring av trapp Tiltaket mellom kjeller og 1.etasje, anlegging av kai (16,5 m2), utvidelse av altan (7,3 m2), dispensasjon fra KPA2018 \u00a7\u00a7 3 og 6 og pbl \u00a7 29-4 (alle oms\u00f8kt). Vedtak om avslag 11.06.2021, jf. pbl. \u00a7 29-4 f\u00f8rste ledd om veglovas bestemmelser og KPA2018 \u00a7\u00a7 3 og 6 om plankrav og byggegrense langs vassdrag. Avslag p\u00e5 s\u00f8knad om dispensasjon fra KPA2018 \u00a7\u00a7 3 og 6, jf Vedtaket pbl. \u00a7 19-2. S\u00f8knad om dispensasjon fra pbl \u00a7 29-4 om avstand fra nabogrense for oppf\u00f8ring av altan mot gnr 5 bnr 7 er ikke behandlet, grunnet andre avslagshjemler. Eiendommen er ikke regulert. KPA2018 viser eiendommen som Samferdselsanlegg og teknisk infrastruktur og den ligger i gul Planstatus veist\u00f8ysone. Grimevatnet er den del av Nesstunvassdraget, et prioritert vassdrag i henhold til forvaltningsplan for vassdragene i Bergen (2007). S\u00f8ker har ved overtakelse av eiendommen v\u00e6rt i god tro om at tiltakene var oms\u00f8kt. Det var kommunen som r\u00e5det tiltakshaver til \u00e5 s\u00f8ke om legalisering av tiltakene. Bruksendring vil ikke medf\u00f8re \u00f8kt bruk av Klagegrunner avkj\u00f8rsel. Det er tatt utenforliggende hensyn i saksbehandlingen. Utvidelsen av altanen er s\u00e5 liten at den b\u00f8r tillates. Kaien vil v\u00e6re nyttig for allmennheten, og inneb\u00e6rer bare et mindre naturinngrep. Vilk\u00e5rene for \u00e5 gi dispensasjonene er oppfylt. Behov for S\u00f8knad om dispensasjon fra pbl \u00a7 29-4 om avstand fra nabogrense m\u00e5 ytterligere behandles. Innhente og behandle s\u00f8knad om dispensasjon fra gjeldende saksbehandling arealbruksform\u00e5l i KPA2018 (Samferdselsanlegg og teknisk ved eventuell infrastruktur). Innhente dokumentasjon fra s\u00f8ker for \u00e5 kunne vurdere omgj\u00f8ring betydningen av at eiendommen ligger i et flomutsatt omr\u00e5de. Vedtak om avslag 11.06.2021 opprettholdes Anbefalt vedtak PLAN- OG BYGNINGSETATEN Vivian Meyer - seksjonsleder Ulf S\u00e6terdal \u2013 konstituert etatsdirekt\u00f8r Brevet er elektronisk signert og har derfor ingen underskrift. 1. Om saken 1.1 Historikk Tiltaket er i det vesentlige allerede realisert, og kan ses i sammenheng med tilsynsseksjonens sak 201918523 Fana gnr 5 bnr 8 Hardangerveien 277. Foresp\u00f8rsel. 1.1. Opplysninger av vesentlig betydning for behandling av klagen Klagen gjelder b\u00e5de v\u00e5rt vedtak datert 11.06.2021 om avslag p\u00e5 s\u00f8knad om bruksendring bolig m.m., og v\u00e5rt vedtak datert 14.06.2021 om ilagt gebyr. Vi vil behandle klage p\u00e5 hvert av vedtakene separat, og gj\u00f8r innledningsvis oppmerksom p\u00e5 at dette fagnotatet ikke omhandler de deler av klagen som gjelder ileggelse av gebyr. Ansvarlig s\u00f8ker opplyser at det er foretatt nabovarsling i samsvar med bestemmelsene i plan- og bygningsloven (pbl) \u00a7 21-3, og bekrefter at det ikke er mottatt noen merknader. Vestland fylkeskommune (fylkeskommunen) har gitt uttalelse datert 08.02.2021, hvor det klart frar\u00e5des \u00e5 gi dispensasjon fra plankravet. Samtidig signaliseres det at tiltakshaver ikke kan p\u00e5regne tillatelse etter veglova. Statens vegvesen har gitt uttalelse datert 09.02.2021, hvor det frar\u00e5des at det gis dispensasjon fra plankrav f\u00f8r arealbehov for utbedring av Fylkesvei 587 Hardangervegen (fylkesveien) er avklart. Bymilj\u00f8etaten har gitt uttalelse 09.02.2021, hvor det frar\u00e5des \u00e5 gi dispensasjon fra byggegrense langs vassdrag for anlegging av kai, og anbefales at n\u00e5v\u00e6rende kai b\u00f8r fjernes. Bymilj\u00f8etaten frar\u00e5der ikke at det gis dispensasjon for utvidelse av terrasse og bruksendring, s\u00e5 fremt det ikke f\u00f8rer til \u00f8kt bygningsmasse ned mot vassdraget i fremtiden. S\u00f8knaden er sendt Statsforvalteren i Vestland for uttalelse, uten at det er mottatt noen tilbakemelding. Eiendommen er vist som Samferdselsanlegg og teknisk infrastruktur i KPA2018. Det f\u00f8lger av ordlyden i KPA2018 \u00a7 28 at det oms\u00f8kte tiltaket ikke inng\u00e5r i arealform\u00e5let. KPA2018 \u00a7 28.2 sl\u00e5r fast at det ikke er gitt egne bestemmelser om samferdselsanlegg, men ut fra retningslinjene f\u00f8lger at \u00abForm\u00e5l er \u00e5 tilrettelegge for trafikksikring av fylkesveg og parkmessig opparbeiding av strandsone\u00bb. Dette vil etter v\u00e5r vurdering v\u00e6re relevant for denne eiendommen, som befinner seg i Grimesvingene. Som det vil fremg\u00e5 i det f\u00f8lgende kan vi ikke se at tiltaket er i tr\u00e5d med dette og vi mener derfor tiltaket vil v\u00e6re i strid med arealform\u00e5let. Ved en inkurie ble ikke dette sp\u00f8rsm\u00e5let dr\u00f8ftet i vedtaket. Vi anbefaler at det ved en eventuell omgj\u00f8ring av vedtaket blir vurdert om tiltaket er i strid med arealform\u00e5let og i tilfelle er avhengig av dispensasjon fra dette. I vedtaket er det lagt til grunn at det ikke er s\u00f8kt om dispensasjon fra KPA2018 \u00a7 6 for bruksendring av kjeller og tilbygg. I klageomgang finner vi at dette m\u00e5 anses som oms\u00f8kt, jf. s\u00f8knad om dispensasjon datert 14.05.2021 (vedlegg 7. S\u00f8knad om dispensasjon). Det fremst\u00e5r etter v\u00e5r vurdering tilstrekkelig klart hva det er s\u00f8kt om dispensasjon for, og s\u00f8knaden er grunngitt, jf. pbl \u00a7 19-1. 2 I v\u00e5re kart er eiendommen videre registrert i flomutsatt omr\u00e5de. Det er ikke redegjort for nevnte forhold i s\u00f8knaden. Ved en eventuell omgj\u00f8ring anbefaler vi at s\u00f8ker innhenter dokumentasjon som gj\u00f8r det mulig for kommunen \u00e5 vurdere betydningen av dette. 2. Om klagen Klagen kan hovedsakelig oppsummeres i f\u00f8lgende punkter: \uf0b7 S\u00f8ker har overtatt eiendommen etter at tiltakene var oppf\u00f8rt, og har v\u00e6rt i god tro om at tiltakene har v\u00e6rt oms\u00f8kt. \uf0b7 S\u00f8ker har i forbindelse med tilsynssaken blitt veiledet av kommunen om \u00e5 s\u00f8ke om legalisering av det allerede oppf\u00f8rte tiltaket \uf0b7 Vestland fylkeskommunens \u00abRammeplan for avk\u00f8yrsler og byggegrenser 2017-20\u00bb har hverken v\u00e6rt kjent for s\u00f8ker, eller for de kommunale saksbehandlerne som veiledet s\u00f8ker. Denne planen er vist til i uttalelser fra Statens vegvesen og fylkeskommunen, som igjen er lagt til grunn for kommunens avslag. Rammeplanen er ikke et bygge-eller deleforbud, og terskelen for dispensasjon kan ikke v\u00e6re s\u00e5 h\u00f8y at den avskj\u00e6rer dispensasjoner av denne type. \uf0b7 Statens eventuelle ekspropriasjonskostnader ved en fremtidig utbedring av veien, som er nevnt i uttalelsen fra Statens vegvesen, er et hensyn som er klart utenforst\u00e5ende for hensynene bak plan-og bygningsloven. Dette b\u00f8r derfor ikke tillegges vekt i behandlingen av s\u00f8knaden. Den b\u00f8r heller behandles ut fra de konkrete forholdene i saken \uf0b7 Bruksendringen og terrassen vil ikke medf\u00f8re \u00f8kt bruk av avkj\u00f8rselen, og ber\u00f8rer i praksis heller ikke hensynet bak bestemmelsene i veglova eller rammeplanen. Det vises blant annet til at bruksendringen ble etablert f\u00f8r den fylkeskommunale rammeplanen ble innf\u00f8rt, kjelleretasjen skal n\u00e5 knyttes tettere opp mot hovedetasjen og ikke lenger leies ut, og at tiltakshaver ikke kj\u00f8rer bil, men bruker kollektivtransport \uf0b7 Vilk\u00e5rene for \u00e5 gi dispensasjon fra KPA2018 \u00a7\u00a7 3 og 6 er oppfylt. Dette begrunnes hovedsakelig med f\u00f8lgende: Et utvidet boareal vil bedre bostandarden, og gi huset et klarere preg av \u00e5 v\u00e6re en enkeltst\u00e5ende boenhet. Bruksendringen inneb\u00e6rer ikke et st\u00f8rre naturinngrep eller mer inngripende privatisering av arealet enn etableringen av huset med kjelleren allerede har medf\u00f8rt. Selv om bruksendringen er et gode av privat karakter, vil nabolaget ha interesse av at boligstandarden \u00f8kes og at nye, stabile og langsiktige eiere f\u00e5r forutsigbare vilk\u00e5r \uf0b7 Den oms\u00f8kte utvidelsen av den allerede godkjent altanen er kun p\u00e5 7 m2, om m\u00e5 derfor kunne regnes som et arbeidsuhell eller i det minste et mindre fravik i arbeidet med en stor terrasse. Terrassen ligger lite synlig til, tett inntil huset, og vil ikke virke ytterligere privatiserende. Terrassen er i tr\u00e5d med bygningens stil, den hindrer ikke sikt for andre, gir heller ikke \u00f8kt trafikk til eiendommen, men tilf\u00f8rer derimot eiendommen privat utearal som \u00f8ker bokvaliteten. \uf0b7 Klager vet ikke n\u00e5r kaien er etablert, eller om den var s\u00f8knadspliktig da den ble bygget. Kaien tilf\u00f8rer eiendommen klare kvaliteter og har et \u00e5pent dekke, som ikke fremst\u00e5r av privat karakter. Den er \u00e5pen for allmennheten, og har blitt brukt til fisking og bading av flere enn klager. Kaien utgj\u00f8r et mindre naturinngrep, og er uansett 3 etablert i et omr\u00e5de hvor offentlige myndigheter vurderer utfylling i vann og anlegg av gangvei. Naturinngrepet kan integreres og tjene allmenne form\u00e5l. Det er derfor ikke hensiktsmessig \u00e5 kreve kaianlegget fjernet. Det vises til klagen i sin helhet. 3. Vurdering av klagen Innledningsvis vil vi bemerke at tiltak som oms\u00f8kes legalisert skal behandles p\u00e5 samme m\u00e5te som tiltak som ikke allerede er oppf\u00f8rt. Det skal hverken v\u00e6re enklere eller vanskeligere \u00e5 f\u00e5 godkjent en s\u00f8knad i etterkant. 3.1 Kommunens veiledningsplikt Det opplyses i klagen at s\u00f8ker har overtatt eiendommen etter at tiltakene var oppf\u00f8rt, og har v\u00e6rt i god tro om at tiltakene allerede var oms\u00f8kt. Vi bemerker til dette at sp\u00f8rsm\u00e5l om hvilke opplysninger som har eller skulle v\u00e6rt gitt ved overtakelsen av eiendommen blir et privatrettslig forhold, som kommunen ikke kan uttale seg om, jf, pbl. \u00a7 21-6. Det fremg\u00e5r videre av klagen at tiltakshaver ble r\u00e5det av representanter fra kommunen om \u00e5 s\u00f8ke om dispensasjon fra kommuneplan og legalisering av allerede oppf\u00f8rte tiltak i forbindelse med ulovlighetsoppf\u00f8lgingen p\u00e5 eiendommen (sak 201918523 Fana gnr 5 bnr 8 Hardangerveien 277. Foresp\u00f8rsel). Det ble da fremhevet at en slik s\u00f8knad var alminnelig i denne type tilfeller, og tiltakshaver fikk en forst\u00e5else av at tiltakene hadde en sjanse for \u00e5 vinne frem. Som det fremg\u00e5r av klagen er den r\u00e5dgivningen det refereres til gitt i forbindelse med tilsynsseksjonens ulovlighetsoppf\u00f8lging p\u00e5 eiendommen. Tilsynsseksjonen har alts\u00e5, i tr\u00e5d med kommunens opplysningsplikt, informert om at det er mulig og kan v\u00e6re hensiktsmessig, \u00e5 oms\u00f8ke tiltak av denne karakteren, som et alternativ til rivning/tilbakef\u00f8ring til opprinnelig situasjon. Det stemmer at s\u00f8knad om legalisering er alminnelig i forbindelse med ulovlighetsoppf\u00f8lging. Det vil likevel ikke v\u00e6re tilsynsseksjonen sitt ansvar \u00e5 finne eller informere om alle opplysninger som kan ang\u00e5 en eiendom ved en s\u00f8knad om legalisering av tiltak, som for eksempel Vestland fylkeskommunes \u00abRammeplan for avk\u00f8yrsler og byggegrenser 2017-20\u00bb (heretter kalt \u00abrammeplanen\u00bb), som det vises til i klagen. Eier/tiltakshaver har selv ansvaret for \u00e5 sette seg inn i de bestemmelser som gjelder for sin eiendom. N\u00e5r det gjelder mulighet for konkret r\u00e5dgivning om en bygges\u00f8knad viser vi til at informasjon om forh\u00e5ndskonferanse eller annen r\u00e5dgivning er tilgjengelig p\u00e5 kommunens nettsider eller vil bli opplyst ved \u00e5 kontakte plan- og bygningsetaten. Vi kan p\u00e5 denne bakgrunnen ikke se at det foreligger brudd p\u00e5 kommunens veiledningsplikt etter forvaltningsloven (fvl) \u00a7 11. 3.2 Bruk av avkj\u00f8rsel og vei, bestemmelser i veglova og pbl. \u00a7 29-4 Vurderingene i det f\u00f8lgende avsnittet vil til dels v\u00e6re overlappende med en del av vurderingene som blir gjort i avsnitt 3.3. om dispensasjon fra plankravet og byggegrense langs vassdrag. 4 3.2.1 Betydningen av uttalelser fra regionale og statlige myndigheter Klager viser til at rammeplanen ikke inneb\u00e6rer et bygge-eller deleforbud, og mener terskelen for dispensasjon ikke kan v\u00e6re s\u00e5 h\u00f8y at den avskj\u00e6rer dispensasjoner av denne typen. Det fremg\u00e5r av pbl. \u00a7 19-1 at \u00abRegionale og statlige myndigheter hvis saksomr\u00e5de blir direkte ber\u00f8rt, skal f\u00e5 mulighet til \u00e5 uttale seg f\u00f8r det gis dispensasjon fra planer, plankrav og forbudet i \u00a7 1-8.\u00bb Myndighetene vil da selv m\u00e5tte vurdere hvilke planer og bestemmelser som er relevante for deres uttalelser. Vi kan ikke se at den nevnte rammeplanen er lagt til grunn som et bygge-eller deleforbud hverken i uttalelser eller i vedtaket, og viser til at alle s\u00f8knader om dispensasjon m\u00e5 vurderes konkret. Vestland fylkeskommune har som veimyndighet frar\u00e5det kommunen \u00e5 gi dispensasjon fra plankravet for det oms\u00f8kte tiltaket i sin helhet. Fylkeskommunen vurderer tiltaket som s\u00f8knadspliktig etter veglova, og signaliser at s\u00f8ker ikke kan p\u00e5regne dispensasjon fra byggegrense langs fylkesvei, blant annet fordi det ikke foreligger en trafikksikker l\u00f8sning for myke trafikanter. Statens vegvesen har som statlig fagmyndighet med sektoransvar innenfor vegtransport gitt uttalelse om dispensasjon fra plankravet, og frar\u00e5der at kommunen gir slik dispensasjon f\u00f8r arealbehov for utbedring av fylkesveien er avklart. P\u00e5 det tidspunktet vedtaket i saken ble fattet (18.06.2021) fremgikk det av pbl \u00a7 19-2 fjerde punktum at \u00abKommunen b\u00f8r heller ikke dispensere n\u00e5r statlig eller regional myndighet har uttalt seg negativt\u00bb. Kommunen fatter vedtak p\u00e5 selvstendig grunnlag, men vil m\u00e5tte legge stor vekt p\u00e5 statlige eller regionale myndigheters uttalelser i saken. 3.2.2 Hensynet til fremtidige ekspropriasjonskostnader Klager gj\u00f8r gjeldende at statens eventuelle ekspropriasjonskostnader ved en fremtidig utbedring av veien, som blant annet er nevnt i uttalelsen fra Statens vegvesen, er et hensyn som er klart utenforst\u00e5ende for hensynene bak plan-og bygningsloven. Det b\u00f8r derfor ikke tillegges vekt i behandlingen av s\u00f8knaden, som heller b\u00f8r behandles ut fra de konkrete forholdene i saken. Vi viser igjen til at Statens vegvesen uttaler seg som fagetat i forbindelse med s\u00f8knaden om dispensasjon fra plankrav. Av deres uttalelse fremg\u00e5r f\u00f8lgende : \u00abSom det fremg\u00e5r av uttalelsen ligger oms\u00f8kte tiltak tett p\u00e5 fylkesvei 587 Hardangervegen. Veien har lav standard og er en viktig omkj\u00f8ringsveg for E16/E39. I KPA2018 er eiendommen regulert til samferdselsanlegg fordi det er \u00f8nske om og behov for \u00e5 utbedre veien. Dersom det gis dispensasjon for tiltaket, kan det gi \u00f8kt verdi p\u00e5 eiendommen og slik vanskeliggj\u00f8re og fordyre en utbedring av vegen.\u00bb Fylkeskommunen uttaler blant annet f\u00f8lgende om samme tema: \u00abEtter v\u00e5r vurdering vil tiltaka vere i strid med gjeldande arealbruksf\u00f8rem\u00e5l i KPA2018 (Samferdselsanlegg og teknisk infrastruktur). Vi oppmoder kommunen om \u00e5 vurdera dette. Vi meiner det vil vere uheldig \u00e5 gi l\u00f8yve til tiltak som bidreg til \u00e5 auke verdien p\u00e5 ein bustadeigedom som ligg i eit omr\u00e5de der KPA2018 ser behov for \u00e5 \u00abtilrettelegge for trafikksikring av fylkesveg og parkmessig opparbeiding av strandsone\u00bb. Eit slikt l\u00f8yve vil i s\u00e5 fall fordyra kostnadene med \u00e5 realisera eit slikt tiltak. Kommunen sier at tiltaket er avhengig av dispensasjon fr\u00e5 plankravet KPA2018 \u00a7 3.1. Vi vil r\u00e5 ifr\u00e5 \u00e5 gi dispensasjon fr\u00e5 plankravet (jf. \u00a7 3.2) til tiltak som vil bidra til \u00e5 auke verdien p\u00e5 eigedomen, jf. det vi har sagt over\u00bb 5 Kommunen vil som tidligere nevnt alltid m\u00e5tte ta uttalelser fra sentrale og regionale myndigheter med som sentrale momenter i sin vurdering. De aktuelle myndighetene vil selv m\u00e5tte vurdere hvilke hensyn som er relevante for deres uttalelser. For \u00f8vrig kan vi ikke ut fra v\u00e5rt skj\u00f8nn se at hensynet til eventuelle ekspropriasjonskostnader ved en fremtidig utbedring av veien skal v\u00e6re et hensyn som er utenforst\u00e5ende for hensynene bak plan- og bygningsloven. 3.2.3 Veglovas bestemmelser om byggegrense og frisikt Av pbl \u00a7 29-4 f\u00f8rste ledd andre punktum f\u00f8lger at: \u00abKommunen skal p\u00e5se at veglovas bestemmelser om byggegrense og frisikt blir fulgt\u00bb. Oms\u00f8kte tiltak er i strid med byggegrense mot fylkesvei, som er 50 m. Tiltakenes minste avstand til senterlinje fylkesvei er etter bygningsmyndighetens beregning ca. 9,5 meter. Fylkeskommunen vurderer tiltaket som s\u00f8knadspliktig etter veglova, og har som tidligere nevnt signalisert at s\u00f8ker ikke kan p\u00e5regne dispensasjon fra byggegrense langs fylkesvei. Fylkeskommunen legger blant annet f\u00f8lgende til grunn for sin vurdering: \u00abGjeldande rammeplan seier mellom anna dette om avk\u00f8yrsler i streng haldningsklasse: \u00abGodkjenning til utvida bruk av avk\u00f8yrsle b\u00f8r avgrensast. Dette gjeld s\u00e6rleg for bustadavk\u00f8yrsler\u00bb. Tilh\u00f8va i avk\u00f8yrsla til eigedomen er i dag sv\u00e6rt tronge, s\u00e5 tronge at ein m\u00e5 leggja til grunn at det er sv\u00e6rt krevjande \u00e5 snu p\u00e5 eigedomen utan \u00e5 nytte fylkesvegen som man\u00f8vreringsareal. Bustaden ligg om lag 5 meter fr\u00e5 k\u00f8yrebanekanten (kvitstripa) til fylkesvegen. Eksisterande mur som tar opp h\u00f8gdeforskjellen mellom bustaden og avk\u00f8yrsla ligg om lag 4 \u2013 6 meter fr\u00e5 k\u00f8yrebanekanten. Biletet fr\u00e5 Google Street View (under) illusterer at ein n\u00e6rliggjande k\u00f8yrem\u00e5te er \u00e5 k\u00f8yre inn p\u00e5 eigedomen og rygga ut att p\u00e5 fylkesvegen. Vi vurderer at dei tronge man\u00f8vreringstilh\u00f8va i avk\u00f8yrsla medf\u00f8rer risiko for ulykker, og vil vere sv\u00e6rt uheldig for trafikktryggleiken. Av den grunn kan vi ikkje akseptera tiltak som kan medf\u00f8re auka bruk av avk\u00f8yrsla.\u00bb Bilde 1. Fra Google Street View, april 2019. 6 Klager fremholder at bruksendringen og altanen ikke vil medf\u00f8re \u00f8kt bruk av avkj\u00f8rselen og i praksis heller ikke ber\u00f8rer hensynet bak bestemmelsene i veglova eller den aktuelle rammeplanen. Dette begrunnes hovedsakelig med at bruksendringen ble etablert f\u00f8r den fylkeskommunale rammeplanen ble innf\u00f8rt, at kjelleretasjen n\u00e5 skal knyttes tettere opp mot hovedetasjen og ikke lenger leies ut og at tiltakshaver kj\u00f8rer ikke bil, men bruker kollektivtransport. Vi viser for det f\u00f8rste til at tiltaket m\u00e5 vurderes etter gjeldende rett, selv om det er oppf\u00f8rt f\u00f8r den aktuelle rammeplanen tr\u00e5dte i kraft. Som nevnt tidligere skal legalisering av tiltak vurderes p\u00e5 samme m\u00e5te som andre tiltak. Videre viser vi til at fylkeskommunen, som nevnt ovenfor, vurderer at det ikke b\u00f8r gis dispensasjon fra plankravet for tiltaket i sin helhet (bruksendring, anlegging av kai og utvidelse av altan). I f\u00f8lge rammeplanen ligger Hardangervegen i \u00abstreng haldningsklasse\u00bb, hvor det vanligvis ikke blir gitt dispensasjon uten at det foreligger reguleringsplan, og s\u00e6rlige vilk\u00e5r er oppfylt. Fylkeskommunen legger til grunn at bruksendringen vil medf\u00f8re \u00f8kt bruk av avkj\u00f8rselen, fordi kjelleretasjen i bygget allerede er innredet og langt p\u00e5 vei fremst\u00e5r som en separat leilighet. Kommunen m\u00e5 vurdere alle s\u00f8knader i et langsiktig perspektiv. Vi kan dermed ikke legge avgj\u00f8rende vekt p\u00e5 individuelle forhold, som at klager ikke har bil og at bruksendringen ikke oms\u00f8kes med tanke p\u00e5 utleie. Vi opprettholder vurderingen i vedtaket av at det oms\u00f8kte tiltaket vil kunne medf\u00f8re \u00f8kt bruk av avkj\u00f8rselen sammenlignet med dagens situasjon. Selv om det etableres en mer funksjonell indre trapp vil det fortsatt v\u00e6re mulig \u00e5 benytte kjelleren som en selvstendig boenhet dersom det gis tillatelse til bruksendring. Dersom eiendommen for eksempel blir solgt kan underetasjen igjen bli leid ut, og nye eiere og eventuelt leietakere vil kunne ha bil. Vi kan p\u00e5 dette grunnlaget ikke p\u00e5se at veglovas bestemmelser om byggegrense blir fulgt. Kommunen kan ikke gi tillatelse til tiltak som er i strid med pbl \u00a7 29-4. 3.3 Dispensasjon fra plankrav og byggegrense langs vassdrag Tiltaket er i strid med KPA2018 \u00a7 3 om plankrav og \u00a7 6 om byggegrense langs vassdrag. Det f\u00f8lger av KPA2018 \u00a7 3.1 at: \u00abTiltak etter pbl \u00a7 20-1 bokstav a, d, g, k, og l skal inng\u00e5 i reguleringsplan vedtatt med hjemmel i plan- og bygningsloven av 1985 eller nyere lov\u00bb. Eiendommen er ikke regulert, og det gjelder derfor plankrav. Eiendommen er vist som \u00abSamferdselsanlegg og teknisk infrastruktur\u00bb i KPA2018. I KPA2018 \u00a7 6.2.2 er byggegrense langs vassdrag for \u00ab\u00f8vrige omr\u00e5der for bebyggelse og anlegg\u00bb, satt til 20 meter p\u00e5 begge sider av vassdrag. Tiltaket befinner seg i sin helhet innenfor denne grensen. Det er s\u00f8kt om dispensasjon fra de to bestemmelsene. Da dispensasjonsvurderingene for de to tiltakene har sammenfallende tematikk og utfall, er det utarbeidet en samlet begrunnelse i v\u00e5rt vedtak. Dette vil ogs\u00e5 bli gjort i det f\u00f8lgende. For at dispensasjon kan gis kreves det i henhold til pbl \u00a7 19-2 at \u00abverken hensynene bak bestemmelsen det dispenseres fra, eller hensynene i lovens form\u00e5lsbestemmelse, blir vesentlig tilsidesatt\u00bb I tillegg m\u00e5 \u00abfordelene ved \u00e5 gi dispensasjon etter en samlet vurdering v\u00e6re klart st\u00f8rre enn ulempene\u00bb, 7 Hovedhensynet bak bestemmelsen om plankrav er at areal- og ressursdisponeringen skal avklares ved en overordnet planprosess, og ikke ved en enkelt sak. Plankravet skal sikre bred, helhetlig og grundig vurdering av arealbruken i et bestemt omr\u00e5de, og herunder sikre at hensynet til blant annet infrastruktur ivaretas tilfredsstillende. Hovedhensynet bak bestemmelsen om byggegrense langs vassdrag er blant annet ivaretakelse av allmennhetens tilgang til vassdrag i et langsiktig perspektiv, bevare biologisk mangfold, gi mulighet til friluftsliv, rekreasjon og landskapsopplevelser, samt \u00e5 unng\u00e5 privatisering. Det er et m\u00e5l \u00e5 ivareta allmenne interesser og unng\u00e5 uheldig utbygging og privatisering. Det f\u00f8lger av form\u00e5lsbestemmelsen i plan- og bygningsloven at plan og vedtak skal \u00absikre \u00e5penhet, forutsigbarhet og medvirkning. Det skal legges vekt p\u00e5 langsiktige l\u00f8sninger for samfunnet, likeverd og tas hensyn til barn og unges oppvekstmilj\u00f8 samt estetisk utforming av omgivelsene.\u00bb Klager gj\u00f8r gjeldende at vilk\u00e5rene for \u00e5 gi dispensasjon fra KPA2018 \u00a7\u00a7 3 og 6 er oppfylt. Dette begrunnes hovedsakelig med at tiltaket ikke medf\u00f8rer \u00f8kt bruk av avkj\u00f8rsel, og at tiltaket ikke vil ha negative konsekvenser med tanke p\u00e5 trafikksikkerhet. Klager viser til at et utvidet boareal vil bedre bostandarden. Bruksendringen inneb\u00e6rer videre ikke et st\u00f8rre naturinngrep eller mer inngripende privatisering av arealet enn etableringen av huset med kjelleren allerede har medf\u00f8rt. Selv om bruksendringen er et gode av privat karakter, vil nabolaget ha interesse av at boligstandarden \u00f8kes og at nye, stabile og langsiktige eiere f\u00e5r forutsigbare vilk\u00e5r. Klager vet ikke n\u00e5r kaien er etablert, og om den var s\u00f8knadspliktig da den ble bygget. Kaien tilf\u00f8rer eiendommen klare kvaliteter og har et \u00e5pent dekke, som ikke fremst\u00e5r av privat karakter. Den er \u00e5pen for allmennheten, og har blitt brukt til fisking og bading av flere enn klager. Kaien utgj\u00f8r et mindre naturinngrep, og er uansett etablert i et omr\u00e5de hvor offentlige myndigheter vurderer utfylling i vann og anlegg av gangvei. Naturinngrepet ved kaien representerer slik klager ser det et mindre tiltak, som kanskje kan integreres og tjene allmenne form\u00e5l. Det er derfor etter klagers mening ikke hensiktsmessig \u00e5 kreve kaianlegget fjernet. Vi viser til at det i vedtaket er vurdert at tiltaket vil ha negative virkninger p\u00e5 trafikksituasjonen, b\u00e5de n\u00e5 og potensielt fremover i tid. Videre fremg\u00e5r blant annet f\u00f8lgende i vedtaket om sp\u00f8rsm\u00e5let om hensynet bak bestemmelsene om plankrav og byggegrense langs vassdrag blir vesentlig tilsidesatt (vedtakets side 7) : \u00abS\u00f8ker peker p\u00e5 at tiltakets omfang er lite og at det ikke er n\u00f8dvendig med plan. En bit for bit privatisering av vassdragslinjen over tid, medf\u00f8rer en privatisering av vassdragslinje og kystlandskap, som i utgangspunktet skal v\u00e6re fri for allmennheten. Selv sm\u00e5 tiltak i tilknytning til vassdrag er i strid med de overordnede avklaringer og f\u00f8ringer som skal vurderes i en planprosess. Selv om omr\u00e5det i dag ikke er brukt til rekreasjon, er ikke dette et argument for \u00e5 kunne tillate privatisering av vassdrag for eget bruk. Bruken av omr\u00e5det kan endre seg over tid, og bli tilrettelagt for allmennheten p\u00e5 en annen m\u00e5te enn det som er dagens situasjon. Det er derfor viktig \u00e5 holde omr\u00e5dene rundt vassdrag frie for inngripen og privatisering.\u00bb N\u00e5r det gjelder anf\u00f8rsler i forbindelse med s\u00f8knad om dispensasjon fra plankravet viser vi til avsnitt 3.2 \u00abBruk av avkj\u00f8rsel og vei. Bestemmelser i veglova og pbl. \u00a7 29-4\u00bb ovenfor. Kort oppsummert finner vi grunn til \u00e5 legge vekt p\u00e5 at statlige og regional veimyndighet har uttalt 8 seg entydig negativt om at det tillates noen tiltak p\u00e5 eiendommen som kan \u00f8ke eiendommens verdi, av hensyn til mulighet til forbedring av infrastruktur i \u00e5rene som kommer. Ogs\u00e5 ut fra dagen situasjon synes det n\u00f8dvendig med en plan for \u00e5 sikre at hensynene bak plankravet blir ivaretatt. Eiendommen er vist som \u00abSamferdselsanlegg og teknisk infrastruktur\u00bb i KPA2018, noe som ogs\u00e5 tilsier at det m\u00e5 kreves plan om det skal oppf\u00f8res et tiltak som i utgangspunktet kun gjelder en privat bolig. I forbindelse med vurdering av hensynet bak byggegrense langs vassdrag opplyser tiltakshaver at en ikke vet n\u00e5r kaien ble oppf\u00f8rt, eller om den var s\u00f8knadspliktig p\u00e5 det aktuelle tidspunktet. Vi ser av flyfoto at det ikke var noen kai p\u00e5 eiendommen i 2014 (se bildet under), og kaien vil dermed ha v\u00e6rt s\u00f8knadspliktig da det ble oppf\u00f8rt, som det ble informert om i tilsynsseksjonens varsel om p\u00e5legg som ble sendt til tiltakshaver 14.10.2020. Bilde 2. Flyfoto 2014. Klager gj\u00f8r videre gjeldende at kaien uansett vil ligge i et omr\u00e5de hvor offentlige myndigheter vurderer utfylling i vann og anlegg av gangvei. Vi finner ikke at eventuelle planer om gangvei skal tilsi at tiltak som vil privatisere vassdragslinjen b\u00f8r tillates n\u00e5. Grimevatnet er en del av Nesttunvassdraget, som er et prioritert vassdrag i \u00abForvaltningsplan for vassdragene i Bergen\u00bb (2007). Bymilj\u00f8etaten uttaler at Grimevannet har kvaliteter som fiskevann, og at det i naturbase er registrert \u00e5l, som er en art av s\u00e6rlig stor forvaltningsinteresse. Klager anf\u00f8rer at kaien utgj\u00f8r et mindre naturinngrep, og viser til at den har et \u00e5pent dekke, som ikke fremst\u00e5r av privat karakter. Kaien er \u00e5pen for allmennheten, og har blitt brukt til fisking og bading av flere enn klager. Bymilj\u00f8etaten uttaler at \u00abkaien derimot er en fast konstruksjon med p\u00e5ler p\u00e5 land. Dermed er det h\u00f8yere sannsynlighet for at det ogs\u00e5 er noe utfylling i forbindelse med st\u00f8tteanordningene til kaien. Dette gj\u00f8r det til et st\u00f8rre inngrep i og ved vann/vassdrag, og Bymilj\u00f8etaten anser dette som uheldig\u00bb. Bymilj\u00f8etaten frar\u00e5r dispensasjon for kai, og vurderer at denne b\u00f8r fjernes, blant annet fordi kaien virker privatiserende. Vi kan p\u00e5 denne bakgrunnen ikke se at kaien skal utgj\u00f8re et mindre naturinngrep. Hensynet bak bestemmelsen om byggegrense langs vassdrag blir etter v\u00e5r vurdering vesentlig tilsidesatt ved det oms\u00f8kte tiltaket. Sp\u00f8rsm\u00e5let blir videre om fordelene ved \u00e5 dispensere fra bestemmelsene ut fra en helhetsvurdering m\u00e5 vurderes \u00e5 v\u00e6re klart st\u00f8rre enn ulempene. 9 Vi er enig i at tiltaket i sin helhet vil bedre klagers bostandard, noe som medf\u00f8rer en fordel for klager. Vi har ogs\u00e5 forst\u00e5else for at klager mener tiltaket vil bidra til forutsigbarhet og stabile boforhold. Dette vil imidlertid v\u00e6re fordeler av privat karakter, noe som etter v\u00e5rt syn ikke avhjelpes nevneverdig av de forhold klager fremhever. Selv om kaien kan benyttes av naboer eller andre ved dagens situasjon, vil den v\u00e6re privat eiendom, og fremtidig bruk vil kunne v\u00e6re uavklart. Vi kan ikke se at fordelene klager og potensielt naboer opplever ved at de aktuelle dispensasjonene innvilges oppveier den ulempen oppf\u00f8ring av disse tiltakene uten en overordnet plan medf\u00f8rer, som for eksempel bit-for-bit privatisering av vassdraget og redusert trafikksikkerhet. Vi kan ikke se at det er relevant \u00e5 vurdere som en fordel ved \u00e5 gi dispensasjon at tiltaket kan gi huset et klarere preg av \u00e5 v\u00e6re en enkeltst\u00e5ende boenhet. Selv om vi legger til grunn klagers opplysninger om at hele huset n\u00e5 skal benyttes til eget bruk, vil en innvilgelse av s\u00f8knad om bruksendring faktisk inneb\u00e6rer at det opprettes en potensiell egen boenhet i kjelleren. Etter en samlet vurdering finner vi ikke at fordelene ved \u00e5 innvilge dispensasjon fra KPA2018 \u00a7 3 og \u00a7 6 klart overstiger ulempene. P\u00e5 denne bakgrunnen opprettholder vi vurderingen i vedtaket av at det ikke gis dispensasjon fra KPA2018 \u00a7 3 og \u00a7 6. 3.4 Utvidelse av altan og dispensasjon fra pbl \u00a7 29-4 om avstand fra nabogrense Klager viser til at den oms\u00f8kte altanen er en utvidelse av den allerede godkjent altanen Utvidelsen vil bare v\u00e6re p\u00e5 7 m2, og klager mener den derfor b\u00f8r kunne regnes som et arbeidsuhell eller i det minste som et mindre fravik i arbeidet med en stor altan. Den ligger lite synlig til, tett inntil huset, og vil ikke virke ytterligere privatiserende. Altanen skal oppf\u00f8res i tr\u00e5d med bygningens stil, den hindrer ikke sikt for andre, gir heller ikke \u00f8kt trafikk til eiendommen, men tilf\u00f8rer derimot eiendommen privat utearal som \u00f8ker bokvaliteten. Etter v\u00e5r vurdering er terrassen ikke er s\u00e5 liten at det kan regnes som et mindre fravik fra den allerede godkjente altan, s\u00e6rlig tatt i betraktning av at den er bygget sammen med den ene eksisterende altanen, og i fortsettelsen av den andre eksisterende altanen. Vi viser til at altanen er oms\u00f8kt som del av et st\u00f8rre tiltak, og det ut fra en helhetsvurdering ikke er gitt dispensasjon fra plankravet eller byggegrense langs vassdrag. Vi opprettholder denne vurderingen. I vedtaket er ikke altanens visuelle kvaliteter jf. pbl \u00a7\u00a7 29-1 og 29-2 vurdert, p\u00e5 grunn av andre avslagshjemler. Gitt at en ved politisk behandling finner \u00e5 kunne innvilge samtlige n\u00f8dvendige dispensasjoner til det oms\u00f8kte tiltaket i sin helhet, vurderer vi at altanen vil inneha tilstrekkelig gode visuelle kvaliteter, i seg selv og i forhold til sine omgivelser, jf. pbl \u00a7\u00a7 29-1 og 29-2. Altanen er oms\u00f8kt oppf\u00f8rt 1,5 meter mot gnr 5 bnr 7, noe som vil v\u00e6re i strid med pbl \u00a7 29-4. Det er s\u00f8kt om dispensasjon fra denne bestemmelsen. Som det fremg\u00e5r av vedtaket m\u00e5 en dispensasjon for byggverkets plassering mot nabogrense knytte seg til et tiltak som kan bli godkjent. Vi stiller oss positive til dispensasjon fra nevnte bestemmelse, men siden det er gitt avslag p\u00e5 annet grunnlag er det ikke hensiktsmessig \u00e5 realitetsbehandle denne. 10 Vi ser ogs\u00e5 at Bymilj\u00f8etaten ikke stiller seg negativ til altanen n\u00e5r det gjelder KPA2018 \u00a7 6, s\u00e5 fremt det ikke blir oppf\u00f8rt ytterligere tiltak innenfor byggegrensen mot vassdrag. I de \u00f8vrige uttalelser er tiltaket kun vurdert i forhold til plankravet. En av hovedgrunnene til at fylkeskommunen og Statens vegvesen ikke anbefaler dispensasjon fra plankravet er at tiltakene vil kunne bidra til \u00e5 \u00f8ke verdien p\u00e5 eiendommen. 4. Konklusjon Vi anbefaler at klagen ikke tas til f\u00f8lge. Vurderingene i vedtak om avslag datert 11.06.2021 opprettholdes. Vedlegg: 1. Situasjonskart 2. Flyfoto 3. Situasjonsplan 4. Klage 5. Vedtak om avslag p\u00e5 s\u00f8knad 6. Tegninger 7. S\u00f8knad om dispensasjon 8. Uttalelse fra Statens Vegvesen 9. Uttalelse fra Vestland fylkeskommune 10. Uttalelse fra Bymilj\u00f8etaten 11 "
}