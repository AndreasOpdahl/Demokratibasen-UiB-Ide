{
  "dokument_id": "a8acd18a-b426-5cee-8896-93bba5ca662d",
  "doc_type": "case_presentation",
  "kommune": 4601,
  "tittel": "H\u00f8ringsuttalelse til h\u00f8ring om NOU 2023:29 Abort i Norge - Ny lov og bedre tjenester",
  "url": "https://bergen.kommune.no/politikere-utvalg/api/fil/bk360/9710864/Framstilling-Horingsuttalelse-til-horing-om-NOU-2023-29-Abort-i-Norge-Ny-lov-og-bedre-tjenester",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/286820-5 H\u00f8ringsuttalelse til h\u00f8ring om NOU 2023:29 Abort i Norge - Ny lov og bedre tjenester Hva saken gjelder: Helse- og omsorgsdepartementet har sendt p\u00e5 h\u00f8ring utredningen \u00abNOU 2023: 29. Abort i Norge \u2014 Ny lov og bedre tjenester\u00bb. Utredningen foresl\u00e5r en ny abortlov som skal ivareta gravides selvbestemmelse og tilgang til trygge aborter, og samtidig sikre respekten for det uf\u00f8dte liv. Forslagene i utredningen er basert p\u00e5 en gjennomgang av n\u00e5v\u00e6rende lov og praksis i abortnemndene, og kvinners erfaringer med abort. Utredningen foresl\u00e5r et enklere abortforl\u00f8p og bedre informasjon, oppf\u00f8lging og veiledning til de som \u00f8nsker dette i forbindelse med abort. H\u00f8ringsfrist: 22. mars 2024. Byr\u00e5dets vurdering og forslag til h\u00f8ringsuttalelse: Departementet ber i h\u00f8ringsnotatet om innspill p\u00e5 flere forslag som skal gi den gravide mer selvbestemmelse og autonomi i abortsaker, om nemndenes legitimitet og rolle og bedre informasjon, oppf\u00f8lging og veiledning til dem som \u00f8nsker det. Bergen kommune st\u00f8tter mindretallet i utvalget som foresl\u00e5r \u00e5 beholde dagens grense for selvbestemt abort ved utgangen av 12. svangerskapsuke. Uavhengig av om dagens grense for selvbestemt abort beholdes ved uke 12, eller om denne utvides til \u00e5 gjelde til uke 18, st\u00f8tter Bergen kommune anbefalingen om \u00e5 avvikle dagens abortnemnder og erstatte disse med nye nemnder som foresl\u00e5tt i utredningen, med form\u00e5l om \u00e5 styrke gravides rettigheter og f\u00e5 bedre saksbehandling. Innspill fra Bergen kommune f\u00f8lger samme rekkef\u00f8lge som forslagene kommer frem i h\u00f8ringsnotatet. Ny abortlov Flertallet i utvalget foresl\u00e5r en grense for selvbestemt abort til utgangen av 18. svangerskapsuke (17 + 6 dager). Videre at det fortsatt b\u00f8r v\u00e6re mulig med abort til utgangen av 22. svangerskapsuke (21 + 6 dager), men da p\u00e5 bestemte vilk\u00e5r og etter s\u00f8knad til en abortnemnd. Utvalget foresl\u00e5r at loven b\u00f8r etablere et forbud mot abort etter utgangen av 22. svangerskapsuke. \u00d8kt selvbestemmelse Utvalgets flertall vektlegger gravides autonomi og selvbestemmelse. Individuell frihet er en sentral og sterk verdi i Norge og den vestlige delen av verden. Mistilliten til at kvinner kan ta rasjonelle valg om eget liv og fremtid, som det kommer frem av forarbeidene til loven fra 1975, er i dag endret da Norge har beveget seg bort fra en slik tankegang. Mindretallet i utvalget, som vil opprettholde dagens grense, vektlegger fosterets egenverdi og krav p\u00e5 beskyttelse, og at fosterets egenverdi \u00f8ker i takt med graviditetens lengde. Verken 1 en grense for selvbestemt abort ved utgangen av 12. eller 18. svangerskapsuke kan begrunnes med egenskaper hos fosteret. Gjennom svangerskapet utvikler fosteret seg gradvis uten br\u00e5 overganger. Som konsekvens av dette anses det at fosterets egenverdi og krav p\u00e5 beskyttelse ogs\u00e5 \u00f8ker gradvis uten br\u00e5 overganger. Grensen for levedyktighet ved for tidlig f\u00f8dsel, som n\u00e5 anses \u00e5 v\u00e6re ved utgangen av 22. svangerskapsuke, kan fremst\u00e5 som en vesentlig endring. Denne grensen er imidlertid avhengig av h\u00f8yteknologisk intensivbehandling av ekstremt premature, og grensen vil derfor v\u00e6re h\u00f8yere i land med liten tilgang til dette. Et mindretall i utvalget vil flytte grensen for selvbestemmelse til 22. svangerskapsuke. Begrunnelsen er at s\u00e5 lenge abort er lovlig, b\u00f8r ingen andre enn kvinnen selv ha det siste ordet i en slik avgj\u00f8relse. Heller ikke mellom 18. og 22. svangerskapsuke vil medlemmene i abortnemndene v\u00e6re mer kompetente til \u00e5 ta slike avgj\u00f8relser p\u00e5 vegne av den gravide enn den gravide selv. Sp\u00f8rsm\u00e5let er om \u00f8kt grense for selvbestemt abort faktisk vil f\u00f8re til flere aborter etter 12. svangerskapsuke. I forhold til dagens praksis, hvor et overveldende flertall av aborts\u00f8knader mellom 12. og 18. svangerskapsuke blir innvilget, vil full selvbestemmelse til 18. svangerskapsuke med h\u00f8y sannsynlighet ikke gi endring i antall aborter. Forskning basert p\u00e5 tall fra Europar\u00e5det viser ogs\u00e5 at aborttallene ikke er h\u00f8yere i land der kvinner har stor grad av selvbestemmelse. Nemndene En annen faktor utvalget viser til n\u00e5r de argumenterer for \u00e5 utvide grensen for selvbestemt abort, er abortnemndenes funksjon og praksis. 95 prosent av alle aborter skjer f\u00f8r 12. svangerskapsuke. De fleste som tar abort, gj\u00f8r dette f\u00f8r de har gjennomg\u00e5tt unders\u00f8kelse som kan gi informasjon om medisinske tilstander hos fosteret. Det er kun rundt fem prosent av alle aborter som gjennomf\u00f8res etter utgangen av 12. svangerskapsuke etter vedtak i abortnemnden. Og av disse fem prosentene blir omtrent 66 prosent innvilget p\u00e5 grunnlag av medisinske tilstander hos fosteret. Totalt er det under fem prosent s\u00f8knader om abort etter 12. svangerskapsuke som f\u00e5r avslag i abortnemndene. Behandling i abortnemndene kan v\u00e6re en st\u00f8tte for den gravide og foreldre som st\u00e5r i et vanskelig valg om abort eller ikke. Utredningen viser derimot til at dagens abortnemnder ikke fungerer p\u00e5 denne m\u00e5ten for de fleste og har flere svakheter. B\u00e5de m\u00f8tet og ventetiden frem mot m\u00f8tet i nemnden oppleves av flere som belastende og meningsl\u00f8st. Skjevheten i maktforholdet preger m\u00f8tet og hindrer opplysende dialog, favoriserer ressurssterke kvinner og marginaliserer de mer s\u00e5rbare. Samfunnet har endret seg siden loven ble skrevet p\u00e5 syttitallet, og de f\u00e6rreste nemndsmedlemmer finner det naturlig \u00e5 ta valg for kvinnen som er i nemnd, noe som ogs\u00e5 gjenspeiler n\u00e5tidens behov for ny l\u00f8sning. Det lave antallet avslag p\u00e5 s\u00f8knad om abort viser at nemndene i praksis tar hensyn til kvinnenes \u00f8nske og vurdering. Ogs\u00e5 der abortnemndene innvilger abort er fosteret hensyntatt, og fosterets verdi blir veiet opp mot andre hensyn. Oppslutning om loven Et mindretall i utvalget mener utvidet selvbestemmelse vil m\u00f8te motargumenter i befolkningen, og f\u00f8re til at loven ikke lenger har h\u00f8y oppslutning og legitimitet. Dagens abortlov er et kompromiss basert p\u00e5 vekting av verdier som borgere med ulike verdisyn kan finne det akseptabelt \u00e5 leve med. Dette argumentet st\u00f8tter byr\u00e5det. Helseetikk Utvalget skriver i utredningen at etikken som preger helsetjenesten ogs\u00e5 omfatter og virker inn p\u00e5 abortsp\u00f8rsm\u00e5let. En helseetikk som i \u00f8kende grad preges av hensynet til autonomi. 2 Lovverk og helsetjenester knyttet til abort b\u00f8r derfor reflektere dagens helseetikk og pasientbehandling hvor pasienter har rett til \u00e5 avvise behandling, medvirke i valg av behandlingsmetoder og rett til kontroll over egne personopplysninger. En ny abortlov, slik den foresl\u00e5s av utvalget, vil bidra til at dette ogs\u00e5 blir tilfelle innen abort. Kvinnehelse Etter Kvinnehelseutvalgets utredning, \u00abDen store forskjellen. Om kvinners helse og betydningen av kj\u00f8nn for helse\u00bb, kan det ikke lenger v\u00e6re tvil om at en m\u00e5 starte \u00e5 ta kvinners helse mer p\u00e5 alvor og satse p\u00e5 kvinnehelse. \u00d8kt selvbestemmelse og autonomi til kvinner er et av flere n\u00f8dvendige ledd for \u00e5 \u00f8ke statusen for kvinners helse, sammen med \u00e5 lytte til kvinners stemmer, sikre samordning av tjenester rettet mot kvinnehelse og styrke kunnskap om kvinnehelse. Forslagene i utredningen er et ledd i denne retningen da tiltakene som foresl\u00e5s viser en helhetlig tankegang rundt valget om abort for gravide. Likestillingsperspektivet Det er ogs\u00e5 viktig \u00e5 se forslaget om ny abortlov i et likestillingsperspektiv. Graviditet, f\u00f8dsel og omsorg for barn f\u00f8rer til flere former for diskriminering av kvinner som tap av arbeid, l\u00f8nn, arbeidsoppgaver og frihet, samt gir \u00f8kt omsorgsbyrde, avhengighet og tap av respekt og verdi. Sp\u00f8rsm\u00e5l om utvidet rett til selvbestemmelse om abort blir derfor ogs\u00e5 et sp\u00f8rsm\u00e5l om \u00e5 ha frihet til \u00e5 velge om en vil risikere tap av likestilte muligheter. Bergen kommunes anbefaling om ny abortlov Utvalgets forslag til ny abortlov l\u00f8fter flere etiske og moralske dilemmaer. Bergen kommune mener dagens lovverk ivaretar flere perspektiv, har h\u00f8y legitimitet og bygger p\u00e5 et bredt kompromiss. Bergen kommune anbefaler derfor at hovedtrekkene i dagens abortlov skal ligge fast, og st\u00f8tter dermed mindretallet i utvalget som \u00f8nsker \u00e5 beholde dagens grense for selvbestemt abort ved utgangen av 12. svangerskapsuke. Bergen kommune er samtidig enig i utvalgets flertall om at det er viktig \u00e5 revidere dagens abortlov slik at den moderniseres. I den sammenheng mener Bergen kommune det er viktig at utvalgets forslag om nye beslutningsorgan og forslag om bedre informasjon, veiledning og oppf\u00f8lging f\u00f8lges opp. Selvbestemmelse for gravide med redusert beslutningskompetanse og mindre\u00e5rige Forslaget gjelder to relativt ulike grupper gravide; gravide barn og gravide voksne med redusert beslutningskompetanse. Den siste gruppen omfatter personer med psykisk utviklingshemning og personer med alvorlig sinnslidelse Bergen kommune mener utvalgets forslag ivaretar b\u00e5de yngre og eldre gravide barn p\u00e5 en god m\u00e5te. Kravet om barnets samtykke der s\u00f8knaden fremsettes av foreldre, eller andre med foreldreansvar, har til form\u00e5l \u00e5 motvirke at det gjennomf\u00f8res aborter mot den gravides vilje. Kravet om barnets samtykke er imidlertid ikke absolutt. Bergen kommune \u00f8nsker en avklaring p\u00e5 om abort i s\u00e6rlige tilfeller kan gjennomf\u00f8res mot barnets vilje n\u00e5r det gjelder de yngste barna. Bergen kommune er i tvil om forslagene knyttet til voksne gravide som mangler beslutningskompetanse godt nok ivaretar hensynet til fosteret og til den gravide i tilfeller hvor den gravide er helt uten beslutningskompetanse. Gravide med alvorlig utviklingshemming, og som motsetter seg abort, vil b\u00e5de kunne ha utfordringer med \u00e5 fullf\u00f8re svangerskapet, gjennomg\u00e5 f\u00f8dsel og ta seg av barnet. Barnet vil f\u00e5 behov for barnevernstiltak fra det er nyf\u00f8dt. Nye vilk\u00e5r for abort etter tidspunkt for selvbestemmelse Utvalgets forslag til nye vilk\u00e5r for abort mellom 18. og 22. svangerskapsuke angir mer presise og oppdaterte vilk\u00e5r, men det synes ikke \u00e5 v\u00e6re vesentlige substansielle endringer i forhold til dagens vilk\u00e5r for abort mellom 18. og 22. svangerskapsuke. 3 Bergen kommune st\u00f8tter utvalgets forslag for nye vilk\u00e5r for abort etter tidspunkt for selvbestemmelse. Regulering av fosterantallsreduksjon Fosterantallsreduksjon skiller seg fra abort ved at fosterantallsreduksjon gj\u00f8res med m\u00e5l om \u00e5 fortsette et svangerskap og f\u00f8de ett eller flere barn. Det er en viss risiko for at inngrepet kan f\u00f8re til skade p\u00e5 gjenv\u00e6rende foster. Vurderingen av risiko krever spesialisert kompetanse, og det foresl\u00e5s at det b\u00f8r innf\u00f8res et krav om obligatorisk veiledning og ultralydunders\u00f8kelse utf\u00f8rt av lege med fostermedisinskkompetanse ved s\u00f8knad om fosterantallsreduksjon, f\u00f8r s\u00f8knaden tas til behandling. Bergen kommune st\u00f8tter utvalgets flertall og forslag til fortsatt regulering av fosterantallsreduksjon Nye beslutningsorganer ved s\u00f8knad om abort Dagens nemnder har en uheldig dobbeltrolle ved at de for det f\u00f8rste skal behandle s\u00f8knader om tillatelse til abort, og for det andre skal gi aborts\u00f8kende informasjon om fosterets tilstand, inngrepets art og medisinske virkninger, og s\u00f8rge for informasjon og veiledning om velferdsordninger. Det er \u00f8nskelig \u00e5 skille disse rollene, slik at nemndenes oppgave blir \u00e5 behandle s\u00f8knader om tillatelse til abort. Utvalget anbefaler at abortnemndene settes sammen av tre medlemmer: en sykehuslege som nemndas leder, en jurist, og ett medlem med medisinsk eller helsefaglig kompetanse. For \u00e5 sikre god forankring i helsetjenesten anbefaler utvalget at de regionale helseforetakene f\u00e5r i oppgave \u00e5 oppnevne nemndenes medlemmer og \u00e5 drifte abortnemndene. Bergen kommune st\u00f8tter utvalgets forslag om endring i nemndenes sammensetning og oppgaver. Abortutvalget p\u00e5peker at systemene for forvaltning og h\u00e5ndheving av abortloven b\u00f8r legge til rette for myndighetsut\u00f8velse i samsvar med personopplysningsloven. For \u00e5 sikre ivaretakelse av de sentrale personvernprinsippene og krav om behandlingsgrunnlag, mener byr\u00e5det at det er n\u00f8dvendig med en n\u00e6rmere utredning av den foresl\u00e5tte bestemmelsen i \u00a7 34, og hva som skal v\u00e6re behandlingsgrunnlaget (rettslig grunnlag) etter personvernforordningen i artikkel 6 for behandling av personopplysninger i abortnemnda og abortklagenemnda. N\u00e5r det gjelder personopplysningene som er s\u00e6rlige kategorier, er det i tillegg behov for en utredning etter personvernforordningen artikkel 9. Bergen kommune \u00f8nsker \u00e5 fremheve to punkter: \u2022 Ordlyden i \u00a7 34 legger opp til innsamling av en sv\u00e6rt omfattende mengde personopplysninger om alle \u00abhelse-, sosiale- og trygdeforhold\u00bb. Hvordan skal prinsippene om form\u00e5lsbegrensning og dataminimering sikres? \u2022 I henhold til \u00a7 34 kan opplysningene bare hentes inn dersom den gravide samtykker. Hvordan skal man sikre at samtykket faktisk er frivillig, og at den gravide ikke opplever et press til \u00e5 samtykke. Vil det p\u00e5virke behandlingen i abortnemnda og/eller abortklagenemnda, dersom den gravide ikke samtykker? Det b\u00f8r vurderes om det er riktig \u00e5 basere informasjonsinnhentingen p\u00e5 samtykke, og hva som kan v\u00e6re behandlingsgrunnlag etter personvernforordningen. N\u00e5r det gjelder abortregisteret p\u00e5peker utvalget at det er behov for en grundig utredning f\u00f8r registeret utvides. Bergen kommune mener det vil v\u00e6re sv\u00e6rt viktig at det gj\u00f8res grundige vurderinger av personvernet f\u00f8r registeret utvides til \u00e5 omfatte personidentifiserbare opplysninger. 4 Helsepersonells reservasjonsrett Bergen kommune st\u00f8tter forslaget om \u00e5 videref\u00f8re helsepersonells reservasjonsrett. Samtidig er det viktig at en unng\u00e5r situasjoner som en kan finne i enkelte land der reservasjonsretten f\u00f8rer til at det er vanskelig \u00e5 f\u00e5 utf\u00f8rt abort. Bergen kommune savner derfor en grundigere dr\u00f8fting rundt sp\u00f8rsm\u00e5let om flere vil benytte seg av reservasjonsretten dersom grensen for selvbestemmelse \u00f8kes. Oppheve abortlovens straffebestemmelse Bergen kommune er enig med utvalgets vurdering om at abortlovens bestemmelse om straff for \u00e5 gjennomf\u00f8re ulovlig abort eller dele opplysninger er overfl\u00f8dig og st\u00f8tter forslaget om \u00e5 oppheve abortlovens bestemmelse p\u00e5 dette punktet. Bedre veiledning, informasjon og oppf\u00f8lging i forbindelse med abort Bergen kommune st\u00f8tter forslaget fra utvalget om at gravide som vurderer abort, som skal ta eller har tatt abort, skal f\u00e5 tilbud om informasjon, veiledning og oppf\u00f8lging ved \u00f8nske og behov. Dette vil gi gravide mulighet til \u00e5 ta kvalifiserte og autonome beslutninger om abort, og sikre tilgang til trygge aborter, ivaretakelse og st\u00f8tte. Bergen kommune st\u00f8tter ogs\u00e5 forslaget om kompetansehevende tiltak rettet mot helsetjenestene, og at veiledningsplikten legges til helsetjenestene i kommunene, men p\u00e5peker at p\u00e5legg om nye oppgaver m\u00e5 finansieres ved \u00f8kte rammer. N\u00e5r det gjelder nye takster for nye oppgaver hos fastlegene, m\u00e5 rammen for normaltarifforhandlingene \u00f8kes tilsvarende, slik at nye oppgaver ikke finansieres p\u00e5 bekostning av finansieringen av eksisterende oppgaver. Bergen kommune vil her minne om at noen grupper i samfunnet opplever s\u00e6rlige utfordringer i m\u00f8te med helse- og omsorgstjenestene knyttet til spr\u00e5kbarrierer, lav helsekompetanse, fordommer og stereotypiske forestillinger. I utviklingen av informasjon og kompetansehevende tiltak m\u00e5 disse utfordringene s\u00e6rlig hensyntas for \u00e5 sikre brukermedvirkning, kvalitet i tjenestene og pasientsikkerhet. Enklere abortforl\u00f8p og abort utenfor sykehus Forslag om kvalitetssikring av abortforl\u00f8pet st\u00f8ttes. Bergen kommune vil benytte anledningen til \u00e5 p\u00e5peke at n\u00e5r faglige retningslinjer skal lages, m\u00e5 det v\u00e6re solid representasjon fra helsepersonell som arbeider der retningslinjen skal anvendes. Utvalget foresl\u00e5r en utredning av hvorvidt abort f\u00f8r niende til tiende uke b\u00f8r kunne tilbys i kommunehelsetjenesten. Bergen kommune mener det vil v\u00e6re behov for en grundig vurdering av forutsetninger og rammer for dette. Svangerskapslengde m\u00e5 kunne avklares presist med ultralyd. Uten ultralydunders\u00f8kelse kan en heller ikke fastsl\u00e5 at graviditeten er intrauterin (i livmorhulen) og tilgjengelig for trygg abort ved medikamentell metode. For \u00e5 kunne ivareta meldeplikt til Abortregisteret og Medisinsk f\u00f8dselsregister, vil det kreves forskriftsendringer og IT-tekniske endringer. For \u00e5 kunne forskrive legemidler til medisinsk abort, kreves endring i regelverk for forskrivning. Ikke minst m\u00e5 nye oppgaver for kommunehelsetjenesten finansieres med \u00f8kte rammer. Bergen kommune mener derfor at en eventuell beslutning om at tidligaborter skal kunne utf\u00f8res i kommunehelsetjenesten f\u00f8rst kan skje etter grundig vurdering av forutsetninger og finansiering. Mer kunnskap om abort Bergen kommune st\u00f8tter forslaget om satsing p\u00e5 forskning om abort og en utredning av endringer i Abortregisteret og Medisinsk f\u00f8dselsregister. 5 Begrunnelse for framleggelse til bystyret: Byr\u00e5det avgir h\u00f8ringsuttalelser p\u00e5 vegne av Bergen kommune. H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. Saken ansees for \u00e5 v\u00e6re prinsipiell og inneb\u00e6re politiske avveininger og skal derfor avgis av bystyret. Forretningsutvalget har i m\u00f8te 9. januar 2024 i sak 4/24 fattet f\u00f8lgende vedtak: Utvalg for helse og sosial innstiller til bystyret som avgir h\u00f8ringssvar til \u00abH\u00f8ring \u2013 NOU 2023:29 Abort i Norge - Ny lov og bedre tjenester\u00bb p\u00e5 vegne av Bergen kommune. Hvis h\u00f8ringsfristen ikke blir utsatt, avgir bystyret h\u00f8ringssvar i bystyrem\u00f8te 6. mars. Anmodning fra Bergen kommune om utsatt h\u00f8ringsfrist ble ikke im\u00f8tekommet av Helse- og omsorgsdepartementet. Byr\u00e5det innstiller til bystyret \u00e5 fatte f\u00f8lgende vedtak: Bergen kommune avgir h\u00f8ringsuttalelse til \u00abH\u00f8ring - NOU 2023:29 Abort i Norge - Ny lov og bedre tjenester\u00bb slik den fremkommer av byr\u00e5dets forslag. Dato: 30. januar 2024 Christine B. Meyer Charlotte Spurkeland Byr\u00e5dsleder Byr\u00e5d for barnevern, sosiale tjenester og mangfold Dokumentet er godkjent elektronisk. Vedlegg: H\u00f8ringsnotat - NOU 2023:29 Abort i Norge - Ny lov og bedre tjenester 6 "
}