{
  "dokument_id": "14caf263-b941-5985-ba90-22c293a83137",
  "doc_type": "case_presentation",
  "kommune": 4601,
  "tittel": "Laksev\u00e5g, Gnr. 122, Bnr. 605 m.fl., S\u00e6terdalen g\u00e5rd, Reguleringsplan. Arealplan-ID 70170000",
  "url": "https://bergen.kommune.no/politikere-utvalg/api/fil/bk360/11358553/Framstilling-Laksevag-Gnr-122-Bnr-605-m-fl-Saeterdalen-gard-Reguleringsplan-Arealplan-ID-70170000",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2022/56712-60 Laksev\u00e5g, Gnr. 122, Bnr. 605 m.fl., S\u00e6terdalen g\u00e5rd, Reguleringsplan. Arealplan-ID 70170000 Hva saken gjelder: P\u00e5 vegne av Bj\u00f8rndal Utbygging fremmer Arkitektgruppen Cubus et forslag til detaljreguleringsplan for et omr\u00e5de i Laksev\u00e5g bydel. Planomr\u00e5det utgj\u00f8r om lag 8,5 daa og ligger ved krysset Bj\u00f8rndalsbrotet / Bj\u00f8rgeveien. Planforslaget legger til rette for 17 boenheter i form av 15 rekkehus i 3 etasjer og en tomannsbolig p\u00e5 S\u00e6terdalen g\u00e5rd, et tidligere g\u00e5rdsbruk som er nedlagt. To eldre driftsbygninger p\u00e5 eiendommen rives, mens v\u00e5ningshuset bevares. Figur 1: Til venstre: Planomr\u00e5dets beliggenhet avmerket i bl\u00e5tt. Til h\u00f8yre: planomr\u00e5det fra flyfoto. Planstatus: KPA 2018 avsetter planomr\u00e5det til ytre fortettingssone. Planomr\u00e5det overlapper delvis med reguleringsplan 19520000 som regulerer undergang under og gang- og sykkelvei langs fv. 557 Bj\u00f8rgeveien. Planen ble vedtatt 2019. Omr\u00e5det er regulert ved en eldre reguleringsplan (arealplan-ID 3370000) fra 1974. Planomr\u00e5det inng\u00e5r her i felt D1, et byggeomr\u00e5de for boliger i inntil 2 etasjer. Planprosessen og medvirkning Planforslaget ble lagt ut til offentlig ettersyn og sendt p\u00e5 h\u00f8ring v\u00e5ren 2022. Det kom 3 private merknader og 14 uttalelser fra offentlige h\u00f8ringsinstanser deriblant en innsigelse fra Statsforvalteren. Innspillene til planforslaget og endringene etter offentlig ettersyn er oppsummert i vedlagt merknads- og endringsskjema. 1 Innsigelsen fra Statsforvalteren gikk p\u00e5 at planforslaget bygger ned matjord, bryter ned sammenhengende gr\u00f8ntstruktur, beslaglegger areal som er viktig for barn og unge, legger til rette for utbygging i r\u00f8d og gul st\u00f8ysone og p\u00e5 et omr\u00e5de som ligger usentralt med tanke p\u00e5 kollektivtransport og senterstruktur. Innspillene gikk i hovedsak p\u00e5 trafikksikkerhet (myke trafikanter og kryssutforming), byggeh\u00f8yder og volum (solforhold), kulturmilj\u00f8 (g\u00e5rdstun m/v\u00e5ningshus og l\u00f8e) samt naturmangfold. Endringer etter offentlig ettersyn gikk p\u00e5 reduksjon i antall boenheter (fra 19 til 17) og av fotavtrykk (rekkehusene i vest), bedre ivaretagelse av gr\u00f8nne verdier og justert plangrense for \u00e5 sikre kobling til fortau langs Bj\u00f8rgeveien. Begrenset h\u00f8ring av endringene ble gjennomf\u00f8rt i februar / april 2024. Det kom 3 tilbakemeldinger fra h\u00f8ringsinstanser. H\u00f8ringsuttalelsene var positive, og Statsforvalteren trakk innsigelsen med bakgrunn i endringene. Figur 2: Plankart til venstre og illustrasjonsplan til h\u00f8yre. Fagetatens vurdering og anbefaling: Plan- og bygningsetaten (PBE) slutter seg til planforslagets hovedgrep og -form\u00e5l. Viktige tema i planprosessen har v\u00e6rt typologi, kulturminner, jordressurser, naturmangfold, uteoppholdsareal, st\u00f8y, myke trafikanter og nabohensyn. PBE anbefaler planforslaget vedtatt, men foresl\u00e5r \u00e5 supplere planens bestemmelser for \u00e5 sikre ivaretagelse av matjord og hensyn til hekkende fugler. 2 Planforslaget er i samsvar med KPA og regulerer til sm\u00e5husbebyggelse med en utnyttelsesgrad p\u00e5 mellom 80% og 110% BRA. Parkeringsdekningen og st\u00f8rrelse / kvalitet p\u00e5 utearealer er ogs\u00e5 i tr\u00e5d med KPA. Kulturminnemilj\u00f8 S\u00e6terdalen g\u00e5rd er nedlagt som g\u00e5rdsbruk. Eksisterende g\u00e5rdsbebyggelse best\u00e5r av v\u00e5ningshus m/tilbygg, l\u00f8e og garasje. V\u00e5ningshuset er oppf\u00f8rt 1903 som trebygg i to etasjer. Selv om huset har gjennomg\u00e5tt flere ombygninger og mistet en god del av sin autentisitet har det verneverdi og en viktig historiefortellende og identitetsskapende funksjon. Planforslaget legger opp til at v\u00e5ningshuset tilbakef\u00f8res i volum og uttrykk til en mer opprinnelig form, mens tilbygget p\u00e5 vestfasaden fra 1973 (fig 1, t.h.) rives. Dermed m\u00e5 v\u00e5ningshusets vestfasade bygges opp p\u00e5 nytt. Reguleringsbestemmelsene sikrer at det skal v\u00e6re godt samspill mellom de videref\u00f8rte fasadene og ny vestfasade. Eksisterende kvaliteter som malt trekledning og skifertak videref\u00f8res. Reguleringsplanen legger videre opp til at v\u00e5ningshuset kan f\u00e5 et nytt tilbygg mot s\u00f8r som trekkes noe vestover for at v\u00e5ningshuset kan fremst\u00e5r som et eget volum. L\u00f8sningen er utarbeidet sammen med Byantikvaren. V\u00e5ningshuset reguleres til H570 - Figur 3: V\u00e5ningshuset bevares hensynssone bevaring kulturmilj\u00f8. Driftsbygningen er en l\u00e5ve fra 1924. Den har 2 etasjer og l\u00e5vebro mot vest. Bygningen er i d\u00e5rlig stand og den er forutsatt revet i reguleringsplan 19520000 fra 2019. Planforslaget videref\u00f8rer riving av l\u00f8en. Bokvalitet, uteareal og arkitektur PBE fremhever at planforslaget legger opp til familieboliger med gode kvaliteter. Rekkehusene vender med inngangspartiet mot et felles bilfritt uteareal som inviterer til uformelle m\u00f8ter og trygg lek for barna. Uteanlegget ellers har tilbud for alle aldersgrupper. Det legges til rette for bevaring av skog, urban dyrking og et lekeareal som er universelt tilgjengelig. Reguleringsbestemmelsene setter krav til utforming av bebyggelsen, materialvalg og takform. Bebyggelsen skal i hovedsak utf\u00f8res i tre, ha saltak med m\u00f8neretning \u00f8st/vest og minimum 30 graders takvinkel. St\u00f8yutfordringen fra vegtrafikken er l\u00f8st gjennom plassering av bebyggelsen og st\u00f8yskjerm mot vei. Uteoppholdsarealene er i tr\u00e5d med krav om maksimalt st\u00f8yniv\u00e5 fastsatt i KPA 2018. Figur 4: V\u00e5ningshuset og gatetun (kilde: Cubus Arkitekter) 3 Figur 5: Snitt gjennom gatetunet sett mot \u00f8st (kilde: Cubus arkitekter) Naturmangfold og jordressurser PBE har vurdert om premissene i nml. \u00a7\u00a7 8-12 er fulgt opp gjennom planarbeidet. Det er utarbeidet en naturmangfoldrapport som konkluderer med at tiltaket i planomr\u00e5det ikke vil \u00f8ke den samlete belastningen for r\u00f8dlistete arter eller naturtyper. Avb\u00f8tende tiltak som bevaring av et fullvoksent furutre og bevaring av et leveomr\u00e5de for fugl og vilt (skog vest i planomr\u00e5det), ombruk av noe matjord og etablering av ny vegetasjon er innarbeidet i planforslaget. Planomr\u00e5det med skog og innmark har verdi som funksjonsomr\u00e5de for fugler. PBE anbefaler derfor at anleggsarbeidet utf\u00f8res utenom hekketid og foresl\u00e5r f\u00f8lgende bestemmelse: - Det tillates ikke anleggsarbeid i perioden i april til juni av hensyn til hekkende fugl. Norsk Landbruksr\u00e5dgiving har utarbeidet en rapport (datert 16.12.2020) om planforslagets konsekvenser for landbruk og jordvern. Innenfor planomr\u00e5det er om lag 4,1 daa klassifisert som jordbruksarealet i AR5-systemet. Jordsmonnet er sv\u00e6rt grunnlendt med stedvis fjell i dagen og har middels verdi som jordbruksareal. De samlete jordressursene innenfor planomr\u00e5det er vurdert til \u00e5 ha stor verdi. Konsekvensen av utbyggingen er i rapporten satt til minus 2, betydelig milj\u00f8skade, da jordressursene vil bli \u00f8delagt ved gjennomf\u00f8ring av tiltaket, jf rapporten. For \u00e5 ivareta jordvernhensyn er det n\u00f8dvendig \u00e5 ta vare p\u00e5 om lag 2000 m3 matjord som avb\u00f8tende tiltak. Rapporten anbefaler at mest mulig av denne jorden mellomlagres innenfor planomr\u00e5det og gjenbrukes til opparbeiding av hager og gr\u00f8ntareal. Ivaretagelse av matjorden er etter PBE sin vurdering ikke tilfredsstillende sikret i planforslaget og PBE foresl\u00e5r derfor \u00e5 supplere reguleringsbestemmelsen om matjord slik: - Matjord i tilsvarende mengde foresl\u00e5tt i jordressursrapporten datert 16.12.2020 skal gjenbrukes innenfor planomr\u00e5det. - Det skal settes av areal innenfor planomr\u00e5det for mellomlagring av matjord som skal gjenbrukes. Parkering Parkeringsdekning er p\u00e5 1,2 biler per bolig i tr\u00e5d med KPA 2018 og legger til rette for 1 parkeringsplass per boenhet samt 2 HC plasser og 1 plass for bes\u00f8kende. PBE vurderer frekvensen i kollektivtilbudet som god og vektlegger at flere viktige m\u00e5lpunkt som skole, barnehage og butikk ligger i gangavstand. Trafikk, avkj\u00f8rsel myke trafikanter Avkj\u00f8rselen til planomr\u00e5det fra Bj\u00f8rndalsbrotet har v\u00e6rt diskutert b\u00e5de med Bymilj\u00f8etaten (BME) og Vestland fylkeskommune (VLFK). Vegmyndighetene \u00f8nsket i utgangspunktet at avkj\u00f8rselen blir lokalisert lengre mot vest for \u00e5 unng\u00e5 at den kommer for n\u00e6rt avkj\u00f8ringspunktet p\u00e5 motsatt side av Bj\u00f8rndalsbrotet. BME har imidlertid akseptert planforslagets avkj\u00f8rselsl\u00f8sning tidlig i prosessen. De to ulike l\u00f8sningene er vurdert i trafikkanalysen som ligger ved saken. Analysen konkluderer med at avkj\u00f8rselen slik den er vist p\u00e5 plankartet vil fungere tilfredsstillende. Overlappende reguleringsplan fra 2019 (19520000) regulerer b\u00e5de gang- og sykkelvei langs fv 557 Bj\u00f8rgeveien og undergangen under denne, men planen er ikke realisert. 4 Planforslaget kobler seg til eksisterende fortau langs Bj\u00f8rgeveien. L\u00f8sningen er utarbeidet i dialog med Vestland fylkeskommune (VLFK) og vil ikke vanskeliggj\u00f8re gjennomf\u00f8ring av plan 19520000. Fordi den nye undergangen som er regulert i plan 1952000 er sv\u00e6rt ulik dagens undergang, er det i dialog med Bymilj\u00f8etaten (BME) funnet en midlertidig l\u00f8sning for o_KV2 inntil en ny undergang er bygd. PBE anser planforslaget for \u00e5 v\u00e6re godt tilpasset naboplanen og ivareta b\u00e5de myke trafikanter og bilister b\u00e5de f\u00f8r og etter realisering av g/s vei og undergang. \u00d8konomiske konsekvenser: Saken har ingen direkte \u00f8konomiske konsekvenser for Bergen kommune. Byr\u00e5dets vurdering og anbefaling/konklusjon: Byr\u00e5det er positiv til planforslagets hovedform\u00e5l. Det planlegges 17 familieboliger i gangavstand til daglige gj\u00f8rem\u00e5l og m\u00e5lpunkt som skole, barnehage og butikk. Etter byr\u00e5dets vurdering har plangrepet kvaliteter som gir gode oppvekstvilk\u00e5r for barn og unge og legger til rette for et godt, trygt og stabilt nabolag. Husene henvender seg med inngangspartiene mot et felles gatetun som inviterer til sosiale m\u00f8ter og gir tygge lekemuligheter. Byr\u00e5det \u00f8nsker \u00e5 fremheve spesielt at utearealene er planlagt med omtanke og at de er sv\u00e6rt varierte og kvalitetsfulle. De best\u00e5r av b\u00e5de av arealer som er opparbeidete i ulik grad og arealer som bevares med naturlig terreng, vegetasjon og skog. Bevaring av v\u00e5ningshuset og muligheter for urban dyrking refererer til tidligere g\u00e5rdsbruk og er med \u00e5 gi identitet og tilh\u00f8righet til boligomr\u00e5det. Dette im\u00f8tekommer KPA 2018 som tilsier at \u00abparsellhager og urban dyrking skal prioriteres der det er egnet for slik bruk\u00bb. Byr\u00e5det \u00f8nsker at ny bebyggelse skal utformes i tradisjonelt formspr\u00e5k slik det kommer frem under vedtakspunkt 1.B.iv: \u00abByggenes formspr\u00e5k og detaljering skal ta utgangspunkt i tradisjonelle g\u00e5rdshus, representert ved eksisterende v\u00e5ningshus. Takm\u00f8ner og gesims skal ikke ha former eller brudd som avviker fra tradisjonelle saltak.\u00bb Byr\u00e5det har i sin politiske plattform formulert m\u00e5lsetningen om \u00e5 ta vare p\u00e5 natur, landbruksarealer og matjord. G\u00e5rdsbruket p\u00e5 S\u00e6terdalen er nedlagt og ligger i dag inneklemt mellom bebyggelsen og veganlegget rundt. Norsk Landbruksr\u00e5dgivning anser det som lite sannsynlig at arealet igjen vil tas i bruk til jordbruksform\u00e5l om det ikke blir utbygd. Byr\u00e5det er positiv til en utbygging slik det er foresl\u00e5tt, men mener det er viktig at jordressursene ivaretas. Matjorden b\u00f8r gjenbrukes og kan med fordel benyttes innenfor planomr\u00e5det til gr\u00f8nne form\u00e5l som hageanlegg og urban dyrking. Byr\u00e5det ber derfor om at reguleringsbestemmelsene \u00a7 2.8.3. blir supplert slik PBE foresl\u00e5r og det kommer frem av vedtakspunkt 1.B.i.: \u00abMatjord i tilsvarende mengde foresl\u00e5tt i jordressursrapporten datert 16.12.2020 skal gjenbrukes innenfor planomr\u00e5det.\u00bb og vedtakspunkt 1.B.ii.: \u00abDet skal settes av areal innenfor planomr\u00e5det for mellomlagring av matjord som skal gjenbrukes.\u00bb Byr\u00e5det ber ogs\u00e5 under vedtakspunkt 1.B.v. om at rapporten fra Norsk Landbruksr\u00e5dgiving datert 16.12.2020 listes opp i planbestemmelsene under dokumenter som er retningsgivende. 5 Byr\u00e5den har lagt merke til at skogen vest i planomr\u00e5det er leveomr\u00e5det for r\u00f8dlistete fugl og ber om at anleggsvirksomheten tar hensyn til hekkeperioden til disse. Byr\u00e5der st\u00f8tter derfor PBE sin anbefaling til om ny reguleringsbestemmelse og foresl\u00e5r en ny bestemmelse (\u00a7 2.5.2) slik det kommer frem under vedtakspunkt 1.B.iii.: \u00abDet tillates ikke anleggsarbeid i perioden i april til juni av hensyn til hekkende fugl.\u00bb Arealet ved innkj\u00f8rselen er forbeholdt fellesparkering for biler og renovasjon m/nedgravde bunnt\u00f8mte containere. Parkeringsanlegget best\u00e5r av innend\u00f8rs (11 plasser) og utend\u00f8rs (9 plasser) parkering. Parkeringsdekningen er i tr\u00e5d med KPA og legger opp til 1,2 plasser per bolig. Byr\u00e5det verdsetter at 2 av plassene utformes som HC plasser og \u00e9n av plassene reserveres for bes\u00f8kende. Det er positivt at gatetunet mellom husrekkene utf\u00f8res med kj\u00f8rbart dekke slik at det er mulig kj\u00f8re frem til inngangene med bl.a. flytte-/ beredskapsbiler. Byr\u00e5det ber avslutningsvis om \u00e5 rette noen formelle tekstlige feil i reguleringsbestemmelsene f\u00f8r kunngj\u00f8ringen. - Under \u00a7 2.8.2: feil henvising til punkt 2.2. Rettes til: punkt 2.3 - Under \u00a7 3.1.1.1.a og \u00a7 3.1.1.2.a heter det: \u00abDet skal etableres minimum 752 uteoppholdsareal ...\u00bb. Rettes til: 75 m2 Begrunnelse for framleggelse til bystyret: Etter plan- og bygningsloven (2008) \u00a7 3-3, 2. ledd ligger det til bystyret selv \u00e5 vedta reguleringsplan, jf. 12-12. Utvalg for milj\u00f8 og byutvikling skal gi innstilling i saken. Byr\u00e5det innstiller til bystyret \u00e5 fatte f\u00f8lgende vedtak: 1. I medhold av plan- og bygningsloven \u00a7\u00a7 12-12, jf. 12-11, vedtas f\u00f8lgende forslag til detaljregulering: A. Laksev\u00e5g. Gnr 122, bnr 605 m.fl., S\u00e6terdalen g\u00e5rd, arealplan-ID 70170000 vist p\u00e5 plankart sist datert 11.09.2024. B. Tilh\u00f8rende bestemmelser sist datert 01.10.2024 med f\u00f8lgende endringer: i. \u00a7 2.8.3 suppleres: Matjord tilsvarende mengde foresl\u00e5tt i jordressursrapport, datert 16.12.2020 skal gjenbrukes innenfor planomr\u00e5det. ii. \u00a7 2.8.3 suppleres: Det skal settes av areal innenfor planomr\u00e5det for mellomlagring av matjord som skal gjenbrukes. iii. Ny bestemmelse \u00a7 2.5.2: Det tillates ikke anleggsarbeid i perioden april til juni av hensyn til hekkende fugl. iv. Ny bestemmelse 2.3.2: Byggenes formspr\u00e5k og detaljering skal ta utgangspunkt i tradisjonelle g\u00e5rdshus, representert ved eksisterende v\u00e5ningshus. Takm\u00f8ner og gesims skal ikke ha former eller brudd som avviker fra tradisjonelle saltak. 6 v. Jordressursrapport datert 16.12.2020 listes opp under reguleringsbestemmelsenes dokumenter som er retningsgivende. vi. Tekstlige feil i reguleringsbestemmelsene slik p\u00e5pekt under byr\u00e5dets vurdering rettes opp. 2. Plandokumentene skal oppdateres i henhold til bystyrets vedtak f\u00f8r kunngj\u00f8ring av reguleringsplanen. Dato: 3. desember 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagnotat datert 14.10.2024 med f\u00f8lgende vedlegg: 1. Plankart, datert 11.09.2024 2. Bestemmelser, datert 01.10.2024 3. Planbeskrivelse datert 20.08.2024 4. Merknadsskjema offentlig ettersyn, datert 31.10.2023 5. Merknadsskjema begrenset h\u00f8ring, datert 01.10.2024 6. Illustrasjonsplan, datert 29.04.204 7. Perspektiver, datert 24.08.2023 8. Snitt, datert 24.08.2024 9. Sol- og skyggeillustrasjoner, datert 21.08.2024 10. ROS-analyse, datert 10.12.2024 11. VA-rammeplan, datert 22.01.2021 12. Renovasjonsteknisk plan, datert 12.10.2021 13. Uttale til VA-rammeplan, datert 23.02.2021 14. Uttale til renovasjonsteknisk plan, datert 21.10.2021 15. St\u00f8yrapport, datert 18.12.2021 16. Arkeologisk rapport, datert 31-2021 17. Kulturminnedokumentasjon, datert 14.10.2022 18. Notat vurdering av naturmangfold, datert 07.07.2023 19. Klimagassregnskap, datert 20.12.2021 20. Konsekvensar for landbruk og jordvern, datert 16.12.2020 21. Vurdering av omr\u00e5destabilitet, datert 06.07.2023 22. Trafikkanalyse, datert 18.12.2021 7 "
}