{
  "dokument_id": "21e8eb20-a2a8-519e-9093-eaaedecfbff8",
  "doc_type": "case_attachment",
  "kommune": 4601,
  "tittel": "Laksev\u00e5g gnr 137 bnr 149 Stiaberget 122. Klagebehandling - avsl\u00e5tt s\u00f8knad om tilbygg til bolig",
  "url": "https://bergen.kommune.no/politikere-utvalg/api/fil/bk360/10496720/Laksevag-gnr-137-bnr-149-Stiaberget-122-Klagebehandling-avslatt-soknad-om-tilbygg-til-bolig",
  "tekst": " Byr\u00e5d for byutvikling Fullmaktssak /24 Saksframstilling V\u00e5r referanse: 2024/49101-4 Laksev\u00e5g gnr 137 bnr 149 Stiaberget 122. Klagebehandling - avsl\u00e5tt s\u00f8knad om tilbygg til bolig Hva saken gjelder: Saken gjelder klage p\u00e5 avsl\u00e5tt s\u00f8knad om oppf\u00f8ring av tilbygg til bolig. Det ble gitt avslag p\u00e5 s\u00f8knad om tilbygg til bolig i vedtak datert 26.02.2024, begrunnet i at tiltaket ikke oppfylte krav til visuelle kvaliteter, jf. pbl. \u00a7 29-2. Avslaget ble p\u00e5klaget av ansvarlig s\u00f8ker, Julian Kobus Arkitektkontor, den 13.03.2024. Tiltakshaver er Mariusz Piotr Wieczorek. Eiendommen er omfattet av reguleringsplan for Laksev\u00e5g. Gnr 137 bnr 5 mfl., Breivik (planid: 3275500), vedtatt 1978. Omr\u00e5det er lagt til bolig. I kommuneplanens arealdel (KPA 2018), vedtatt 19.06.2019, er eiendommen lagt til \u00f8vrig byggesone. Det vises til avslagsvedtaket \u00a7 3.1 for utfyllende planstatus. I avslagsvedtaket er det lagt til grunn at tiltaket krever dispensasjon fra reguleringsplanbestemmelsene \u00a7 3, om takform. I fagnotatet er det vurdert at tiltaket krever dispensasjon fra kommuneplanbestemmelsene \u00a7 3.1, plankrav. Det er supplert s\u00f8knader om dispensasjon i klageomgangen. Ansvarlig s\u00f8ker opplyser at det er gjennomf\u00f8rt nabovarsling i samsvar med pbl. \u00a7 21-3, og at det ikke er mottatt merknader. Klage: Klager ber om at vedtaket blir gjort om, slik at tillatelse blir gitt som oms\u00f8kt. Klager presiserer at tilbygget har 15 m2 BRA, totalt 24 m2 inkludert overbygget areal. Formen som er valgt er sv\u00e6rt n\u00f8ytral, og passer til utvidelse av eksisterende boliger, spesielt med skr\u00e5 tak. Tilbygget underordner seg eksisterende bygg i h\u00f8yde og volum, og har samme h\u00f8yde som eksisterende gesims. Eksisterende fasade er sv\u00e6rt uryddig. Tilbygget f\u00f8rer til forbedring, og i alle fall ikke forverring. Tilbygget er plassert p\u00e5 s\u00f8yler, noe som er n\u00f8dvendig da det ikke er \u00f8nske om \u00e5 utvide kjelleretasjen. Det er flere typer tak i omr\u00e5det, og tilbygget skiller seg ikke ut og passer godt til nabolaget. Klager anf\u00f8rer ogs\u00e5 at reguleringsplanen \u00e5pner for flatt tak, slik at dispensasjon ikke er n\u00f8dvendig. Klager viser ogs\u00e5 til andre eksempler fra Bergen hvor lignende l\u00f8sning er godkjent. Det vises til komplett klage. Fagetatens vurdering og anbefaling: Plan- og bygningsetaten som fagetat har vurdert klagen, og anbefaler at den ikke tas til f\u00f8lge. Fagetaten er enig i klagers anf\u00f8rsel om at bygningsmyndigheten \u00abkan\u00bb tillate flate tak, og vurderingen skjer i tr\u00e5d med reglene i pbl. \u00a7 29-2 om visuelle kvaliteter. Fagetaten viser til vurderingene i avslagsvedtaket, og kan ikke se at klagen tilf\u00f8rer noe nytt som gir grunn til \u00e5 1 endre denne konklusjonen. Man mener eiendommen/boligen t\u00e5ler en utvidelse, men at tiltaket m\u00e5 omprosjekteres og tilpasses eksisterende bolig p\u00e5 en bedre m\u00e5te. Fagetaten kan ikke se at det er gjort usaklig forskjellsbehandling, og vurderer at tiltaket krever dispensasjon fra plankrav. Det vises ellers til komplett fagnotat. Byr\u00e5dens vurdering og konklusjon: Byr\u00e5den har vurdert klagen og kommet til at denne kan tas til f\u00f8lge. Plankrav Fagetaten har lagt til grunn at tiltaket krever dispensasjon fra plankrav i KPA 2018. Bestemmelsene til KPA 2018 \u00a7 3.1 sier: \u00abTiltak etter pbl \u00a7 20-1 bokstav a, d, g, k, og l skal inng\u00e5 i reguleringsplan vedtatt med hjemmel i plan- og bygningsloven av 1985 eller nyere lov.\u00bb Gjeldende reguleringsplan er fra 1978, og et tilbygg er et tiltak etter pbl. \u00a7 20-1 bokstav a). Det er dermed i utgangspunktet plankrav i dette omr\u00e5det. I \u00a7 3.3 er det listet tiltak som \u00abkan\u00bb unntas fra plankravet, og \u00a7 3.3.2 nevner \u00abTiltak i \u00f8vrig byggesone (\u00a7 26.5) som samsvarer med kommuneplanens arealdel for \u00f8vrig.\u00bb Tiltaket er i tr\u00e5d med bestemmelse om grad av utnytting (maks 45 %-BRA, tiltaket gir en utnyttelsesgrad p\u00e5 22 %-BRA), og byggeh\u00f8yden p\u00e5 tilbygget er lik gesimsh\u00f8yde p\u00e5 eksisterende bygg. Plassering p\u00e5 s\u00f8yler gir minimalt terrenginngrep, og det er ikke noe som tyder p\u00e5 at omkringliggende boliger vil tape sol eller utsikt. Tiltaket kommer ikke i konflikt med avstand til vei, eller andre bestemmelser i kommuneplanens arealdel. Byr\u00e5den finner at tiltaket er i samsvar med kommuneplanens arealdel for \u00f8vrig, og at det \u00abkan\u00bb gis unntak fra plankrav. Byr\u00e5den velger \u00e5 bruke det frie skj\u00f8nnet til \u00e5 gi unntak fra plankrav, jf. bestemmelsene til KPA 2018 \u00a7 3.3.2. Takform Byr\u00e5den viser til fagetatens vurdering av reguleringsplanbestemmelsene, og tiltrer denne. Bygningsmyndigheten \u00abkan\u00bb gi tillatelse til flate tak, og vurderingen av om disse skal tillates beror p\u00e5 en vurdering av tiltakets visuelle kvaliteter. Tiltaket krever ikke dispensasjon fra reguleringsplanbestemmelsene. Visuelle kvaliteter I avslagsvedtaket er det vist til at tilbygg p\u00e5 naboeiendommen er utf\u00f8rt i samme stil og med sadeltak, som eksisterende bolig. Det vises til at tilbygg med flatt tak underst\u00f8ttet med s\u00f8yler fremst\u00e5r uheldig og bygger ned boligens enkle uttrykk. Byr\u00e5den er enig i at det er et stort antall tilbygg p\u00e5 tomannsboligen sett i sammenheng, noe som kan framst\u00e5 uryddig. At det allerede er bygget ut uten en helhetlig plan, er ikke et argument for \u00e5 forverre situasjonen med ytterligere tilbygg uten \u00e5 se bygget i sammenheng. I denne saken ser byr\u00e5den likevel ikke oms\u00f8kte tilbygg som en forverring av situasjonen, men en best mulig plassering av tilbygg p\u00e5 en eiendom med utfordrende topografi. Eksisterende bolig ligger p\u00e5 en h\u00f8yde, og er iht. tegninger delvis underbygget med kjeller. Det er opplyst i s\u00f8knaden at det ikke er \u00f8nskelig \u00e5 utvide kjelleretasjen, og tilbygg m\u00e5 da n\u00f8dvendigvis plasseres p\u00e5 s\u00f8yler grunnet terrenget. Terrenget vil ogs\u00e5 gj\u00f8re at s\u00f8ylene blir mer \u00abskjult\u00bb enn om bygget stod p\u00e5 flatt terreng. 2 Figur 1 - Bilde hentet fra Google Street View. S\u00f8r-- og vestside er synlig Hva gjelder takform, viser byr\u00e5den til at det ikke er en enhetlig utforming i omr\u00e5det. Klager har vist til eksempler som ligger relativt langt unna, men byr\u00e5den viser til \u00d8stre Stiaberget 82-88, som ligger ca. 150 meter i luftlinje unna oms\u00f8kte eiendom. Disse byggene er f\u00f8rt opp med flatt tak. Det er ikke eksempler p\u00e5 bygg med skr\u00e5tak og tilbygg med flatt tak i det umiddelbare n\u00e6romr\u00e5det, men det er ulike takformer i n\u00e6romr\u00e5det til oms\u00f8kte eiendom. Fagetaten har vist til at eiendommen t\u00e5ler tilbygg, noe byr\u00e5den er enig i. N\u00e5r det gjelder mulighet for omprosjektering, vises det til at eiendommens topografi gj\u00f8r tilbygg utfordrende med mindre man vil utvide kjelleren. Et tilbygg til hovedetasjen vil alltid skape utfordringer med \u00e5 tilpasse takform til eksisterende tak, da en forlengelse av eksisterende skr\u00e5tak vil gi ulik vinkel p\u00e5 \u00f8st- og vestfasade (og bare p\u00e5 en av to boenheter). Et tilbygg med flatt tak vil etter byr\u00e5dens vurdering gi tilbygget de kvaliteter det trenger, samt v\u00e6re det beste valget hva gjelder visuelle kvaliteter. Byr\u00e5den viser til at man oppn\u00e5r flere fordeler med \u00e5 bygge p\u00e5 eksisterende bygg, som at dette gir bedre bokvalitet og mulighet for et ekstra soverom, noe som gj\u00f8r det til en bedre familiebolig. Dagens bolig er ikke spesielt stor, og tilbygget er av beskjeden st\u00f8rrelse. Samlet sett er man ogs\u00e5 godt innenfor tillatt utnyttelsesgrad for eiendommen. Sett opp mot dette vurderes det som uforholdsmessig \u00e5 nekte et tilbygg p\u00e5 15 m2 BRA grunnet visuelle kvaliteter knyttet til takform. Byr\u00e5den finner at tiltaket har gode visuelle kvaliteter b\u00e5de i seg selv og i forhold til dets funksjon og dets bygde og naturlige omgivelser og plassering, jf. pbl. \u00a7 29-2. Vedtakskompetanse: Byr\u00e5d for byutvikling har generell myndighet til \u00e5 fatte beslutninger som ikke er av prinsipiell betydning, jf. byr\u00e5dssak 1282/23. Alle beslutninger som er av prinsipiell betydning legges frem for byr\u00e5det. Byr\u00e5d for byutvikling fatter f\u00f8lgende vedtak: 1. Med hjemmel i forvaltningsloven \u00a7 33 andre avsnitt oppheves Plan- og bygningsetatens vedtak datert 26.02.2024. 3 2. Det gis unntak fra plankrav, jf. KPA 2018 \u00a7 3.3.2, jf. \u00a7 3.3. 3. Med hjemmel i plan- og bygningsloven \u00a7 20-3, jf. \u00a7 20-1, gis det rammetillatelse til oppf\u00f8ring av tilbygg p\u00e5 til sammen 24 m2 BRA, som oms\u00f8kt. Tiltaket skal plasseres i samsvar med innsendt situasjonsplan og tillatelser fra nabo til plassering n\u00e6rmere nabogrensen enn 4 meter. 4. Det overlates til Plan- og bygningsetaten \u00e5 utferdige den endelige tillatelsen og foreta en vurdering av n\u00f8dvendige vilk\u00e5r. 5. Klagen tas til f\u00f8lge. Dato: 7. mai 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: 1. Fagnotat datert 26.03.2024 med f\u00f8lgende vedlegg: a. Oversiktskart som lokaliserer tiltaket i forhold til omgivelser b. Oversiktsfoto som supplement til oversiktskart c. Situasjonsplan d. Tegninger e. S\u00f8knad f. Vedtak av 26.02.2024 g. Klage 2. Tilleggsopplysninger til klage a. S\u00f8knad om dispensasjon og unntak fra plankrav 4 "
}