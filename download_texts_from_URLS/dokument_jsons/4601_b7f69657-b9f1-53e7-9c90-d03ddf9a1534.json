{
  "dokument_id": "b7f69657-b9f1-53e7-9c90-d03ddf9a1534",
  "doc_type": "case_presentation",
  "kommune": 4601,
  "tittel": "Endring av retningslinjer for tilskudd til klima- og milj\u00f8tiltak",
  "url": "https://bergen.kommune.no/politikere-utvalg/api/fil/bk360/9954477/Framstilling-Endring-av-retningslinjer-for-tilskudd-til-klima-og-miljotiltak",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/12297-5 Endring av retningslinjer og kriterier for tildeling av tilskudd til klima- og milj\u00f8tiltak Hva saken gjelder: Saken gjelder forslag til endringer i retningslinjer og kriterier for tildeling av tilskudd til klima- og milj\u00f8tiltak I sak 123/20 \u00abRetningslinjer og kriterier for tildeling av tilskudd innen klima- og milj\u00f8feltet,\u00bb behandlet i m\u00f8te den 22.04.2020, vedtok bystyret at f\u00f8lgende retningslinjer og tildelingskriterier for tilskudd til klima- og milj\u00f8tiltak i Bergen kommune skulle gjelde fra og med 2020: \u2022 M\u00e5lgruppe - Lag og foreninger. \u2022 Form\u00e5l - Tilskudd til klima- og milj\u00f8tiltak i Bergen kommune skal medvirke til milj\u00f8vennlig og b\u00e6rekraftig utvikling i Bergen. \u2022 Kriterier/Vilk\u00e5r - Prosjekter som st\u00f8tter opp under m\u00e5lene i Bergen kommunes klima- og energihandlingsplan vil bli prioritert. Det gis ikke st\u00f8tte til prosjekt eller tiltak som Enova gir st\u00f8tte til. \u2022 Informasjon om muligheten for \u00e5 s\u00f8ke st\u00f8tte vil bli gitt via kommunens nettsider og annonsering. \u2022 Tilskudd til klima- og milj\u00f8tiltak avgj\u00f8res av byr\u00e5det. Klimaetaten har hatt ansvaret for \u00e5 forvalte tilskuddet, og har \u00e5rlig levert en innstilling om fordeling av tilgjengelige midler til byr\u00e5det. Klimaetaten foresl\u00e5r \u00e5 gj\u00f8re endringer og forenklinger i utformingen av retningslinjene og kriteriene for perioden 2024-2027. H\u00f8sten 2023 inviterte Klimaetaten til en frokostsamling for alle akt\u00f8rene som mottok klima- og milj\u00f8tilskudd innev\u00e6rende \u00e5r. Tilskuddsmottakerne fikk anledning til \u00e5 komme med skriftlige innspill p\u00e5 hvorvidt innretningen av tilskuddsordningen var hensiktsmessig for \u00e5 st\u00f8tte opp under deres klima- og milj\u00f8tiltak. Disse innspillene inng\u00e5r i fagetatens vurderinger. Fagetatens vurdering og anbefaling: Klimaetaten foresl\u00e5r \u00e5 gj\u00f8re noen endringer og forenklinger i retningslinjene og tildelingskriteriene, som vil gj\u00f8re tilskuddsordningen mer oversiktlig og forutsigbar for de som s\u00f8ker. Samtidig foresl\u00e5s det at retningslinjene knyttes tettere opp mot vedtatte politiske m\u00e5lsettinger. Bystyret vedtok 25.01.2023 i sak 11/23 \u00abGr\u00f8nn strategi \u2013 Klimastrategi for Bergen 2022 \u2013 2030\u00bb, som oppdaterte og skjerpet kommunens klimam\u00e5l. Endringene vil i noen tilfeller medf\u00f8re mindre realitetsendringer. Disse belyses n\u00e6rmere nedenfor. Forslaget vil imidlertid ikke inneb\u00e6re endringer i tilskuddsordningens helhetlige profil, som er tiltenkt videref\u00f8rt uendret. 1 1. Form\u00e5lsbestemmelse Gjeldede retningslinjer har f\u00f8lgende form\u00e5lsbestemmelse: \u00abTilskudd til klima- og milj\u00f8tiltak i Bergen kommune skal medvirke til milj\u00f8vennlig og b\u00e6rekraftig utvikling i Bergen.\u00bb Slik Klimaetaten vurderer det har beskrivelsen av form\u00e5let har fungert godt etter sin hensikt, og har resultert i en god bredde av s\u00f8kere og ulike typer prosjekter. Prosjektene omhandler alt fra undervisning om marin fors\u00f8pling, donorbyggregister for ombruk i bygg- og anleggsn\u00e6ringen, klesbytting og reparasjonsverksteder, naturkunnskap i friluftslivsaktiviteter, vegetarmatfestival, m.m. Figuren under (figur 1) viser en fordeling av midler (kr) per kategori blant prosjektene som fikk tildelt st\u00f8tte i 2023. Klimaetaten anbefaler at form\u00e5let videref\u00f8res, men \u00f8nsker \u00e5 tydeliggj\u00f8re form\u00e5let med tilskuddsordningen ved knytte den til kommunens skjerpede klimam\u00e5lsettinger i Gr\u00f8nn strategi. Den nye strategien representerer en bredere forst\u00e5else av hva som er n\u00f8dvendig i lokal klimaomstilling, blant annet ved at hensynet til \u00e5 sirkulere ressursene, bevare naturen og forberede for endring likestilles med hensynet til \u00e5 kutte direkte utslipp. I tillegg er det vesentlig at klimaomstillingen er rettferdig, og at vi gjennom dialog, medvirkning og samskaping kan oppn\u00e5 engasjement og aksept for n\u00f8dvendige endringer. Strategien kan p\u00e5 den m\u00e5ten danne utgangspunkt for ytterligere bredde og mangfold av klima- og milj\u00f8tiltak som settes i gang i Bergen. 2. Definisjon av m\u00e5lgruppe M\u00e5lgruppen for tilskuddsordningen har i retningslinjene v\u00e6rt definert som \u00abLag og foreninger\u00bb. Hovedandelen s\u00f8kere fra de siste fire \u00e5rene har ogs\u00e5 v\u00e6rt registrert som lag/forening i Br\u00f8nn\u00f8ysundregisteret. Det har imidlertid ogs\u00e5 kommet inn s\u00f8knader fra enkelte andre akt\u00f8rer, for eksempel Stiftelsen Lystg\u00e5rden, Norsk klimastiftelse og Raftostiftelsen (stiftelser), samt Bergen internasjonale filmfestival, Bioregion Institute og Fremtenkt (aksjeselskap). Denne typen akt\u00f8rer har s\u00f8kt om klima- og milj\u00f8tiltak som gagner allmennheten p\u00e5 lik linje med lag og foreninger, og har derfor f\u00e5tt innvilget st\u00f8tte gitt at tiltaket oppfyller de 2 \u00f8vrige kriteriene. Samtidig er det uheldig at slike skj\u00f8nnsmessig unntak ikke har v\u00e6rt tydelig spesifisert i utlysningsteksten. Klimaetaten anbefaler derfor en spesifisering av m\u00e5lgruppen for tilskuddsordning til klima- og milj\u00f8tiltak, der ideelle stiftelser og aksjeselskap inkluderes. Dette vil b\u00e5de tydeliggj\u00f8re profilen til tilskuddsordningen, samt gj\u00f8re det mer forutsigbart for b\u00e5de s\u00f8kere og saksbehandlere hvem som er kvalifiserte til \u00e5 motta st\u00f8tte. 3. Presisering av vilk\u00e5r for \u00e5 motta tilskudd I gjeldende tilskuddsordning er vilk\u00e5rene at: \u00abProsjekter som st\u00f8tter opp under m\u00e5lene i Bergen kommunes klima og energihandlingsplan vil bli prioritert. Det gis ikke st\u00f8tte til prosjekt eller tiltak som Enova gir st\u00f8tte til\u00bb. Vilk\u00e5rene har p\u00e5 lik linje med tilskuddsordningens form\u00e5l i stor grad fungert godt etter gitt hensikt, men de er vage og upresise. I praksis viser det seg at flere s\u00f8knader om klima- og milj\u00f8tilskudd i realiteten minner veldig om st\u00f8tte til driftskostnader. Selv om det har v\u00e6rt spesifisert at tiltaket skal ha en tydelig m\u00e5lsetning, kan tiltaket fremst\u00e5 som mer generelle tematiske satsingsomr\u00e5der s\u00f8kerorganisasjonen allerede arbeider med. I slike tilfeller er det ogs\u00e5 vanlig at den st\u00f8rste kostnaden det s\u00f8kes st\u00f8tte til er l\u00f8nnskostnader. Det kunne derfor v\u00e6rt aktuelt \u00e5 fastsl\u00e5 at klima- og milj\u00f8tilskudd ikke skal kunne brukes til l\u00f8nnskostnader, og p\u00e5 den m\u00e5ten f\u00e5 et tydeligere skille mellom st\u00f8tte til drift og administrasjon (tilskudd til milj\u00f8organisasjoner) og st\u00f8tte til konkrete klima- og milj\u00f8tilskudd. Men frivilligheten har gitt tydelig uttrykk for at det er n\u00f8dvendig \u00e5 kunne avsette personressurser som kan lede og koordinere prosjektene. Klimaetaten anbefaler derfor at klima- og milj\u00f8tilskudd fortsatt kan benyttes til l\u00f8nnskostnader, men at det m\u00e5 fremkomme tydelig i s\u00f8knaden at midlene skal g\u00e5 til et konkret prosjekt. Det b\u00f8r ogs\u00e5 i vurderingen av s\u00f8knadene stilles noe strengere krav til vurderingen av hva som inng\u00e5r i et prosjekt eller tiltak, derav en tydelig m\u00e5lsetning, m\u00e5lgruppe og tidsramme. For at ordningen i st\u00f8rre grad skal v\u00e6re tilpasset organisasjonenes behov, b\u00f8r gjennomf\u00f8ringsperioden forlenges til 2 \u00e5r for st\u00f8rre prosjekter. Det har ikke v\u00e6rt noen begrensninger for hvor mange prosjekter hver organisasjon kan motta st\u00f8tte til. Resultatet er at enkelte organisasjoner mottar st\u00f8tte til sv\u00e6rt mange prosjekter. I 2023 ble det for eksempel gitt st\u00f8tte til 37 prosjekter fordelt p\u00e5 28 organisasjoner. \u00c9n av disse 28 organisasjonene mottok st\u00f8tte til 6 hele prosjekter. Antall innkommende s\u00f8knader de siste \u00e5rene har ogs\u00e5 \u00f8kt betydelig, fra 35 s\u00f8knader i 2021 til 57 s\u00f8knader i 2023. Dette gj\u00f8r prioriteringen mellom s\u00f8knadene utfordrende. Klimaetaten anbefaler derfor \u00e5 begrense antallet prosjekter hver organisasjon kan motta st\u00f8tte til. En slik begrensning vil kunne bidra til tydeligere m\u00e5lsetninger, m\u00e5lgruppe og tidsramme for prosjektene (jf. skillet mellom prosjekt og drift). Videre vil det kunne bidra til \u00e5 sikre prosjekter av h\u00f8y innholdsmessig kvalitet, og dermed ogs\u00e5 st\u00f8rre gjennomslagskraft og klima- og milj\u00f8gevinst. I tillegg vil en slik begrensing sikre at bredden av akt\u00f8rer som mottar st\u00f8tte kan ivaretas, ogs\u00e5 dersom \u00f8kningen i antall s\u00f8kere fortsetter. 4. Saksbehandling etter tilskuddsordningen og delegasjon av myndighet Ettersom antall s\u00f8knader har \u00f8kt betydelig de siste \u00e5rene, har det v\u00e6rt n\u00f8dvendig \u00e5 utarbeide prioriteringskriterier for tilskuddsordningen. I 2023 ble det for eksempel s\u00f8kt om over tre ganger s\u00e5 mye som tilskuddspotten, med en s\u00f8kesum p\u00e5 13.211.389 kr av 3 4.205.000 kr tilgjengelige midler. Prioriteringskriteriene spesifiserer hva som vektlegges ved prioritering av alle kvalifiserte s\u00f8knader. Klimaetaten mener det er behov for \u00e5 sikre fleksibilitet og handlingsrom i forvaltningen av tilskuddsordningen, og ser behov for \u00e5 formalisere denne praksisen. Derfor foresl\u00e5s det at byr\u00e5det avgj\u00f8r hvordan tilskuddsordningen administreres og saksbehandles innenfor de overordnede rammene. Dette inneb\u00e6rer blant annet \u00e5 utarbeide kriterier for prioritering av s\u00f8knader, retningslinjer for saksbehandling og rapportering, samt generelle administrative vurderinger. Det foresl\u00e5s ogs\u00e5 en delegasjonsadgang av administrasjon og saksbehandling til byr\u00e5dets underliggende organer. Hensikten med forslaget er ikke \u00e5 \u00e5pne for endringer av ordningens profil eller innhold, men \u00e5 sikre fleksibilitet og handlingsrom innenfor de overordnende retningslinjene. Etter gjeldende prosess vurderer Klimaetaten s\u00f8knadene som kommer inn innen en gitt frist og lager en innstilling (fagnotat) om hvordan midlene skal fordeles mellom s\u00f8kerne som tilfredsstiller kriteriene. Fagnotatet forberedes for politisk behandling av byr\u00e5dsavdelingen og endelig vedtak fattes av byr\u00e5det. Denne prosessen forlenger saksbehandlingstiden betraktelig. S\u00f8knadsfristen har tidligere v\u00e6rt 1. mars, og endelig vedtak har i perioden 2020-2023 blitt fattet senest 2. juli. Deretter m\u00e5 s\u00f8knadene behandles i kommunens saksbehandlingsverkt\u00f8y. Utbetalingen m\u00e5 videre godkjennes av leder og \u00f8konomiansvarlig. Resultatet er at det kan ta opptil et halvt \u00e5r f\u00f8r akt\u00f8rene f\u00e5r utbetalt st\u00f8tten. En stor del av tilskuddsmottakerne har uttrykt stor misn\u00f8ye med den lange behandlingstiden, og mener dette f\u00e5r vesentlige ulemper for gjennomf\u00f8ringen av prosjektene. Dette gjelder s\u00e6rlig sesongbaserte tiltak som gjennomf\u00f8res p\u00e5 sommerhalv\u00e5ret. Politisk behandling av fordelingen kan v\u00e6re positiv i den forstand at politikerne f\u00e5r eierskap til de ulike organisasjonene som mottar st\u00f8tte. Samtidig fordeles midlene etter retningslinjer som er vedtatt av bystyret, og fordelingen burde dermed likefullt kunne anses som en administrativ oppgave. Dette er ogs\u00e5 praksisen for en rekke andre tilskuddsordninger i regi av Bergen kommune. I perioden 2020-2023 var det ingen forskjeller mellom innstillingen utarbeidet av Klimaetaten og vedtaket som har blitt fattet av byr\u00e5det, noe som viser at fagetatens vurderinger har v\u00e6rt i tr\u00e5d med de politiske f\u00f8ringene. Klimaetaten anbefaler derfor \u00e5 fjerne den politiske behandlingen av fordeling av klima- og milj\u00f8tilskudd. Ettersom fordelingen foretas etter retningslinjer som vedtas politisk, m\u00e5 fordelingen kunne anses som en administrativ oppgave. En slik endring vil for det f\u00f8rste kunne sikre st\u00f8rre grad av effektivitet, og dermed frigj\u00f8re ressurser og kapasitet i forvaltningen. Endringen vil ogs\u00e5 kunne gi \u00f8kt forutsigbarhet ovenfor s\u00f8kerne. Klimaetaten anbefaler p\u00e5 denne bakgrunn at de foresl\u00e5tte endringene i tilskuddsordningen for milj\u00f8organisasjoner vedtas. \u00d8konomiske konsekvenser: Ingen \u00f8konomiske konsekvenser. Byr\u00e5dets vurdering og anbefaling/konklusjon: Byr\u00e5det viser til Klimaetatens fagnotat datert 24. januar 2024, og slutter seg i hovedsak til de vurderinger og konklusjon som fremkommer der. Byr\u00e5det vil forel\u00f8pig beholde behandlingen av fordeling av klima- og milj\u00f8tilskudd. Byr\u00e5det mener at det er viktig at kommunen legger til rette for \u00e5 n\u00e5 klimam\u00e5lene for 2030. Tilskuddsordningen for klima- og milj\u00f8tiltak vil bidra til \u00e5 l\u00f8fte frivilliges innsats, som igjen kan gi nye id\u00e9er og l\u00f8sninger for hvordan Bergen kan bli et lavutslippssamfunn. 4 Byr\u00e5det viser til endringene i tilskuddsordningen som er foresl\u00e5tt av Klimaetaten. Byr\u00e5det foresl\u00e5r at f\u00f8lgende retningslinjer og tildelingskriterier for tilskudd til klima- og milj\u00f8tiltak i Bergen kommune gjelder fra 2024: Form\u00e5l Form\u00e5let med klima- og milj\u00f8tilskudd er \u00e5 st\u00f8tte opp under tiltak som bidrar til \u00e5 n\u00e5 m\u00e5lene i Gr\u00f8nn strategi \u2013 Klimastrategi for Bergen 2022-2030. Bergen skal v\u00e6re et lavutslippssamfunn i 2030 ved \u00e5: \u2022 redusere de direkte utslippene s\u00e5 mye som mulig, \u2022 redusere ressursbruken og utvikle en sirkul\u00e6r \u00f8konomi, \u2022 ivareta og styrke naturen i m\u00f8te med klimaendringene, \u2022 og tilpasse oss klimaendringene og omstille samfunnet. M\u00e5lgruppe \u2022 M\u00e5lgruppen for tilskuddsordningen er organisasjoner, lag, foreninger og andre ideelle akt\u00f8rer i Bergen. \u2022 Det gis ikke st\u00f8tte til akt\u00f8rer som har drift av utpreget kommersiell karakter. Vilk\u00e5r for \u00e5 motta tilskudd Beskriver hvilke vilk\u00e5r som m\u00e5 v\u00e6re oppfylt for \u00e5 v\u00e6re kvalifisert til \u00e5 motta st\u00f8tte. \u2022 Tilskuddet gis til tiltak, prosjekter og arrangementer i Bergen som bidrar til \u00e5 n\u00e5 m\u00e5lene i Gr\u00f8nn strategi \u2013 Klimastrategi for Bergen 2022-2030. Det m\u00e5 fremkomme tydelig hvordan tiltaket kan knyttes opp til \u00e9n eller flere av de 12 satsingene i strategien. \u2022 Tiltaket m\u00e5 gagne allmennheten. Private tiltak f\u00e5r ikke tilskudd. \u2022 Hver organisasjon kan f\u00e5 innvilget st\u00f8tte til opptil 3 tiltak. \u2022 Tiltaket m\u00e5 ha en spesifikk m\u00e5lsetning, m\u00e5lgruppe og tidsramme (1 eller 2 \u00e5r). \u2022 Tilskuddet m\u00e5 v\u00e6re utl\u00f8sende for at tiltaket gjennomf\u00f8res. Allerede fullfinansierte tiltak vil ikke kunne motta st\u00f8tte. \u2022 Det gis ikke st\u00f8tte til tiltak som tilskuddsordningene til Enova st\u00f8tter. Forvaltning av tilskuddsordningen \u2022 Byr\u00e5det avgj\u00f8r hvordan tilskuddsordningen administreres og saksbehandles innenfor de overordnede rammene. Begrunnelse for framleggelse til bystyret: Reglement for bystyret og utvalgene 2023-2027 Punkt 5.8.5 Retningslinjer og kriterier for tilskuddsordninger Bystyret vedtar i f\u00f8rste kvartal \u00e5ret etter kommunevalg retningslinjer og kriterier for tilskuddsordninger til lag, organisasjoner og privatpersoner. Byr\u00e5det innstiller til bystyret \u00e5 fatte f\u00f8lgende vedtak: Bystyret vedtar retningslinjer og kriterier for tilskudd til klima- og milj\u00f8tiltak slik de fremkommer i byr\u00e5dets vurdering og anbefaling/konklusjon. Dato: 9. april 2024 Christine B. Meyer Christine Kahrs Byr\u00e5dsleder Byr\u00e5d for byutvikling 5 Dokumentet er godkjent elektronisk. Vedlegg: Fagnotat datert 24. januar 2024 6 "
}