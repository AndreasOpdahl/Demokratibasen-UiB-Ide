{
  "dokument_id": "8c156879-8866-5257-a621-f621a9f3686c",
  "doc_type": "case_presentation",
  "kommune": 4601,
  "tittel": "H\u00f8ringsuttalelse - Om norsk lovregulering av adgangen til \u00e5 kreve erstatning for menneskerettighetskrenkelser",
  "url": "https://bergen.kommune.no/politikere-utvalg/api/fil/bk360/10436250/Framstilling-Horingsuttalelse-Om-norsk-lovregulering-av-adgangen-til-a-kreve-erstatning-for-menneskerettighetskrenkelser",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/61903-2 H\u00f8ringsuttalelse - Om norsk lovregulering av adgangen til \u00e5 kreve erstatning for menneskerettighetskrenkelser Hva saken gjelder: Justis- og beredskapsdepartementet har sendt p\u00e5 h\u00f8ring en enpersonsutredning om norsk lovregulering av adgangen til \u00e5 kreve erstatning for menneskerettighetskrenkelser. Professor i rettsvitenskap, Kjetil Mujezinovi\u0107 Larsen, har avgitt en utredning til Justis- og beredskapsdepartementet, som departementet har bedt om h\u00f8ringsinnspill til. H\u00f8ringsfrist: mandag 24. juni 2024. Utreder Kjetil Mujezinovi\u0107 Larsen er i mandatet bedt om \u00e5 \u00abforeta en analyse av EMK artikkel 13 og praksis fra EMD, og p\u00e5 den bakgrunn identifisere i hvilke tilfeller EMK artikkel 13 krever at det foreligger en mulighet til \u00e5 kreve erstatning ved krenkelser av EMK og hvilke krav EMK i slike tilfeller stiller til den nasjonale erstatningsordningen. [...] Med utgangspunkt i denne analysen skal utrederen vurdere om det er behov for \u00e5 lovregulere adgangen til \u00e5 kreve erstatning ved krenkelser av EMK og SP, og i s\u00e5 fall utarbeide forslag til lovendringer.\u00bb EMK (Den europeiske menneskerettighetskonvensjon) artikkel 13 og SP (Den internasjonale konvensjonen om sivile og politiske rettigheter) artikkel 2 nr. 3 krever at det skal finnes effektive nasjonale kontrollmekanismer som kan ta stilling til om det foreligger en krenkelse av konvensjonene, og som kan rette opp slike krenkelser. I sin norske oversettelse lyder EMK artikkel 13 slik: \u00abEnhver hvis rettigheter og friheter fastlagt i denne konvensjon blir krenket, skal ha en effektiv pr\u00f8vningsrett ved en nasjonal myndighet uansett om krenkelsen er beg\u00e5tt av personer som handler i offisiell egenskap.\u00bb SP artikkel 2 nr. 3 lyder slik i norsk oversettelse: \u00abHver konvensjonspart forplikter seg til: a. \u00c5 sikre at enhver, hvis rettigheter og friheter etter denne konvensjon blir krenket, skal ha adgang til effektive rettsmidler, uansett om krenkelsen er foretatt av personer som har handlet i offentlig tjeneste, b. \u00c5 sikre at enhver som gj\u00f8r krav p\u00e5 slike rettsmidler skal f\u00e5 sin rett til dette pr\u00f8vet av kompetente judisielle, administrative eller lovgivende myndigheter, eller av en annen myndighet som er kompetent i henhold til statens rettsordning, samt \u00e5 utvikle mulighetene for overpr\u00f8ving for domstolene, c. \u00c5 sikre at de kompetente myndigheter tar en klage til f\u00f8lge dersom den er funnet \u00e5 v\u00e6re berettiget.\u00bb 1 Begge konvensjonene gjelder som norsk lov \u00abi den utstrekning de er bindende for Norge\u00bb, jf. menneskerettsloven \u00a7 2, og skal ved motstrid g\u00e5 foran bestemmelser i annen lovgivning, jf menneskerettsloven \u00a7 3. Form\u00e5let med EMK artikkel 13 er if\u00f8lge EMD (den europeiske menneskerettsdomstolen) \u00e5 sikre at ofre for konvensjonskrenkelser kan f\u00e5 krenkelsen reparert p\u00e5 nasjonalt niv\u00e5 uten \u00e5 bringe inn internasjonale overv\u00e5kingsmekanismer. I utredningen dr\u00f8fter Larsen om norsk lovgivning allerede ivaretar dette kravet, og om pr\u00f8vingsretten er \u00abeffektivt\u00bb. Larsen sammenfatter den norske rettstilstanden slik (kapittel 4.6, s. 79): \u00abEtter mitt skj\u00f8nn tilsier rettskildegrunnlaget entydig at det er behov i norsk rett for en lovregulering av adgangen til \u00e5 f\u00e5 erstatning for b\u00e5de \u00f8konomisk og ikke-\u00f8konomisk tap ved krenkelser av EMK og SP. Eksisterende erstatningsgrunnlag strekker ikke til, verken hver for seg eller samlet, for \u00e5 tilfredsstille kravene til effektive rettsmidler i EMK artikkel 13 og SP artikkel 2 nr. 3. Det er usikkert etter gjeldende norsk rett om disse bestemmelsene utgj\u00f8r selvstendige rettsgrunnlag for \u00e5 tilkjenne erstatning, og hvordan de i s\u00e5 fall skal anvendes ved siden av (eller i stedet for) andre erstatningsgrunnlag. Selv om man m\u00e5tte mene at bestemmelsene utgj\u00f8r tilstrekkelig hjemmel, tilsier den rettslige usikkerheten om dette samt den sprikende anvendelsen av dem ved norske domstoler at det ikke er tilstrekkelig effektivt bare \u00e5 basere seg p\u00e5 disse.\u00bb Larsen gj\u00f8r i kapittel 7 (fra s. 145) rede for fire alternative l\u00f8sninger: Variant 1: Ingen lovregulering Larsen skriver at dette i stor grad har fungert i Danmark, hvor lovregulering har v\u00e6rt ansett som un\u00f8dvendig og hvor domstolene likevel kommer til egnede l\u00f8sninger. Det ville ogs\u00e5 v\u00e6re i samsvar med forestillingen om at \u00abdomstolene er mest egnet til \u00e5 styre rettsutviklingen\u00bb p\u00e5 erstatningsrettens omr\u00e5de. En fordel med en slik variant er at man kan forholde seg til eksisterende regler uten \u00e5 innf\u00f8re en \u00abfremmed fugl\u00bb i norsk erstatningsrett. Det blir klarere at man prim\u00e6rt skal anvende alminnelige erstatningsrettslige regler, og at disse bare skal suppleres hvis man i konkrete saker opplever at de ikke strekker til. Larsen mener likevel at en slik variant ikke er realistisk eller hensiktsmessig slik norsk rett har utviklet seg gjennom sprikende rettspraksis de siste 20 \u00e5rene. Han skriver at det i dag eksisterer en rettslig uklarhet om hvorvidt EMK artikkel 13 og SP artikkel 2 nr. 3 gir hjemmel for \u00e5 tilkjenne erstatning, og denne uklarheten m\u00e5 ryddes av veien. Dette kan gj\u00f8res av H\u00f8yesterett, men det vil i s\u00e5 fall skje med bakgrunn i konkrete saker uten at l\u00f8sningene n\u00f8dvendigvis baseres p\u00e5 prinsipielle vurderingen, og de vil i s\u00e5 fall skje utenfor lovgivers kontroll. Variant 2: Generell hjemmel etter m\u00f8nster fra Sverige \u2013 utreders anbefaling Larsen skriver at den svenske lovbestemmelsen gir hjemmel for \u00e5 tilkjenne erstatning for \u00f8konomisk og ikke-\u00f8konomisk tap som f\u00f8lge av en krenkelse av EMK s\u00e5 langt dette er n\u00f8dvendig for \u00e5 reparere krenkelsen. Bestemmelsen har funnet sin plass i den svenske skadest\u00e5ndslagen uten vesentlige vansker, og den er fleksibel nok til \u00e5 sikre at domstolene har verkt\u00f8yene de trenger for \u00e5 tilkjenne erstatning n\u00e5r det er n\u00f8dvendig, uavhengig av om andre erstatningsgrunnlag strekker til. En slik variant inneb\u00e6rer en lojal etterlevelse av forpliktelsene etter EMK artikkel 13 og SP artikkel 2 nr. 3, s\u00e5framt en bestemmelse f\u00f8lges opp av domstolene med en tolkning i samsvar med de internasjonale konvensjonene. 2 Ulempen med en slik variant er at den strengt tatt ikke l\u00f8ser mer enn hjemmelssp\u00f8rsm\u00e5let, mens den n\u00e6rmere operasjonaliseringen fortsatt vil v\u00e6re opp til domstolene \u2013 det er domstolene som m\u00e5 finne ut n\u00e5r erstatning er \u00abn\u00f8dvendig\u00bb for \u00e5 reparere en krenkelse. Larsen skriver at til forskjell fra variant 1 inneb\u00e6rer imidlertid denne varianten at det vil finnes en lovbestemmelse med tilh\u00f8rende forarbeider som vil gi domstolene veiledning. Det vil ogs\u00e5 v\u00e6re godt i samsvar med norsk lovgivningstradisjon \u00e5 lovregulere uklare erstatningsrettslige sp\u00f8rsm\u00e5l mens n\u00e6rmere avklaring likevel overlates til domstolene. Variant 3: Regulering med klare, lovfestede vilk\u00e5r For \u00e5 sikre st\u00f8rre forutberegnelighet og gi domstolene klarere f\u00f8ringer, skriver Larsen at man eksempelvis kunne regulert at erstatning bare kan tilkjennes for krenkelse av n\u00e6rmere angitte rettigheter. Fordelen med dette er at man dekker opp de rettighetene som er viktigst i praksis uten \u00e5 skape usikkerhet om hvor langt erstatningsansvaret rekker. Ulempene er at det skaper et uhensiktsmessig skille mellom de ulike rettighetene i norsk rett, og at det gjennom en antitetisk tolkning vil bli klart at det ikke vil v\u00e6re hjemmel for erstatning ved krenkelse av andre rettigheter, noe som i seg selv kan medf\u00f8re senere krenkelser av EMK artikkel 13. Larsen skriver at det virker lite hensiktsmessig \u00e5 gj\u00f8re en slik avgrensning av virkeomr\u00e5det til en ny lovregulering, da det heller kan fremg\u00e5 av lovforarbeidene hvilke rettigheter som ligger i kjernen av bestemmelsens virkeomr\u00e5de, uten dermed \u00e5 avskj\u00e6re andre. Larsen dr\u00f8fter ogs\u00e5 at det kunne gis en regulering av de n\u00e6rmere vilk\u00e5rene, men konkluderer med at man b\u00f8r v\u00e6re varsom med \u00e5 gi mange konkrete vilk\u00e5r i selve lovteksten. N\u00e5r det s\u00e6rlig gjelder et eventuelt skyldkrav skriver han at et generelt skyldkrav ikke vil v\u00e6re i samsvar med kravene som f\u00f8lger av EMK artikkel 13 og SP artikkel 2 nr. 3. Videre skriver han at et skyldkrav for enkelte typer av krenkelser vil kunne f\u00f8re til en kasuistisk og uoversiktlig regulering samtidig som det oppst\u00e5r risiko for manglende samsvar med videre praktisering av rettigheten internasjonalt. Variant 4: Lovregulering bare for ikke-\u00f8konomisk tap Larsen skriver at man kunne tenke seg at det gis lovregulering bare for ikke-\u00f8konomisk tap, siden det er her rettsusikkerheten har v\u00e6rt st\u00f8rst p\u00e5 grunn av kravet om hjemmel i lov. Larsen skriver at samme innvendig som for variant 1 oppst\u00e5r her, nemlig at den uklarheten som har oppst\u00e5tt i rettspraksis kan v\u00e6re krevende \u00e5 avklare for domstolene uten en lovendring. Han skriver videre at hvis det f\u00f8rst gis en lovregulering om erstatning, er det vanskelig \u00e5 se gode grunner til at denne ikke kan omfatte \u00f8konomisk tap i tillegg til ikke- \u00f8konomisk tap. Dels har b\u00e5de EMD og FNs menneskerettighetskomit\u00e9 en tendens til \u00e5 behandle disse sammen, og dels vil tapspostene ofte ha slik n\u00e6rhet til hverandre at de b\u00f8r omfattes av samme regulering. Utreder anbefaler variant 2 - generell hjemmel etter m\u00f8nster fra Sverige Etter Larsens oppfatning er det klart mest hensiktsmessig \u00e5 innf\u00f8re en norsk lovregulering etter m\u00f8nster av den svenske reguleringen, alts\u00e5 variant 2 ovenfor. Med en slik regulering vil hjemmelssp\u00f8rsm\u00e5let v\u00e6re l\u00f8st, lovgiver vil bidra med avklaring av den rettsusikkerheten som har oppst\u00e5tt i praksis, og gjennom prinsipielle f\u00f8ringer i lovteksten og n\u00e6rmere retningslinjer i forarbeidene kan det sikres god nok forutberegnelighet for domstolene og for andre akt\u00f8rer. 3 \u00d8konomiske og administrative konsekvenser N\u00e5r det gjelder \u00f8konomiske og administrative konsekvenser, er det utreders oppfatning at forslaget vil ha noks\u00e5 beskjedne konsekvenser for det offentlige. Larsen viser til at det for det f\u00f8rste er et lite antall saker for norske domstoler hvor det konstateres krenkelser av EMK og SP, s\u00e5 det er noks\u00e5 f\u00e5 saker hvor sp\u00f8rsm\u00e5let om erstatning overhodet vil komme opp. Larsen skriver at det kan antas at dette antallet vil \u00f8ke noe hvis det etablerer seg en mer utbredt rettsoppfatning om at menneskerettskrenkelser kan f\u00f8re til \u00f8konomisk kompensasjon. Likevel, b\u00e5de tvistelovens regler om rettslig interesse og konvensjonenes vilk\u00e5r om prosedable krav tillater domstolene \u00e5 avvise ugrunnede krav. Han skriver videre at det vil v\u00e6re et irrelevant argument \u00e5 mene at menneskerettskrenkelser burde f\u00e5 g\u00e5 up\u00e5talt fordi det er kostbart for det offentlige \u00e5 m\u00e5tte betale erstatning. Tvert imot argumenterer Larsen for at det ikke kan sees som noe negativt at det blir fremmet flere saker med prosedable krav om menneskerettighetskrenkelser. Han viser til at dette vil f\u00f8re til en avklaring og \u00f8kt bevissthet om v\u00e5re internasjonale menneskerettsforpliktelser. For det andre, skriver Larsen, vil det bare v\u00e6re menneskerettskrenkelser som ikke kan repareres p\u00e5 annen m\u00e5te, som vil gi rett til erstatning. Det kan tenkes at erstatning vil benyttes noe oftere enn tidligere som reparasjonsmiddel n\u00e5r domstolene f\u00e5r et klart rettslig grunnlag for en vurdering av slike krav, men her m\u00e5 det v\u00e6re opp til domstolene \u00e5 utvikle en praksis i samsvar med v\u00e5re internasjonale forpliktelser. For det tredje viser EMDs praksis at selv n\u00e5r erstatning er n\u00f8dvendig for \u00e5 reparere en menneskerettskrenkelse, vil erstatningsbel\u00f8pene ofte v\u00e6re noks\u00e5 beskjedne, skriver Larsen. Larsen mener at de st\u00f8rste konsekvensene kan oppst\u00e5 p\u00e5 grunn av forsalget om endringer i reglene om foreldelse, fordi dette er en reell endring fra gjeldende rett. Larsen understreker at hver krone i \u00f8kte offentlige kostnader vil tilfalle personer som har blitt utsatt for krenkelser av sine menneskerettigheter fa offentlige myndigheter, og at det er tale om erstatning som domstolene anser som n\u00f8dvendige for \u00e5 rette opp krenkelsen. Selve dette prinsippet tilsier at eventuelle \u00f8konomiske konsekvenser av forslaget bare m\u00e5 aksepteres. Som en velutviklet rettsstat kan ikke Norge godta at menneskerettskrenkelser ikke repareres fordi det er kostbart \u00e5 reparere dem. Forslag til lovbestemmelse Utreder foresl\u00e5r at skadeserstatningsloven f\u00e5r et nytt kapittel 4A med ny \u00a7 4A-1: Kapittel 4A. Erstatning for menneskerettskrenkelser. \u00a7 4A-1. (erstatning for menneskerettskrenkelser) 1. Stat eller kommune skal yte erstatning for skade som noen har lidt som f\u00f8lge av krenkelse av a. Den europeiske menneskerettskonvensjonen med tilleggsprotokoller, eller b. FN-konvensjonen om sivile og politiske rettigheter. 2. Erstatning etter f\u00f8rste ledd kan omfatte skade p\u00e5 person, erstatning for krenking eller mislig atferd som nevnt i \u00a7 3-3, erstatning for en persons d\u00f8d som nevnt i \u00a7 3-4, tingskade og annen formuesskade. Det kan ogs\u00e5 tilkjennes erstatning (oppreisning) for skade av ikke-\u00f8konomisk art. Erstatning etter annet punktum fastsettes slik retten finner rimelig ut fra krenkelsens art og forholdene ellers. 3. Erstatning etter denne paragraf tilkjennes bare i den utstrekning det er n\u00f8dvendig for \u00e5 reparere krenkelsen. P\u00e5 samme vilk\u00e5r kan erstatning tilkjennes selv om kravet ellers ville v\u00e6rt foreldet. 4 Lovkommentar I utredningen har Larsen med et kapittel (kap. 9.2, fra side 150) der han forklarer n\u00e6rmere hva formuleringene i den foresl\u00e5tte lovbestemmelsen er ment \u00e5 inneb\u00e6re. Det anses ikke n\u00f8dvendig \u00e5 gjengi innholdet av dette her. Byr\u00e5dsleder vurdering og forslag til h\u00f8ringsuttalelse: Bergen kommune st\u00f8tter utredningens vurdering om at det er n\u00f8dvendig med en norsk lovregulering. Kommunene har etter Grunnloven \u00a7 92 allerede i dag et ansvar for \u00e5 respektere og sikre menneskerettighetene. P\u00e5 bakgrunn av utredningens tydeliggj\u00f8ring av at det per i dag eksisterer en rettslig usikkerhet om hvorvidt EMK artikkel 13 og SP artikkel 2 nr. 3 gir hjemmel for \u00e5 tilkjenne erstatning, anses det n\u00f8dvendig med en norsk lovregulering. Utredningens henvisning til at det er sprikende anvendelse av konvensjonsbestemmelsene ved norske domstoler taler for det samme. Bergen bystyre vedtok i 2018 at Bergen skal v\u00e6re en menneskerettighetsby. En menneskerettighetsby skal bidra til \u00e5 synliggj\u00f8re ansvaret lokale myndigheter har for menneskerettigheter. I denne forbindelse ser Bergen kommune det som en fordel med en tydeliggj\u00f8ring av det offentliges forpliktelser gjennom en bestemmelse i den norske skadeserstatningsloven om at dette ogs\u00e5 inneb\u00e6rer et objektivt erstatningsansvar dersom menneskerettighetene brytes. Vedtakskompetanse: Byr\u00e5dets fullmakter \u00a7 6: \u00abByr\u00e5det avgir h\u00f8ringsuttalelser p\u00e5 vegne av Bergen kommune. H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. Forretningsutvalget kan p\u00e5 vegne av bystyret avgj\u00f8re hvorvidt en h\u00f8ringsuttalelse inneholder prinsipielle avveininger og m\u00e5 fremsendes til behandling i bystyret. H\u00f8ringsuttalelser avgitt av byr\u00e5det sendes uten ugrunnet opphold bystyrets kontor til orientering.\u00bb Forretningsutvalget vedtok 23.04.24 i sak 147/24 at byr\u00e5det avgir eventuelt h\u00f8ringssvar p\u00e5 vegne av Bergen kommune. Byr\u00e5dsleder innstiller til byr\u00e5det \u00e5 fatte f\u00f8lgende vedtak: 1. Byr\u00e5det avgir h\u00f8ringsuttalelse til \u00abEnpersonsutredning om norsk lovregulering av adgangen til \u00e5 kreve erstatning for menneskerettighetskrenkelser\u00bb slik den fremkommer av byr\u00e5dens forslag. 2. Melding om vedtak sendes Bystyrets kontor. Dato: 11. juni 2024 Christine B. Meyer Byr\u00e5dsleder Dokumentet er godkjent elektronisk. Vedlegg: - Oversendelse \u2013 H\u00f8ring av enpersonsutredning om norsk lovregulering av adgangen til \u00e5 kreve erstatning for menneskerettighetskrenkelser - Utredning \u2013 norsk lovregulering av adgangen til \u00e5 kreve erstatning for menneskerettighetskrenkelser 5 "
}