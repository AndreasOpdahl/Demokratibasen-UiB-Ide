{
  "dokument_id": "3aacebdd-85af-596a-af6b-883ba42daac1",
  "doc_type": "case_attachment",
  "kommune": 4601,
  "tittel": "H\u00f8ringsnotat",
  "url": "https://bergen.kommune.no/politikere-utvalg/api/fil/bk360/10981623/Horingsnotat",
  "tekst": "H\u00f8ringsnotat Revisjon av DCAT-AP-NO og innf\u00f8ring av HVD-DCAT-AP-NO Bakgrunn Referansekatalogen er en oversikt over obligatoriske og anbefalte IT-standarder i forvaltningen. Obligatoriske standarder skal f\u00f8lges. Anbefalte standarder skal f\u00f8lges hvis ikke det er en god grunn til \u00e5 la v\u00e6re \u00e5 f\u00f8lge dem. Bruksomr\u00e5det Beskriving av datasett og datakatalogar i Referansekatalogen skal inneholde standarder som stiller krav til hvordan en skal beskrive datasett, datatjenester og datakataloger. Omr\u00e5det inneholder p.t. Standard for beskrivelse av datasett, datatjenester og datakataloger (DCAT-AP-NO). Behov for revisjon av DCAT-AP-NO DCAT-AP-NO har som form\u00e5l \u00e5 legge til rette for utveksling av beskrivelser av datasett og datatjenester, og \u00e5 lette s\u00f8k etter datasett og datatjenester i datakataloger. Den brukes i dag allerede som spesifikasjon for Felles datakatalog (data.norge.no). Den brukes ogs\u00e5 som spesifikasjon for hvordan virksomhetene/sektorene publiserer sine kataloger som skal automatisk h\u00f8stes til data.norge.no. Det er derfor fortsatt behov for DCAT-AP-NO. DCAT-AP-NO er en norsk applikasjonsprofil av EUs DCAT-AP og W3Cs DCAT. Grunnen til \u00e5 ha en norsk applikasjonsprofil er \u00e5 kunne dekke norske behov som ikke alle andre land har eller enn\u00e5 ser, og som dermed ikke dekkes av DCAT-AP eller DCAT. Eksempler her er \u00e5 kunne referere fra en datasettbeskrivelse til begreper som er viktige for \u00e5 kunne forst\u00e5 datasettet, og \u00e5 stille krav til at datatilbyderne oppgir organisasjonsnummer. N\u00e5v\u00e6rende versjon 2 av DCAT-AP-NO, som har v\u00e6rt i bruk siden oktober 2020, er basert p\u00e5 versjon 2 av EUs DCAT-AP og W3Cs DCAT. B\u00e5de EU og W3C har n\u00e5 publisert ny hovedversjon 3. Det er derfor behov for \u00e5 revidere DCAT-AP-NO slik at den blir i samsvar med de nye versjonene av DCAT-AP og DCAT. Behov for HVD-DCAT-AP-NO som en ny standard EU-kommisjonens gjennomf\u00f8ringsforordning (EU) 2023/138 fastsetter en liste over s\u00e6rlige datasett med h\u00f8y verdi (High Value Datasets p\u00e5 engelsk, forkortet til HVD) og ordninger for offentliggj\u00f8ring og viderebruk av dem. Forordningen ble vedtatt av EU-kommisjonen den 21. desember 2022, og er p.t. under vurdering i E\u00d8S-EFTA-statene. Les mer om forordningen p\u00e5 regjeringen.no. Forordningen spesifiserer HVD innenfor f\u00f8lgende seks tematiske kategorier: (1) geodata, (2) jordobservasjon og milj\u00f8, (3) meteorologi, (4) statistikk, (5) selskaps- og eierskapsdata, og (6) mobilitet. Forordningen spesifiserer dessuten minimumskrav til metadata om HVD, samt krav til data innen den enkelte HVD-kategori. For \u00e5 implementere forordningens minimumskrav til metadata om HVD, har EU publisert en DCAT-AP HVD, som er en presisering av DCAT-AP med utvidelser. Tilsvarende som for DCAT-AP-NO, er det behov for \u00e5 ha en norsk applikasjonsprofil av EUs DCAT-AP HVD, med kortnavnet HVD-DCAT-AP-NO. Innspill til h\u00f8ringsversjonene Vi ber om at den vedlagte mal brukes n\u00e5r det gis detaljerte tilbakemeldinger p\u00e5 innholdet i h\u00f8ringsversjonene. Vi ber spesielt om innspill 1) til h\u00f8ringsversjon til DCAT-AP-NO, som foresl\u00e5s \u00e5 fortsatt v\u00e6re en anbefalt (dvs. ikke-obligatorisk) standard i ovennevnte bruksomr\u00e5det i Referansekatalogen. a) Ref. endringer av dokumentstrukturen (innspillene kodes som gen (=generell) i det vedlagte tilbakemeldingsskjemaet): i) Er dette en bedre struktur enn forrige versjon? ii) Er det nye Kapittel 2 nyttig for den ikke-tekniske m\u00e5lgruppen? Eventuelt forslag til hvordan dette kapittelet kan bli enda mer nyttig for m\u00e5lgruppen? iii) Kan eksemplene gitt i standarden sammen med Kapittel 4, over tid, erstatte en egen veileder for hvordan standarden er tenkt brukt? Er det noen temaer/brukstilfeller som dere savner veiledning/forklaring p\u00e5? b) Ref. endringer av klasser og egenskaper (innspillene kodes som tek (=teknisk) i det vedlagte tilbakemeldingsskjemaet): i) Vil noen av de foresl\u00e5tte endringene gi uheldige konsekvenser og hvorfor, med referanse til konkrete eksempler i dagens praksis? Spesielt om f\u00f8lgende: (1) Datasett (dcat:Dataset) - har del (dct:hasPart): egenskapen utg\u00e5r. (2) Datatjeneste (dcat:DataService) - medietype (dcat:mediaType): egenskapen utg\u00e5r. c) Ref. oversikt over norske utvidelser (innspillene kodes som tek (=teknisk) i det vedlagte tilbakemeldingsskjemaet): i) Er noen av de norske utvidelsene un\u00f8dvendige/uheldige og hvorfor, med referanse til konkrete eksempler i dagens praksis? Spesielt om f\u00f8lgende: (1) Datatjeneste (dcat:DataService) \u2013 endepunktsURL (dcat:endpointURL), der multiplisiteten er endret til 1..1 (fra 1..n i DCAT-AP). 2) til h\u00f8ringsversjon til HVD-DCAT-AP-NO, som i f\u00f8rste omgang foresl\u00e5s \u00e5 v\u00e6re en anbefalt (dvs. ikke-obligatorisk) standard i det ovennevnte bruksomr\u00e5det i Referansekatalogen. N\u00e5r EUs rettsakt trer i krav i E\u00d8S-EFTA-statene, b\u00f8r den gj\u00f8res obligatorisk for de virksomhetene som er omfattet. Det er kun utgivere av \u00e5pne data innen de ovennevnte seks tematiske kategorier som er ber\u00f8rt at denne standarden. Vi gj\u00f8r spesielt oppmerksom p\u00e5 EUs DCAT-AP HVD som denne h\u00f8ringsversjonen er basert p\u00e5 er under h\u00f8ring, slik at det kan komme endringer i den norske HVD-DCAT-AP-NO. a) Struktur (innspillene kodes som gen (=generell) i det vedlagte tilbakemeldingsskjemaet): i) Er det greit at HVD-DCAT-AP-NO kun inneholder HVD-spesifikke krav, slik at den m\u00e5 brukes sammen med DCAT-AP-NO? ii) Er det flere temaer som b\u00f8r forklares/veiledes i Kapittel 4? 3) til begge h\u00f8ringsversjoner: a) Eventuelle manglende/feil krav (innspillene kodes som tek (=teknisk) i det vedlagte tilbakemeldingsskjemaet): i) Om dere er uenige i kravniv\u00e5 (obligatorisk/anbefalt/valgfri), multiplisitet, bruk av kontrollerte vokabularer osv., for noen av egenskapene, i s\u00e5 fall hvorfor og endringsforslag? ii) Om dere savner egenskaper i noen av klassene, i s\u00e5 fall med referanse til konkrete eksempler i dagens praksis, forslag til kravniv\u00e5, multiplisitet og eventuelt krav til bruk av kontrollerte vokabularer? b) Eventuelle uklare/upresise/manglende tekster/eksempler/o.l. (innspillene kodes som red (=redaksjonell) i det vedlagte tilbakemeldingsskjemaet), med forbedringsforslag. Administrative og \u00f8konomiske konsekvenser av foresl\u00e5tte endringer \u00d8konomiske konsekvenser av de foresl\u00e5tte endringer i DCAT-AP-NO: \u2022 For virksomhetene som bruker eller kommer til \u00e5 bruke registreringsl\u00f8sningen i Felles datakatalog til \u00e5 beskrive og publisere sine datasett- og datatjenestebeskrivelser, vil ikke de foresl\u00e5tte endringene ha \u00f8konomiske konsekvenser. Digdir som forvalter Felles datakatalog, vil tilpasse registreringsl\u00f8sningen og konvertere eksisterende innhold i Felles datakatalog til \u00e5 v\u00e6re i samsvar med den reviderte standarden. \u2022 For virksomhetene som allerede publiserer maskinlesbare beskrivelser av sine datasett og datatjenester, vil de foresl\u00e5tte endringene i DCAT-AP-NO kunne medf\u00f8re kostnader relatert til \u00e5 tilpasse l\u00f8sningen til \u00e5 v\u00e6re i samsvar med den reviderte standarden. Endringene antas \u00e5 v\u00e6re i et slikt omfang at tilpasningen b\u00f8r kunne anses som en del av vedlikehold og videreutvikling av l\u00f8sningen. \u00d8konomiske konsekvenser av innf\u00f8ring av den nye HVD-DCAT-AP-NO, som kun gjelder utgivere av \u00e5pne data innen ovennevnte seks tematiske kategorier: \u2022 For virksomhetene som bruker eller kommer til \u00e5 bruke registreringsl\u00f8sningen i Felles datakatalog til \u00e5 beskrive og publisere sine beskrivelser av HVD og relaterte datatjenester, vil ikke innf\u00f8ringen ha \u00f8konomiske konsekvenser. Digdir som forvalter Felles datakatalog vil tilpasse registreringsl\u00f8sningen til HVD-DCAT-AP-NO. \u2022 For virksomhetene som allerede publiserer maskinlesbare beskrivelser av sine datasett og datatjenester i henhold til DCAT-AP-NO, og som blir ber\u00f8rt av HVD-DCAT-AP-NO, vil innf\u00f8ring av HVD-DCAT-AP-NO kunne medf\u00f8re kostnader relatert til \u00e5 tilpasse l\u00f8sningen til \u00e5 v\u00e6re i samsvar med den nye standarden. De ekstra kravene i HVD-DCAT-AP-NO antas \u00e5 v\u00e6re i et slikt omfang at tilpasningen b\u00f8r kunne anses som en del av vedlikehold og videreutvikling av l\u00f8sningen. "
}