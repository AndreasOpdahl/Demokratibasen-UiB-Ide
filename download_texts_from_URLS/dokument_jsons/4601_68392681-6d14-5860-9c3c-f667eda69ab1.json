{
  "dokument_id": "68392681-6d14-5860-9c3c-f667eda69ab1",
  "doc_type": "case_attachment",
  "kommune": 4601,
  "tittel": "Fagnotat av 11.09.2024: Frieda Fasmers minne-Rekkef\u00f8lgekrav - Forberedende arbeider (H0601). Gjennomf\u00f8ringsvedtak",
  "url": "https://bergen.kommune.no/politikere-utvalg/api/fil/bk360/11162226/Fagnotat-av-11-09-2024-Frieda-Fasmers-minne-Rekkefolgekrav-Forberedende-arbeider-H0601-Gjennomforingsvedtak",
  "tekst": " Etat for utbygging Til Fagnotat Seksjon for strategisk eiendomsforvaltning V\u00e5r referanse: 2024/141896-1 Saksbehandler: Elena Castillo Fra Dato: 8. oktober 2024 Etat for utbygging Fagnotat av 11.09.2024: Frieda Fasmers minne-Rekkef\u00f8lgekrav - Forberedende arbeider (H0601). Gjennomf\u00f8ringsvedtak Hva saken gjelder: Byr\u00e5dsavdeling for eldre helse og omsorg (BEHO) har i bestilling av 10.10.2018 og revidert bestilling av 31.03.2023 bedt Etat for utbygging (EFU) om \u00e5 st\u00e5 for prosjektledelse ved utf\u00f8relse av tiltaket, reguleringsplan og bygging av nytt sykehjem. Reguleringsplan (nasjonal arealplan-ID 4601_66020000) ble vedtatt juni 2024 og stiller en rekke krav til opparbeidelse av infrastruktur i omr\u00e5det rundt kommende sykehjem. Denne saken gjelder endelig vedtak om gjennomf\u00f8ring av rekkef\u00f8lgebestemmelsene i reguleringsplan for H0600 Frieda Fasmers Minne nytt sykehjem samt andre forberedende arbeider. Det er p\u00e5g\u00e5r en prosess for \u00e5 fastsette navn p\u00e5 det nye sykehjemmet, Loddefjord\u00e5sen behandlingssenter er foresl\u00e5tt. Fagetatens vurdering: Bakgrunn Prosjektets hovedform\u00e5l er \u00e5 tilfredsstille rekkef\u00f8lgebestemmelser som m\u00e5 bli oppfylt f\u00f8r brukstillatelse kan gis for det nye sykehjemmet. I tillegg m\u00e5 det gjennomf\u00f8res en del forberedende arbeider som klargj\u00f8r tomten og omr\u00e5det for p\u00e5f\u00f8lgende byggeaktivitet for oppf\u00f8ring av det nye sykehjemmet. Prosjektet H0601 Frieda Fasmers Minne \u2013 Rekkef\u00f8lgekrav - Forberedende arbeider ble skilt ut fra hovedprosjektet H0600 Frieda Fasmers Minne - Nytt sykehjem for \u00e5 ivareta rekkef\u00f8lgebestemmelsene utenfor selve sykehjemsomr\u00e5det, samt forberedende arbeider. Form\u00e5let med oppdeling i to prosjekter er gjennomf\u00f8ring av disse p\u00e5 en hensiktsmessig m\u00e5te med tanke p\u00e5 fremdrift og \u00f8konomi, samt bedre risikostyring. Prosjektbeskrivelse Prosjektet omfatter opparbeidelse av infrastruktur for \u00e5 ivareta rekkef\u00f8lgebestemmelser i reguleringsplanen, samt forberedende arbeider som gir et entydig grensesnitt, mot etterf\u00f8lgende entreprise med selve byggingen av sykehjemmet. Arbeidene er planlagt gjennomf\u00f8rt i en beskrevet generalentreprise, der detaljprosjektering er utf\u00f8rt av Multiconsult AS. Rekkef\u00f8lgekrav Rekkef\u00f8lgekrav for \u00e5 kunne bygge sykehjemmet best\u00e5r av f\u00f8lgende tiltak: - Utvidelse av vei fra endestopp (fylkesvei) for buss til snuplass ved eksisterende sykehjem (kommunal vei) - Utbedring av kryss ved endestopp for buss - Utbedring av kryssl\u00f8sning Vadmyrveien/Klasatj\u00f8nnveien - Opparbeidelse av gang- og sykkelstier Forberedende arbeider - Omlegging av h\u00f8yspentlinje som per i dag g\u00e5r gjennom byggetomten. Arbeidene med flytting av h\u00f8yspent forutsetter at det foreligger konsesjon fra Norges vassdrag- og energidirektorat (NVE). Arbeidene m\u00e5 utf\u00f8res i et begrenset tidsvindu april-mai 2025, fastsatt av BKK og Statnett. Sykehjemstomt er merket med gr\u00f8nt i utklipp under. - Etablering og omlegging av VA-anlegg for tilknytning til nytt sykehjem - Midlertidig omlegging av gang- og sykkelveier i omr\u00e5det - Klargj\u00f8ring for trafo for byggeperioden og det nye sykehjemmet Prosjekterte l\u00f8sninger er utarbeidet i samarbeid med flere interessenter som er anleggseiere av infrastrukturen: - Bymilj\u00f8etaten for den offentlige kommunale veien - Vestland fylkeskommune (VLFK) for arealet rundt endestopp for buss - BKK for h\u00f8yspenningsanlegget og omst\u00f8pt kanal - Etat for bygg og eiendom (EBE) for anlegg knyttet til nytt sykehjem - Bergen Vann for VA-anlegg og p\u00e5kobling offentlig nett I omr\u00e5det der arbeidene skal utf\u00f8res er det lokalisert flere institusjoner og kommunale virksomheter, blant annet sykehjem, skole, kirke, legesenter, helsestasjon, omsorgsboliger, bofelleskap og barnehage. Alle bygg i omr\u00e5det skal v\u00e6re i normal drift gjennom hele anleggsperioden, og det er stort fokus p\u00e5 koordinering av byggearbeidene. Brukermedvirkning Bymilj\u00f8etaten, EBE, BKK, Vestland Fylkeskommune, Bergen Vann og Skyss har v\u00e6rt involvert i prosessene. N\u00f8dvendige erkl\u00e6ringer er innhentet fra BKK, EBE og noen ber\u00f8rte naboer for \u00e5 ivareta det eiendomsrettslige aspektet. Klima og milj\u00f8 Prosjektet blir gjennomf\u00f8rt som 100 % fossilfri byggeplass. Det skal ogs\u00e5 tilstrebes \u00e5 benytte prosjektets stedlige masser/sprengt berg som fyllmasser i prosjektomr\u00e5det for \u00e5 redusere transportbehov inn og ut av anlegget. Fremdrift Omlegging av h\u00f8yspent kan bare gj\u00f8res i sommerhalv\u00e5ret, og bestemmes av BKK som netteier. BKK har gitt f\u00f8lgende tidsvinduer for flytting: april-mai 2025 eller april-september 2026. Fremdriftsplanen baserer seg p\u00e5 at h\u00f8yspenttras\u00e9en kan legges om i tidsvinduet i 2025. F\u00f8lgende milep\u00e6ler er planlagt for prosjektet: - Kunngj\u00f8ring av konkurranse: 3. kvartal 2024 - Kontrakt entrepren\u00f8r: 4. kvartal 2024 - Byggestart: 1. kvartal 2025 - Ferdigstillelse: 4. kvartal 2025 \u00d8konomi Budsjettstatus Rekkef\u00f8lgekravene har i l\u00f8pet av 2024 blitt skilt ut som et eget infrastrukturprosjekt og innarbeidet i byr\u00e5dets Innstilling 1 til ny handlings- og \u00f8konomiplan (2025-28), som skal behandles av Bergen bystyre i m\u00f8te 17. desember 2024. Total investeringsramme innspilt er 114,8 MNOK i BUD1156. Kalkyle og estimater for investeringsprosjektet Det er utarbeidet en kostnadskalkyle p\u00e5 basis av gjennomf\u00f8rt detaljprosjekt, som viser en h\u00f8yere kostnadsramme enn tidligere innspilt i budsjett, bl.a. grunnet \u00f8kt detaljeringsgrad og avklaring tilknyttet VA-struktur og omlegging av h\u00f8yspentkabel. I tr\u00e5d med Etat for utbyggings rutiner for gjennomf\u00f8ring av investeringsprosjekter med kostnadsestimat over 50 MNOK, er det gjennomf\u00f8rt en ekstern usikkerhetsanalyse i juli 2024. I usikkerhetsanalysen blir det utf\u00f8rt en grundig gjennomgang av prosjektets forutsetninger og risikomomenter, og kostnadskalkylen kvalitetssikres. Det gj\u00f8res kvalifiserte anslag p\u00e5 kostnad og sannsynlighet ved prosjektets usikkerheter av en bredt sammensatt gruppe, og disse analyseres ved hjelp av en matematisk modell. Som del av resultatet fremkommer prosjektets forventede kostnad (P50), samt dets anbefalte totale kostnadsramme (P85). Ved usikkerhetsniv\u00e5 P50 er det en sannsynlighet p\u00e5 50 % for at prosjektet kan gjennomf\u00f8res innenfor det angitte bel\u00f8pet. Ved budsjettering anbefales det benyttet bel\u00f8pet som i modellen betegnes som P85, dvs der det er 85 % sannsynlig at prosjektets sluttkostnad vil havne innenfor rammen. Rapport fra usikkerhetsanalyse angir en forventet prosjektkostnad (P50) p\u00e5 96,1 MNOK, mens anbefalt total kostnadsramme (P85) er beregnet til 114,8 MNOK. Driftskonsekvenser Kalkulatoriske kostnader for investeringen er beregnet til 3,2 MNOK per \u00e5r ved angitt kostnadsramme. Det er ikke forventet fremtidige utgifter til FDV hos byggforvalter, da alle arbeider skal overtas av BKK, VLFK, Bymilj\u00f8etaten eller Bergen Vann. Fagetatens anbefaling: 1. Prosjektet Frieda Fasmer, nytt sykehjem - rekkef\u00f8lgekrav (H0601 / BUD1156) med en anbefalt total investeringsramme p\u00e5 114,8 MNOK gjennomf\u00f8res. 2. Foresl\u00e5tt investeringsramme p\u00e5 114,8 MNOK i innstilling til H\u00d8P2025-28 bevilges til prosjektet. Budsjettavsetning fremg\u00e5r av f\u00f8lgende tabell: Tabell 1 - Alle bel\u00f8p inkludert mva og uten fratrekk for midler som er mottatt / s\u00f8kt om Med hilsen Etat for utbygging Willy-Andre Gjesdal Elena Castillo Direkt\u00f8r Prosjektleder Dokumentet er godkjent elektronisk. Vedlegg: F\u00f8lgeskjema Kostnadsskjema "
}