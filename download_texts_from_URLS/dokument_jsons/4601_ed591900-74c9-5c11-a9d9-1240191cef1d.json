{
  "dokument_id": "ed591900-74c9-5c11-a9d9-1240191cef1d",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 1 fra Katrine N\u00f8dtvedt (MDG) om at tilbudet for g\u00e5ende og syklende skal br\u00f8ytes-str\u00f8s-kostes f\u00f8r ",
  "url": "https://bergen.kommune.no/politikere-utvalg/api/fil/bk360/11946910/Svar-pa-skriftlig-sporsmal-nr-1-fra-Katrine-Nodtvedt-MDG-om-at-tilbudet-for-gaende-og-syklende-skal-broytes-stros-kostes-for-",
  "tekst": " BBU \u2013 Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2025/01864-3 Saksbehandler: Malene Nesse Gr\u00f8nningen Fra Dato: 20. januar 2025 Byr\u00e5d for byutvikling Svar p\u00e5 skriftlig sp\u00f8rsm\u00e5l nr. 1 fra Katrine N\u00f8dtvedt (MDG) om at tilbudet for g\u00e5ende og syklende skal br\u00f8ytes/str\u00f8s/kostes f\u00f8r eller samtidig med kj\u00f8revei - Utvalg for milj\u00f8 og byutvikling I \u00abHandlingsplan for drift og vedlikehold av det kommunale veinettet 2022-2025\u00bb st\u00e5r det blant annet: \u00abTilbudet for g\u00e5ende og syklende skal br\u00f8ytes/str\u00f8s/kostes f\u00f8r eller samtidig med kj\u00f8revei\u00bb. Dette skjer \u00e5penbart ikke denne vintersesongen, hverken p\u00e5 kommunal, fylkeskommunal eller statlig vei. Samtidig sier handlingsplanen at kommunen skal jobbe opp mot fylket og staten om \u00e5 prioritere tilbud for g\u00e5ende og syklende f\u00f8r eller samtidig med kj\u00f8revei. Representanten er ikke kjent med at byr\u00e5den har jobbet aktivt for \u00e5 f\u00e5 oppn\u00e5 denne m\u00e5lsetningen. Sp\u00f8rsm\u00e5l til byr\u00e5den: 1. Hvordan har byr\u00e5det jobbet opp mot fylket og staten for \u00e5 f\u00e5 dem til \u00e5 sikre tilbudet til g\u00e5ende og syklende f\u00f8r eller samtidig med kj\u00f8revei? 2. Hvordan sikrer byr\u00e5den at bystyrets vedtak i handlingsplanen f\u00f8lges opp? 3. Mener byr\u00e5den at tilbudet for g\u00e5ende og syklende skal br\u00f8ytes/str\u00f8s/kostes f\u00f8r eller samtidig med kj\u00f8revei, eller har byr\u00e5det en annen politikk? Svar fra byr\u00e5den: I starten p\u00e5 2025 opplevde vi store sn\u00f8mengder utover det som er normalt. Byr\u00e5det forholder seg til at bystyret har vedtatt at tilbudet for g\u00e5ende og syklende skal prioriteres, og mener det skal v\u00e6re enkelt og trygt for alle \u00e5 ferdes i byen v\u00e5r. Byr\u00e5det jobber kontinuerlig med \u00e5 f\u00f8lge dette opp, og Bymilj\u00f8etaten har ogs\u00e5 hatt et s\u00e6rlig fokus p\u00e5 trapper, gangfelt, krysningspunkt og holdeplasser sammen med entrepren\u00f8r. Et tilbakeblikk p\u00e5 utkall i perioden 23.12 til 10.01 viser at ressurser er blitt kalt ut til b\u00e5de str\u00f8ing og br\u00f8yting p\u00e5 samme dager som tilsvarende tiltak ble iverksatt p\u00e5 veinettet. Bymilj\u00f8etaten er ansvarlig for drift og vedlikehold av de kommunale veibanene, fortau, trapper, allmenninger og gang- og sykkelveier. Det er vaktene til Bymilj\u00f8etaten som vurderer hvilke kategorier som kalles ut for vinterdrift. Vaktene baserer sine vurderinger p\u00e5 v\u00e6rmeldinger, v\u00e6rstasjoner, befaringer, publikumsmeldinger og egne erfaringer. Dette sikrer at de mest riktige tiltakene gjennomf\u00f8res til riktig tid. Der Politivedtekten er gjeldende utf\u00f8rer Bymilj\u00f8etaten vinterdrift p\u00e5 fortau dersom fortauet g\u00e5r langs eiendommer kommunen er grunneier p\u00e5. Politivedtekten gjelder i et stort omr\u00e5de som omfatter hele sentrum, samt deler av Land\u00e5s, Laksev\u00e5g og Sandviken. I disse omr\u00e5dene er utf\u00f8rer Bymilj\u00f8etaten vinterdrift p\u00e5 noen utvalgte fortau, men fortauene holdes i hovedsak av private. N\u00e5r det gjelder br\u00f8yting av kommunale fortau i omr\u00e5der som ikke er omfattet av Politivedtekten, har vi jobbet fortl\u00f8pende med \u00e5 sikre fremkommelighet. De f\u00f8rste dagene med kraftig og vedvarende sn\u00f8fall var situasjonen krevende, og vi m\u00e5tte prioritere hovedveier og busstraseer for \u00e5 sikre at n\u00f8detatene og kollektivtrafikken kom frem, samt allmenninger, gange- og sykkelveier. I denne perioden ble nok dessverre ikke alle fortau br\u00f8ytet s\u00e5 raskt som \u00f8nskelig. Da sn\u00f8v\u00e6ret avtok, \u00f8kte vi innsatsen p\u00e5 fortauene, og alle kommunale fortau skal ha blitt br\u00f8ytet. Meldinger om d\u00e5rlig br\u00f8yting har blitt fulgt opp fortl\u00f8pende. Snarveier, tverrforbindelser, trapper og tilbud gjennom parker og gr\u00f8ntomr\u00e5der er minst like viktig for de g\u00e5ende og syklende. Bymilj\u00f8etaten sin ambisjon er derfor \u00e5 prioritere drift for g\u00e5ende og syklende, uavhengig av om ferdselstilbudet f\u00f8lger kj\u00f8revei eller ikke. Etaten har jobbet frem et forslag til prioriterte ferdsels\u00e5rer for g\u00e5ende, og vil legge dette til grunn i planleggingen av vinterdrift for g\u00e5ende og syklende fremover. Det er viktig \u00e5 huske at ansvaret for br\u00f8yting er delt mellom flere akt\u00f8rer \u2013 kommunen, fylket, staten og private grunneiere. Bymilj\u00f8etaten har kontinuerlig dialog med Statens vegvesen, fylkeskommunen og andre etater innad i kommunen. Dialogen med Statens vegvesen har i hovedsak dreid seg om h\u00e5ndtering av uteglemte strekninger som har hatt behov for tiltak. Fra h\u00f8sten 2024 til v\u00e5ren 2026 gjennomf\u00f8rer Bymilj\u00f8etaten et pr\u00f8veprosjekt p\u00e5 Nordnes for \u00e5 gj\u00f8re bydelen mer gangvennlig og fremme gange som transportform \u00e5ret rundt. Etaten ser blant annet p\u00e5 organisering av vinterdriften, herunder kontraktsutforming, kontraktsoppf\u00f8lging, prioriteringer av viktige gangforbindelser, valg av utstyr, koordinering/samordning av det offentlige samt politivedtekten. F\u00f8rste vintersesongen er i gang, og det er inng\u00e5tt midlertidig driftsavtale med fylket for \u00e5 overta driftsansvaret for busstraseen p\u00e5 Nordnes. Dette betyr at det kun er \u00e9n veieier som har ansvar for vinterdriften i pilotomr\u00e5det denne vinteren. Forenklingen av organiseringen er ment \u00e5 bidra til bedre resultater. Bymilj\u00f8etaten har ogs\u00e5 nylig tatt initiativ til dialog og samarbeid med fylket om sp\u00f8rsm\u00e5l knyttet til sammenhengende drift og gjennomg\u00e5ende standard p\u00e5 gang- og sykkeltilbudet i kommunen. Neste vintersesong er planen \u00e5 hjelpe huseiere med vinterdriften langs noen utvalgte viktige gangforbindelser i pilotomr\u00e5det. Dette gj\u00f8res for \u00e5 se om man sammen kan oppn\u00e5 et bedre og mer sammenhengende tilbud som treffer mange fotgjengere, og evaluere hvorvidt dette er en m\u00e5te \u00e5 oppn\u00e5 bedre resultat p\u00e5 uten \u00e5 endre politivedtekten. Christine Kahrs \u2013 Byr\u00e5d for byutvikling Dokumentet er godkjent elektronisk. "
}