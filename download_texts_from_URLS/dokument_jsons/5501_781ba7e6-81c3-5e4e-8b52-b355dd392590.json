{
  "dokument_id": "781ba7e6-81c3-5e4e-8b52-b355dd392590",
  "doc_type": "case_attachment",
  "kommune": 5501,
  "tittel": "Orientering om veirapport-veistatus for Troms\u00f8 kommune",
  "url": "https://innsyn.tromso.kommune.no/application/getMoteDokument?dokid=2001664074",
  "tekst": "Arkivsaksnr. 23/15323-1 Saksbehandler Dag-Ove Nilsen Saksgang M\u00f8tedato Kommunestyret 20.12.2023 Formannskapet 12.12.2023 Orientering om veirapport/veistatus for Troms\u00f8 kommune Kommunedirekt\u00f8rens innstilling til vedtak: 1. Vegrapport 2023, utarbeidet av Sweco, tas til orientering. 2. Det utarbeides en strategi for drift og vedlikehold av det kommunale vegnettet i Troms\u00f8 kommune. Strategidokumentet skal bidra til \u00e5 stoppe vedlikeholdsetterslepet og til \u00e5 n\u00e5 overordna m\u00e5lsetninger om Troms\u00f8 som en b\u00e6rekraftig kommune. M\u00e5lene og satsningene skal v\u00e6re overordnet og retningsgivende, og prioriteringene skal derfor videref\u00f8res i konkrete handlingsplaner koblet til \u00f8konomiperiodeplaner, og \u00e5rlige budsjett. Strategien skal v\u00e6re p\u00e5 plass f\u00f8r handlingsprogrammet for 2024 utarbeides Stig Tore Johnsen Mette Moh\u00e5g Kommunedirekt\u00f8r Direkt\u00f8r avdeling for Bymilj\u00f8 1 Hva saken gjelder Troms\u00f8 kommune gikk i 2022 til anskaffelse av et forvaltning-, drift- og vedlikeholdssystem (videre omtalt som FDV verkt\u00f8y) for kommunalteknisk infrastruktur. Verkt\u00f8yet gj\u00f8r det mulig \u00e5 sammenstille og analysere data, noe som gir en helt annen oversikt over de kommunale veiene enn tidligere. I forbindelse med innkj\u00f8pet ble alle kommunale vei og gangarealdekker, dvs. asfaltdekket, unders\u00f8kt, kartlagt og analysert i en vegrapport. I denne orienteringssaken vil administrasjonen redegj\u00f8re for FDV verkt\u00f8yets mulighetsrom, samt funnene i vegrapporten. Saksutredning Anskaffelsen Sweco er den som har levert b\u00e5de system, data fra kartleggingen samt utarbeidet vegrapporten p\u00e5 vegne av Troms\u00f8 kommune. Se sak 21/187 for detaljer ang\u00e5ende innkj\u00f8pet. Bakgrunn for anskaffelsen Det ligger store samfunnsmessige gevinster b\u00e5de med hensyn til milj\u00f8 og kommune\u00f8konomi i det \u00e5 ta vare p\u00e5 eksisterende infrastruktur, heller enn \u00e5 bygge nytt. Troms\u00f8 kommune har et generelt stort etterslep p\u00e5 vedlikehold av kommunal infrastruktur. Dette v\u00e6re seg alt i fra murer, kaier, bruer, lekeplasser til asfaltdekker som er hva denne saken omhandler. Dessuten har kommunen manglet et system for systematisering og kostnadsberegning av vedlikeholdsbehovet p\u00e5 en n\u00f8yaktig m\u00e5te. Det har derfor ikke v\u00e6rt mulig \u00e5 si noe konkret og valid om det totale omfanget av etterslepet og konsekvensene av at det ikke bevilges tilstrekkelig med midler til vedlikehold. Med det nye FDV verkt\u00f8yet er dette n\u00e5 mulig. FDV verkt\u00f8yet Teknisk er FDV verkt\u00f8yet i utgangspunktet et \u00abtomt\u00bb system. Dvs. at for \u00e5 kunne benytte verkt\u00f8yets analysemuligheter, m\u00e5 det f\u00f8rst fylles med konkret data om kommunale objekter (antall/mengde/lengde/bredde p\u00e5 murer, gatelys, kantstein, autovern, skilt, veidekker mm, samt detaljdata om lekeplasser, parkanlegg idrettsanlegg mm). I konteksten asfaltdekker omtaler Sweco den innsamlede data som vegkapital. Dvs. kapital som er investert i kommunalt samferdselsanlegg. Med bakgrunn i innsamlet data kan FDV verkt\u00f8yet med h\u00f8y sikkerhet simulere konsekvensene av et fortsatt manglende vedlikehold av veiene. I dag er det kun dekketilstanden som er kartlagt, og det er ikke mulig \u00e5 si noe kokret om det totale etterslepet p\u00e5 kommunale infrastrukturobjekter. Det p\u00e5g\u00e5r imidlertid et fortl\u00f8pende systematisk arbeid med \u00e5 innhente data om andre tekniske investeringer i park, i mark og p\u00e5 og langs veier mm. Det er en stor oppgave, og det kommer til \u00e5 ta tid f\u00f8r Troms\u00f8 kommune har den totale oversikten. Vegrapporten \u2013 kommunens asfaltdekker Sommeren 2022 og 2023 ble 480 km av kommunens 539 km med veg og gangarealdekker unders\u00f8kt. Det understrekes at unders\u00f8kelsen er begrenset til veiens overbygging/asfaltdekke. Dvs. at veikroppen, det som finnes i bakken, ikke er tatt med i unders\u00f8kelsen. Kartlegging av veikroppene er bla. holdt utenfor fordi dette krever en helt annen \u00f8konomisk innsats enn den kommunen til n\u00e5 har hatt tilgjengelig. Det er likevel kjent at et stort antall veier er bygget i en helt annen tid, for en helt annen bruk enn den som tilfelle i dag. Hvordan kommunen skal tiln\u00e6rme seg denne problemstillingen vil bli foresl\u00e5tt p\u00e5 et senere tidspunkt i en helhetlig \u00abhovedplan\u00bb for kommunal veginfrastruktur. Dette er b\u00e5de tids- og kostnadskrevende. Et parallell\u00f8p er derfor n\u00f8dvendig. Med dette menes at mens kommunen planlegger for og gjennomf\u00f8rer investeringer i veikroppene som har utlevd sin levetid, b\u00f8r det parallelt iverksettes livsforlengende tiltak for dekkene slik at disse ikke forringes ytterligere. Per i dag har kommunen vel 108 km med dekke med utlevd tekniske levetid, i Sweco rapporten omtalt som lavstandardveier. Disse veiene er p\u00e5 vei inn i en fase hvor kostnaden for n\u00f8dvendig vedlikehold forventes \u00e5 stige kraftig for hvert \u00e5r vedlikehold uteblir. Sweco har p\u00e5 oppdrag for Troms\u00f8 kommune analysert funnene fra dekkekartleggingen og konkludert som f\u00f8lger: 2 \u2022 10 mill kr \u00e5rlig over en 10 \u00e5rs periode vil gi en negativ utvikling av veinettet p\u00e5 37,9 % \u2022 20 mill kr \u00e5rlig over en 10 \u00e5rs periode antas \u00e5 v\u00e6re \u00ab0\u00bb punktet. Dvs. at dagens veistandard maktes opprettholdt \u2022 30 mill kr \u00e5rlig over en 10 \u00e5rs periode vil redusere antall veier med utlevd veidekke fra 22,5 %, til 11,7 % \u2022 40 mill kr \u00e5rlig over en 10 \u00e5rsperiode forventes \u00e5 innhente det meste av etterslepet Investeringsbehov I vedlegg 2 er det med bakgrunn i Swecos rapport og analyse av vegdekkene vist hvilke tiltak for reasfaltering som vil kunne prioriteres innenfor et bel\u00f8p p\u00e5 30 mill. Tiltakene er valgt ut med bakgrunn i tilgjengelig kunnskap om bruk, tilstand, og type vei. Med type vei menes hovedvei, samlevei og boliggater. Prioriteten er i utgangspunktet i samme rekkef\u00f8lge. Prioriteringen er ikke absolutt, og endringer kan forekomme. Strategi for drift og vedlikehold av kommunalt vegnett P\u00e5 grunnlag av kunnskapsdokumentet vil administrasjonen lage en \u00abhovedplan\u00bb for veg, en strategi for drift og vedlikehold av det kommunale vegnettet i Troms\u00f8 kommune. Strategidokumentet skal bidra til \u00e5 stoppe vedlikeholdsetterslepet og til \u00e5 n\u00e5 overordna m\u00e5lsetninger om Troms\u00f8 kommune som en b\u00e6rekraftig by. Uten klare rammer og s\u00f8kelys p\u00e5 prioriteringer av tiltak, vil arbeidet for \u00e5 stoppe etterslepet bli en uh\u00e5ndterlig oppgave. I strategidokumentet vil det bli definert overordnede m\u00e5l som tydeliggj\u00f8r hva som skal oppn\u00e5s. M\u00e5lene og satsningene vil v\u00e6re overordnet og retningsgivende, og prioriteringene m\u00e5 derfor videref\u00f8res i konkrete handlingsplaner koblet til \u00f8konomiperiodeplaner, og \u00e5rlige budsjett. Administrasjonen kommer tilbake med dette strategidokumentet i l\u00f8pet av 2024. Oppsummering Troms\u00f8 kommunes samlede veginfrastruktur lider under et betydelig vedlikeholdsetterslep. Uten betydelig innsats, vil forfallet p\u00e5 veier og gangarealer \u00f8ke. Samtidig vil kostnadene, som f\u00f8lge av eskalerende skader og indeksjusteringer, stige signifikant. Konsekvensene av dette kan v\u00e6re at for eksempel innleide br\u00f8ytere f\u00e5r utstyret \u00f8delagt og ikke \u00f8nsker \u00e5 legge inn tilbud p\u00e5 br\u00f8yting av kommunale veier. P\u00e5 enkelte veier vil asfaltdekket m\u00e5tte fjernes i sin helhet for \u00e5 kunne br\u00f8ytes. Tilbakemeldinger fra bussj\u00e5f\u00f8rer er at det enkelte steder er vanskelig \u00e5 komme seg frem med bussen. Denne tendensen vil \u00f8ke og i ytterste konsekvens ogs\u00e5 ber\u00f8re bl\u00e5lysetatene. Risikoen for skader p\u00e5 kj\u00f8ret\u00f8y og syklende som f\u00f8lge av spor og hull i dekket vil \u00f8ke. En \u00e5rlig investering p\u00e5 20 mill. kan sees som \u00abnullpunktet\u00bb, dvs. det \u00e5rlige bel\u00f8pet som skal til for \u00e5 stoppe forfallet forutsatt at bel\u00f8pet bevilges \u00e5rlig over en periode p\u00e5 10 \u00e5r. Kommunen opprettholder da dagens standard p\u00e5 det kommunale vegnettet. Dersom kommunen \u00f8nsker \u00e5 \u00f8ke den kommunale veistandarden er det if\u00f8lge Swecos rapport n\u00f8dvendig med en \u00e5rlig bevilgning til asfalt p\u00e5 minimum 30 mill. kr over en periode p\u00e5 10 \u00e5r. Dette vil ikke innhente etterslepet, men redusere antall lavstandardveger fra 22,5 % til 11,7 % og samtidig \u00f8ke kommunens veikapital med 47,8 millioner, se tabell under og Swecos konsekvensutredning i vedlegg 1 - kapitalverdi. 3 Vedtakskompetanse Kommunestyret Vedlegg Vedlegg 1 Troms\u00f8 kommune veirapport 2023 Vedlegg 2 Asfalteringsbehov Troms\u00f8 kommune 2024 4 "
}