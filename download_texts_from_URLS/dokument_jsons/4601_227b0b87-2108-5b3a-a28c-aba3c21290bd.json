{
  "dokument_id": "227b0b87-2108-5b3a-a28c-aba3c21290bd",
  "doc_type": "case_presentation",
  "kommune": 4601,
  "tittel": "H\u00f8ringsuttalelse til forslag til ny lov om forebygging og reduksjon av matsvinn (matsvinnloven)",
  "url": "https://bergen.kommune.no/politikere-utvalg/api/fil/bk360/11796775/Framstilling-Horingsuttalelse-til-forslag-til-ny-lov-om-forebygging-og-reduksjon-av-matsvinn-matsvinnloven-",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2024/189748-2 H\u00f8ringssvar - forslag til ny lov om forebygging og reduksjon av matsvinn (matsvinnloven) Hva saken gjelder: Forslag til lov om forebygging og reduksjon av matsvinn har som form\u00e5l \u00e5 fremme bedre ressursutnyttelse i verdikjeden for mat gjennom \u00e5 forebygge og hindre at mat g\u00e5r ut av verdikjeden. Det foresl\u00e5s at loven skal gjelde for alle offentlige og private virksomheter som produserer, distribuerer, omsetter eller serverer n\u00e6ringsmidler i Norge. Samtidig er det \u00f8nskelig at loven skal gjelde virksomheter av en viss st\u00f8rrelse og en bruk av mat som tilsier at det er potensiale for en reduksjon av matsvinn av betydning. Landbruks- og Matdepartementet ber om h\u00f8ringsinnspill om hva som er naturlige avgrensninger av lovens virkeomr\u00e5de, det vil si hvilke virksomheter som skal omfattes. H\u00f8ringsfrist: 20.01.2025. Bergen kommune er innvilget utsatt h\u00f8ringsfrist til 3. februar 2025. Byr\u00e5dets vurdering og forslag til h\u00f8ringsuttalelse: Mat, m\u00e5ltidsglede og ern\u00e6ring er viktig for Bergen kommune. Mat og drikke er mye mer enn \u00e5 bli mett, det er medisin, omsorg, livskvalitet og mye mer. Bergen er Matbyen, og er en av to europeiske byer nord for Frankrike som har status som UNESCO Creative City of Gastronomy. Matsvinn er et tema som Bergen kommune er opptatt av, og har ambisi\u00f8se m\u00e5l for. I byr\u00e5dets politiske plattform \u00abKlosterhagen-erkl\u00e6ringen\u00bb er det et dedikert m\u00e5l om \u00e5 redusere matsvinnet i kommunale virksomheter (s. 32). Bergen kommune har ogs\u00e5 sin vedtatte strategi \u00abMatbyen Bergen 2019-2030 UNESCO Creative City of Gastronomy\u00bb (13.03.2019, sak 51/19), hvor \u00abmat for \u00e5 sikre en b\u00e6rekraftig by\u00bb er et selvstendig delm\u00e5l (s. 12). Her er b\u00e6rekraftig matproduksjon i sj\u00f8 og p\u00e5 land samt tiltak for \u00e5 redusere matsvinn fundamentet. Bergen kommune er s\u00e5ledes prinsipielt positiv til en ny matsvinnlov. Hovedinnholdet og intensjonene i lovforslaget fremst\u00e5r fornuftige, veloverveide og \u00e5 v\u00e6re i tr\u00e5d med m\u00e5l som Bergen kommune har. Det er mange gode tiltak i forslaget, knyttet til aktsomhetsvurderinger, krav til donasjon av overskuddsvarer, tiltak for nedprising og synliggj\u00f8ring av matvarer med kort gjenv\u00e6rende holdbarhet osv. Bergen kommune deler departementets oppfatning om at en lov m\u00e5 ha reelle muligheter for tilsyn, h\u00e5ndheving og sanksjoner for \u00e5 fungere. Det er rimelig at bestemmelser om tvangsmulkt og gebyr foresl\u00e5s fremfor straff. Likeledes deler Bergen kommune departementets vurdering om at sanksjoner overfor kommunale og fylkeskommunale virksomheter er uforholdsmessig s\u00e6rlig i lys av de allerede strenge kravene til egenkontroll i kommuneloven, og bifaller at sanksjoner for disse offentlige virksomhetene ikke innf\u00f8res. 1 Departementet skal arbeide videre med detaljerte reguleringer, blant annet mtp. avgrensninger. Det bes konkret om h\u00f8ringsinnspill p\u00e5 nettopp hva som er naturlige avgrensninger av lovens virkeomr\u00e5de / hvilke virksomheter som skal omfattes. Bergen kommune har ingen umiddelbare innspill til dette, men understreker behovet for rimelighet og romslighet overfor de akt\u00f8rer, b\u00e5de private og offentlige, som innbefattes. Kommuner, som Bergen, gjennomg\u00e5r for tiden sv\u00e6rt trange \u00f8konomiske tider. Det er viktig at krav knyttet til matsvinn ikke f\u00f8rer til urimelig tidsbruk eller kostnads\u00f8kning, men bist\u00e5r kommunene i \u00e5 oppn\u00e5 flere fordeler enn ulemper - ved \u00e5 fremme b\u00e6rekraft som er bra b\u00e5de for milj\u00f8et, og for \u00f8konomien \u2013 gjennom besparelser og frigj\u00f8ring av ressurser som et resultat av mindre svinn. Milj\u00f8messig b\u00e6rekraft og \u00f8konomisk b\u00e6rekraft m\u00e5 g\u00e5 h\u00e5nd i h\u00e5nd (for \u00f8vrig ogs\u00e5 sosial b\u00e6rekraft). N\u00e5r det gjelder privat sektor, understreker Bergen kommune samme behov. For Bergen kommune er det av h\u00f8y prioritet at kommunen spiller p\u00e5 lag med n\u00e6ringslivet, p\u00e5 en m\u00e5te som legger til rette for vekst, innovasjon, flere arbeidsplasser og en b\u00e6rekraftig \u00f8konomi. N\u00e6ringslivet har allerede betydelige reguleringer \u00e5 forholde seg til, og i mange bransjer er det sm\u00e5 marginer og usikre tider. Derfor er det viktig at den nye loven har rimelighet, forholdsmessighet og romslighet som rettesnor. Bergen kommune ser i denne sammenheng p\u00e5 det som lovende at det i h\u00f8ringen brukes formuleringer som \u00abder det er forholdsmessig\u00bb og lignende, og at det er innhentet eksempler fra andre land som synes \u00e5 lykkes med denne balansen, som i Finland der \u00abLoven p\u00e5legger bedrifter \u00e5 donere overskuddsmat forutsatt at dette kan gj\u00f8res uten \u00e5 g\u00e5 p\u00e5 bekostning av mattryggheten og at det kan utf\u00f8res til en rimelig kostnad.\u00bb Bergen kommune ser det som en absolutt n\u00f8dvendighet at forholdsmessighet og rimelighet legges til grunn, dersom den nye matsvinnloven skal bli en suksess. Vedtakskompetanse: Reglement for Bergen bystyre og bystyreutvalgene 2023 \u2013 2027 pkt. 6.4 sjette ledd: Bystyreutvalgene kan avgi h\u00f8ringsuttalelser p\u00e5 vegne av Bergen kommune i h\u00f8ringssaker som forretningsutvalget har tildelt et utvalg. Forretningsutvalget vedtok i m\u00f8te 07.01.2025 f\u00f8lgende: Utvalg for milj\u00f8 og byutvikling avgir h\u00f8ringssvar til \u00abH\u00f8ring - forslag til ny lov om forebygging og reduksjon av matsvinn (matsvinnloven)\u00bb p\u00e5 vegne av Bergen kommune. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Bergen kommune avgir h\u00f8ringsuttalelse til ny lov om forebygging og reduksjon av matsvinn (matsvinnloven) slik den fremkommer av byr\u00e5dets forslag. Dato: 15. januar 2025 Christine B. Meyer Reidar Digranes Byr\u00e5dsleder Byr\u00e5d for n\u00e6ring, kultur og idrett Dokumentet er godkjent elektronisk. Vedlegg: - H\u00f8ring - forslag til ny lov om forebygging og reduksjon av matsvinn (matsvinnloven) - H\u00f8ringsnotat matsvinnlov 2 "
}