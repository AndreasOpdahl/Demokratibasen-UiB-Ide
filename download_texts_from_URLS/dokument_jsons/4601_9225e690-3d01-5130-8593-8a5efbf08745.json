{
  "dokument_id": "9225e690-3d01-5130-8593-8a5efbf08745",
  "doc_type": "case_attachment",
  "kommune": 4601,
  "tittel": "Fremtidig organisering av renholdstjenester og revisjon av renholdsnorm i Bergen kommune-arbeidsgruppens rapport korrigert versjon",
  "url": "https://bergen.kommune.no/politikere-utvalg/api/fil/bk360/11602908/Fremtidig-organisering-av-renholdstjenester-og-revisjon-av-renholdsnorm-i-Bergen-kommune-arbeidsgruppens-rapport-korrigert-versjon",
  "tekst": "Fremtidig organisering av renholdstjenester og revisjon av renholdsnorm i Bergen kommune Arbeidsgruppens rapport - korrigert versjon 26.11.2024 Innhold Innledning og mandat ........................................................................................................ 2 Arbeidsgruppens form\u00e5l og oppgaver ................................................................................ 2 Arbeidsgruppens sammensetning ...................................................................................... 2 \u00d8vrige rammer og avgrensinger for arbeidet ...................................................................... 3 Forslag til ny organisering av kommunens renholdstjenester ............................................. 4 Forslag til ny renholdsnorm og frekvens............................................................................. 6 \u00d8konomiske vurderinger .................................................................................................... 8 Risikovurdering av prosess ...............................................................................................10 Kommentarer ....................................................................................................................10 Konklusjon ........................................................................................................................10 1 Innledning og mandat Byr\u00e5det vedtok den 05.09.2024 i sak 1231/24 Utredning av fremtidig organisering av renhold og endring av renholdsnorm i Bergen kommune \u00e5 igangsette et arbeid med sikte p\u00e5 \u00e5 utrede ny organisering av kommunens renholdstjenester, samt sette i gang en revisjon av Bergen kommunes renholdsnorm. P\u00e5 den bakgrunn utarbeidet byr\u00e5d for finans et mandat, og ba om at det ble satt sammen en arbeidsgruppe til \u00e5 utrede disse temaene. Christian Fossdal, direkt\u00f8r Etat for bygg og eiendom (EBE) har ledet arbeidsgruppens arbeid. Arbeidsgruppens form\u00e5l og oppgaver M\u00e5let med arbeidsgruppens arbeid har v\u00e6rt \u00e5 legge grunnlaget for at Bergen kommune skal kunne utvikle en bedre organisering av kommunens renholdstjenester, samt en revidert og modernisert renholdsnorm. Arbeidsgruppen har hatt i oppgave \u00e5 utarbeide et forslag til en ny organisering av Bergen kommunes renholdstjenester hvor det tas sikte p\u00e5 en samlet organisering av renholdstjenestene i EBE. I mandatet p\u00e5pekes det at utredningsarbeidet blant annet skal behandle f\u00f8lgende tema: \u2022 \u00d8konomiske konsekvenser - synliggj\u00f8re beregninger av potensielle kostnader og innsparinger \u2022 Faglige fordeler/ulemper \u2022 Konsekvenser for de ber\u00f8rte renholderne \u2022 Forslag til organisering Arbeidsgruppen har ogs\u00e5 hatt i oppgave \u00e5 revidere gjeldende renholdsnorm og komme med forslag til ny. Revisjonen m\u00e5 blant annet: \u2022 Redegj\u00f8re for dagens norm \u2022 Sammenligne med andre byer \u2022 Utrede faglige fordeler/ulemper \u2022 Utrede konsekvenser for de ber\u00f8rte renholderne \u2022 Utrede \u00f8konomiske konsekvenser \u2013 synliggj\u00f8re beregninger av potensielle kostnader og innsparinger Arbeidsgruppens sammensetning Arbeidsgruppen har best\u00e5tt av medlemmer fra Fagforbundet, kommunens vernetjeneste, Byr\u00e5dsavdeling for finans, Byr\u00e5dsavdeling for eldre, helse og omsorg, Byr\u00e5dsavdeling for n\u00e6ring, kultur og idrett og Byr\u00e5dsavdeling for barnehage og skole. Representanter fra disse byr\u00e5dsavdelingene ble valgt da det ble vurdert at det er disse som i st\u00f8rst grad vil bli ber\u00f8rt av eventuell endring. Arbeidsgruppen har best\u00e5tt av totalt 13 personer (+ 1 vara): Byr\u00e5dsavdeling for finans (BFIN) Christian Fossdal, direkt\u00f8r Etat for bygg og eiendom Tove Golten, avdelingsleder Etat for bygg og eiendom Ivar Wesetvik, avdelingsleder Etat for bygg og eiendom Kristopher Straus, spesialr\u00e5dgiver Seksjon for administrasjon Byr\u00e5dsavdeling for barnehage og skole (BBS) Lill Presttun Hindenes, SUU Avdeling barnehage- og skoleutbygging Edle Damm, omr\u00e5deleder barnehage 2 Paal Nys\u00e6ther, omr\u00e5deleder skole Siren Hope, ledende renholder m/ fagbrev Lyshovden oppveksttun Byr\u00e5dsavdeling for n\u00e6ring, kultur og idrett (BNKI) Arild Westad, seniorr\u00e5dgiver BNKI stab Byr\u00e5dsavdeling for eldre, helse og omsorg (BEHO) Herborg Sandmo, seniorr\u00e5dgiver kommunaldirekt\u00f8rens stab Fagforbundet* HTV Siv Hjertholm HTV Kenneth Rasmussen *De ansattes fagforeninger ble i forkant enige om at Fagforbundet skulle representere dem i arbeidsgruppen. Vernetjenesten HVO John Michal S\u00f8rensen (Jenny R\u00f8mo vara) Arbeidsgruppen har hatt 13 m\u00f8ter p\u00e5 1,5 time i tidsrommet uke 40-47. I tillegg har en undergruppe jobbet parallelt med \u00e5 risikovurdere arbeidsprosessen. Denne undergruppen har hatt tre m\u00f8ter. M\u00f8tereferater og andre dokumenter fra arbeidsgruppens arbeid er arkivert i Bk360. \u00d8vrige rammer og avgrensinger for arbeidet Tidlig i gruppens arbeid ble det diskutert noen avgrensinger med tanke p\u00e5 om renholdere ved enkelte enheter i f\u00f8rste omgang b\u00f8r holdes utenfor en ny organisering. I all hovedsak anbefaler gruppen at renhold knyttet til idrettsbygg, renhold i hjemmebaserte tjenester og deler av renholdet i bofelleskap holdes utenfor. Arbeidsgruppen er informert om at renhold inng\u00e5r som del av et bredere oppgavespekter for de ansatte i disse tjenestene, og i noen tilfeller er ogs\u00e5 renhold innarbeidet i fagbrev som ogs\u00e5 dekker flere andre oppgaver. I tillegg utf\u00f8res renholdet p\u00e5 Bergen legevakt i stor grad av renholdere med spesialkompetanse p\u00e5 smitte, medisinsk utstyr, m.m. Det b\u00f8r vurderes om det kan v\u00e6re hensiktsmessig at ogs\u00e5 disse, i hvert fall i f\u00f8rste omgang, holdes utenfor en ny organisering. Arbeidsgruppens representant fra BEHO har uttrykt at ogs\u00e5 de enheter som ikke direkte blir en del av en eventuell omorganisering, vil v\u00e6re interessert i \u00e5 nyttiggj\u00f8re seg av faglige synergier fra arbeidet. Bergen kommune har ogs\u00e5 tre OPS-skoler (offentlig/privat samarbeid) hvor renholdet ivaretas av eksterne byggeiere. H\u00e5landsdalen leirskole foresl\u00e5s ogs\u00e5 holdt utenfor prosjektet i denne omgang. Ytterlige detaljering knyttet til innfasing av enhetenes renholdstjenester i EBE b\u00f8r utarbeides i forbindelse med en eventuell gjennomf\u00f8ring av omorganiseringen. I tillegg til \u00e5 vurdere ny organisering for kommunes renholdstjenester, vurderer arbeidsgruppen endring av (renholds)norm = antall kvadratmeter som skal vaskes per time, og (renholds)frekvens = hvor ofte det skal vaskes (dag per uke). Disse to varierer med bakgrunn i flere faktorer (type bygg, alder, romtype, bruk, m.m.), og henger sammen. En revisjon av renholdsnorm og -frekvens b\u00f8r ha som m\u00e5l \u00e5 s\u00f8rge at disse bedre tilpasses til moderne metoder, utstyr og kvalitet, og de enkelte byggenes beskaffenhet. 3 Siden 2005 har Bergen kommune og flere omliggende kommuner samarbeidet om en standard for renholdskvalitet \u2013 Interkommunal norm for renholdskvalitet. Denne interkommunale avtalen har bidratt til \u00e5 gi en delvis felles overordnet renholdsfaglig plattform, men avtalen gir ogs\u00e5 rom for selvstendige tilpasninger i den enkelte kommune. Avtalen sier noe om \u2022 renholdskvalitet - hvor rent det skal v\u00e6re etter rengj\u00f8ring, \u2022 renholdsstandard - hvor ofte det skal rengj\u00f8res, \u2022 brukernes adferd - hvordan denne avgj\u00f8r hvordan det blir seende ut mellom hver rengj\u00f8ring. Spesielt arbeidsgruppens revisjon av frekvens har noen ber\u00f8ringspunkter mot den interkommunale avtalen, og kan p\u00e5 noen m\u00e5ter sees p\u00e5 som selvstendige tilpasninger for Bergen kommune. I det eventuelle videre arbeidet med \u00e5 spesifisere detaljene i kommunens nye renholdstjenester b\u00f8r det vurderes om man parallelt skal se p\u00e5 status for og omfanget av den interkommunale avtalen. Arbeidsgruppens oppdrag har v\u00e6rt omfattende og tiden gruppen har hatt til r\u00e5dighet har v\u00e6rt relativt kort. Dette har hatt innvirkning p\u00e5 i hvor stor grad gruppen har hatt mulighet til \u00e5 grundig etterg\u00e5 enhver problemstilling som har dukket opp underveis i arbeidet. Utregninger av potensielle \u00f8konomiske konsekvenser som fremkommer i rapporten er grove anslag. Arbeidsgruppen har fors\u00f8kt \u00e5 legge til grunn elementer gruppen har identifisert b\u00e5de som potensielle innsparinger og kostnader, men tallgrunnlaget er usikkert - blant annet grunnet varierende f\u00f8ringspraksis. Derfor b\u00f8r tallene brukes med varsomhet, og kan kun fungere som estimat p\u00e5 potensielle \u00f8konomiske konsekvenser av arbeidsgruppens forslag. Det vil alltid v\u00e6re usikkerhet knyttet til prediksjoner av b\u00e5de \u00f8konomiske konsekvenser, organisatoriske endringer og implikasjoner for ber\u00f8rte ansatte. Dette er forbehold som m\u00e5 legges til grunn. Forslag til ny organisering av kommunens renholdstjenester En ny renholdsavdeling anbefales organisert etter samme prinsipp som andre sammenlignbare kommuner. 10 soneledere med ansvar for rundt 38 renholdere foresl\u00e5s. 4 Det h\u00f8ye antall medarbeidere anses forsvarlig grunnet betydelig lederst\u00f8tte. I tillegg til egen ressurs for lederst\u00f8tte i avdelingen vil det v\u00e6re to teamledere og 10-12 ledende renholdere i hver sone. (se modell av foresl\u00e5tt lederstruktur). Nevnte ressurser vil bist\u00e5 soneleder med ledelse av gruppen. I tillegg anbefales \u00e5 videref\u00f8re etablert gruppe i EBE med vikartjenester og tempor\u00e6rt renhold, samt styrke denne med 14 \u00e5rsverk. Lederstruktur i foresl\u00e5tt ny organisering Faglige og praktiske implikasjoner - herunder konsekvenser for de ber\u00f8rte renholderne Under er en punktvis oppsummering og kategorisering av sentrale argumenter og problemstillinger som har blitt diskutert i arbeidsgruppen knyttet til ny organisering av renholdstjenesten: Muligheter/potensiale \u2022 L\u00f8fte renholdsfaget. Renhold er i kontinuerlig utvikling. I en sentralisert organisering vil en kunne bygge kompetanse, utdanne, utvikle dyktige og stolte medarbeidere. \u2022 Renhold etableres som en del av det helhetlige eiendomsforvaltningen, og som en viktig del av f\u00f8rstelinjevedlikeholdet. \u2022 Forankre en mer enhetlig overordnet renholdstandard for hele kommunen. \u2022 Frigj\u00f8r tid for rektor, styrere, administrativt personale, m.fl. ute i organisasjonen. \u2022 Renholdere vil ledes av ledere med betydelig renholdskompetanse \u2013 og f\u00e5 bedre faglig oppf\u00f8lging. \u2022 \u00d8konomisk besparelse, herunder gjennom f\u00e6rre \u00e5rsverk og behov for mindre ekstern vikarbruk. \u2022 Bedre ressursutnyttelse av b\u00e5de personell og utstyr. \u2022 Annerkjennelse av renhold som et eget fag - renholdere f\u00e5r jobbe med renhold. \u2022 Synergier til andre kommunale enheter. \u2022 Mulig positiv effekt p\u00e5 sykefrav\u00e6r. Utfordringer/ negative konsekvenser \u2022 Renholdere kan miste tilh\u00f8righeten til den enkelte arbeidsplass og kollegaene sine der. \u2022 Omorganisering og endring er krevende for den enkelte arbeidstaker som det er viktig \u00e5 hensynta. \u2022 Ressurskrevende omorganisering da det er mange ber\u00f8rte. \u2022 Bekymring knyttet til foresl\u00e5tte st\u00f8rrelser p\u00e5 soner \u2013 for store grupper for en enkelt leder? \u2022 Noen steder utf\u00f8rer renholder ogs\u00e5 andre oppgaver og er en allsidig ressurs. Hvordan l\u00f8ser man dette i ny organisering? \u2022 Reduseres fleksibiliteten p\u00e5 det enkelte arbeidssted ute i organisasjonen om de ikke f\u00e5r disponere egen renholder? \u2022 Potensiell overtallighet 5 Arbeidsgruppen ser at det \u00e5 samle det kommunale renholdet i \u00e9n avdeling kan gi \u00f8kt potensiale for kompetansedeling, kompetanseheving, fellesskapsf\u00f8lelse, samt gj\u00f8r det lettere \u00e5 forankre en felles kommunal renholdstandard. En ny organisering vil ogs\u00e5 kunne gj\u00f8re at en st\u00f8rre del av kommunens renholdstjeneste kan jobbe smartere og mer effektivt. I tillegg vil renholdere, i den foresl\u00e5tte organiseringen, f\u00e5 tett og god oppf\u00f8lging av ledere med stor renholdsfaglig kompetanse. Arbeidsgruppen mener at disse gevinstene vil bidra til \u00e5 gi b\u00e5de renholdsfaget og den enkelte renholder i kommunen et faglig l\u00f8ft, som igjen vil gi et forbedret og riktig renhold. Det er ogs\u00e5 grunn til \u00e5 forvente at god faglig oppf\u00f8lging og videreutvikling vil virke motiverende og inspirerende for den enkelte renholder. En omorganisering vil flytte lederansvaret for renholderne vekk fra enhetene ute i organisasjonen, og dermed kunne frigj\u00f8re tid for ledere i tjenestene til \u00e5 fokusere mer p\u00e5 enhetenes prim\u00e6re oppgaver. Et m\u00e5l med den foresl\u00e5tte organisering er at man skal kunne dekke mye av vikarbehovet med egne ansatte, og med det redusere bruken av eksterne vikarer. (Jfr. kapittel om \u00f8konomi nedenfor.) Arbeidsgruppen har i tillegg identifisert og diskutert utfordringer som det er viktig at blir ivaretatt i et eventuelt omorganiseringsarbeid. \u00c5 flytte arbeidstakere fra en fast arbeidsplass til en mer variert arbeidshverdag uten klar tilknytning til et enkelt sted, medf\u00f8rer en stor endring for den enkelte. Det er viktig at dette hensyntas. I tillegg b\u00f8r det aktivt arbeides for at man raskt klarer \u00e5 utvikle et godt og trygt arbeidsmilj\u00f8 med stor grad av tilh\u00f8righet i eventuell ny organisasjon. Det m\u00e5 videre rettes fokus p\u00e5 at det etableres tilgjengelige og stabile kommunikasjonslinjer mellom den sentrale renholdsavdelingen og de enhetene som skal motta renholdstjenester. I den foresl\u00e5tte organisasjonsmodellen mer enn dobles antallet ansatte i renholdsavdelingen i EBE, i tillegg til at det opereres det med relativt store grupper per soneleder. Lederstrukturen som er der i dag vil m\u00e5tte utvides. Det er viktig at dette anerkjennes, og at man tidlig i omstillingsprosessen tar n\u00f8dvendige grep slik at ledere p\u00e5 best mulig m\u00e5te f\u00e5r gjennomf\u00f8rt sine oppgaver og ivaretatt de arbeidstakerne den enkelte har lederansvar for. God oppf\u00f8lging og oppl\u00e6ring av vil v\u00e6re s\u00e6rlig viktig. Potensielle overtallige \u00e5rsverk kan b\u00e5de v\u00e6re en utfordring og en mulighet. Overtallige \u00e5rsverk betyr n\u00f8dvendigvis at man har mindre behov for arbeidskraft. I det ligger det et innsparingspotensial. Samtidig kan redusert ettersp\u00f8rsel etter \u00e5rsverk ogs\u00e5 bety redusert behov for ansatte, noe som vil ber\u00f8re enkeltansatte. Arbeidsgruppen mener at overtalligheten i all hovedsak b\u00f8r l\u00f8ses gjennom naturlig avgang, og ved etablering av egen vikarpool som vil bidra til at kommunen kan dekke brorparten av vikarbehovet med egne ansatte renholdere. Omorganiseringen det redegj\u00f8res for i denne rapporten er omfattende. Arbeidsgruppen mener derfor at det b\u00f8r vurderes om en eventuell innfasing av kommunens renholdstjenester til EBE b\u00f8r foreg\u00e5 stegvis. Den st\u00f8rste endringen, og dermed ogs\u00e5 den endringen med st\u00f8rst potensiale, er knyttet til renholdet p\u00e5 skolene. Det kan derfor v\u00e6re hensiktsmessig at en eventuell omorganisering starter med renholdet i skolene. Forslag til ny renholdsnorm og frekvens Arbeidsgruppens forslag til ny norm og frekvens er utarbeidet i Renholdsavdelingen ved EBE, og lener seg mot de standarder og metoder som er etablert i NS-Insta 800. NS-Insta 800 er et system for \u00e5 fastsette og bed\u00f8mme rengj\u00f8ringskvalitet, og er utviklet av nordiske 6 standardiseringsorganer i samarbeid med representanter for rengj\u00f8ringsselskaper, konsulenter, offentlige og private eiendomsbesittere, arbeidsgiverorganisasjoner, forskningsinstitutter og fagforeninger i Danmark, Finland, Island, Norge og Sverige1. NS-Insta 800 brukes i dag av flere offentlige (herunder flere kommuner) og private institusjoner. Dagens norm I Bergen kommune er det i dag i stor grad kalkulert med en tiln\u00e6rmet flat norm, noe som vil si at normen i liten grad tar hensyn til verken variasjon i rom eller effektiviseringspotensialet i \u00e5 benytte ny teknologi og nye maskiner. Til tross for at det kommunale renholdet i dag er uten en overordnet felles styring, opereres det i hovedsak med f\u00f8lgende normtall: \u2022 Sykehjem - 165 kvadratmeter i timen. \u2022 Barnehager - 145 kvadratmeter i timen. \u2022 Kontor/administrasjon - 190-200 kvadratmeter i timen, avhengig av byggets tilstand og karakter. \u2022 Skoler - 180 \u2013 200 kvadratmeter i timen, avhengig av byggets tilstand og karakter. \u2022 SFO - 145 kvadratmeter i timen. Sammenligning med andre byer Tabellen over viser retningsgivende renholdsfrekvens \u2013 alts\u00e5 hvor mange ganger det rengj\u00f8res/ kontrolleres for renhold per uke \u2013 i et utvalg romkategorier i forskjellige norske kommuner.2 Renholdsavdelingen i EBE har v\u00e6rt i kontakt med kommunene for \u00e5 innhente sammenlignbare tall. Rommene i tabellen er kun et utvalg, men de fleste av disse rommene er valgt i denne sammenheng fordi det er i disse man mener det er st\u00f8rst muligheter for, og potensiale ved, \u00e5 redusere frekvens. Som man kan lese av tabellen ligger Bergen kommune i \u00f8verste sjiktet n\u00e5r det kommer til hovedregelen for hvor ofte man vasker kontorer, klasserom, m\u00f8terom og grupperom, sammenlignet med andre byer. En justering av frekvens til det som fremkommer i nederste rad, vil endre Bergen kommunes frekvens slik at den er enda mer i tr\u00e5d med frekvensen i sammenlignbare kommuner. 1 Standard Norge https://standard.no/fagomrader/renhold/rengjoringskvalitet/ (14.11.2024 kl. 13:05). 2 For de kommuner som har innf\u00f8rt NS-Insta 800 gjengir frekvenstallet ogs\u00e5 tilfeller hvor det gjennom visuelt tilsyn kontrolleres om rommet trenger renhold. Det er sentralt i standarden at det i enkelte romtyper kun utf\u00f8res renhold der det er vurdert n\u00f8dvendig av renholder, og ikke i henhold til en l\u00e5st frekvens. 7 Faglige og praktiske implikasjoner - herunder konsekvenser for de ber\u00f8rte renholderne Det anbefales at Bergen kommune innarbeider en renholdsnorm og -frekvens som er bedre tilpasset moderne teknologi og metode, og som i st\u00f8rre grad tar hensyn til variasjoner i rom, byggenes beskaffenhet og renholdsbehovet. NS-Insta 800-systemet kan bidra til dette, og det kan derfor v\u00e6re hensiktsmessig at dette legges til grunn. Det er ytterlige gode grunner til det: \u2022 Systemet gir klare retningslinjer for hva som forventes av renholdskvalitet, skaper forutsigbarhet og felles forst\u00e5else. \u2022 Det tas i bruk b\u00e5de visuell kontroll og objektive m\u00e5lemetoder for \u00e5 vurdere kvaliteten p\u00e5 renhold. \u2022 Systemet det enklere \u00e5 behovstilpasse renholdet. \u2022 Sertifisering av personell i systemet kan \u00f8ke tilliten til renholdstjenestene. Det m\u00e5 derimot ogs\u00e5 nevnes at en eventuell implementering og sertifisering vil medf\u00f8re noe ekstra kostnader, og en eventuell innf\u00f8ring vil naturligvis kreve tid og ressurser - blant annet til oppl\u00e6ring - for \u00e5 kunne f\u00e5 \u00f8nsket effekt av \u00e5 ta i bruk et slikt system. Arbeidsgruppen anerkjenner at i moderne metoder, utstyr og teknologi ligger det et potensiale for \u00e5 effektivisere og forbedre renholdet. Dagens moderne utstyr gj\u00f8r f.eks. at st\u00f8rre flater kan rengj\u00f8res lettere og mer effektivt, og moderne metoder gj\u00f8r at man kan rengj\u00f8re mer sk\u00e5nsomt og hensiktsmessig. Dette gj\u00f8r at man kan ta sikte p\u00e5 \u00e5 \u00f8ke antall kvadratmeter per time jevnt over for kommunale bygg, med lokale tilpasninger, uten at det gir \u00f8kt belastning for renholderne. Oversikten over viser at det for flere romtyper ogs\u00e5 er potensiale for \u00e5 redusere frekvensen for renhold. Den renholdsfaglige kompetansen i arbeidsgruppen har uttrykt at flere av disse romtypene rengj\u00f8res oftere enn det er behov for. Det har videre blitt redegjort for hvordan NS-Insta 800-systemet gir verkt\u00f8y og metode for \u00e5 vurdere hva som er tilstrekkelig renhold, slik man til enhver tid sikrer at kommunens lokaler er \u00abrene nok\u00bb. Dette er spesielt viktig med tanke p\u00e5 s\u00e5rbare grupper som f.eks. av medisinske \u00e5rsaker har h\u00f8yere sensitivitet for st\u00f8v, og i slike tilfeller kan det v\u00e6re behov for \u00e5 gj\u00f8re ytterligere individuelle og behovspr\u00f8vde tilpasninger. \u00d8konomiske vurderinger Arbeidsgruppens beregninger baserer seg p\u00e5 et uttrekk som viser 432 \u00e5rsverk knyttet til ordin\u00e6rt renhold i Bergen kommune. I tillegg har EBE 36 \u00e5rsverk som arbeider med tempor\u00e6rt renhold/vikarer, som foresl\u00e5s videref\u00f8rt for \u00e5 dekke deler av fremtidig vikarbehov. Beregninger viser at gjennom \u00e5 jobbe etter ny standard, norm og frekvens, s\u00e5 kan man oppn\u00e5 et innsparingspotensial p\u00e5 88 \u00e5rsverk. Det er derimot verdt \u00e5 merke seg at dette vil v\u00e6re n\u00e5r vi oppn\u00e5r full effekt av endringene, og at en m\u00e5 regne med en gradvis innf\u00f8ring over tid. Nevnte antall \u00e5rsverk fremkommer ved f\u00f8lgende beregning: Etter innf\u00f8ring av ny norm og frekvens anbefales f\u00f8lgende prosentvis endring i renhold: \u2022 Skoler: anbefalt samlet reduksjon p\u00e5 25% \u2022 Barnehager: anbefalt samlet reduksjon 10% \u2022 Sykehjem: anbefalt samlet reduksjon 10% \u2022 Kontor/kultur: anbefalt samlet reduksjon 25% 8 432 \u00e5rsverk er i dag fordelt p\u00e5 f\u00f8lgende fire kategorier av bygg: \u2022 Skoler: 266 \u00e5rsverk \u2022 Barnehager: 44 \u00e5rsverk \u2022 Sykehjem: 80 \u00e5rsverk \u2022 Kontor/kulturbygg: 42 \u00e5rsverk Forhold mellom anbefalt endring av renhold sammenstilt med antall \u00e5rsverk innenfor de fire kategoriene av bygg, vil gi f\u00f8lgende estimat over innsparingspotensial i \u00e5rsverk i ny organisering: \u2022 Skoler: potensiell reduksjon av 66 \u00e5rsverk \u2022 Barnehager: potensiell reduksjon av 4 \u00e5rsverk \u2022 Sykehjem: potensiell reduksjon av 8 \u00e5rsverk \u2022 Kontor/kultur: potensiell reduksjon av 10 \u00e5rsverk Samlet gir dette et estimert potensial for reduksjon av 88 \u00e5rsverk knyttet til ordin\u00e6rt renhold. 14 av nevnte \u00e5rsverk foresl\u00e5s benyttet til \u00e5 styrke EBEs eksisterende vikarpool. Dette gir en reell estimert potensial for reduksjon av 74 \u00e5rsverk. I og med at det her ogs\u00e5 vil v\u00e6re snakk om deltidsstillinger, s\u00e5 vil dette potensielt medf\u00f8re at om lag 90 ansatte vil kunne bli ber\u00f8rt av denne delen av endringen. En ny organisering som foresl\u00e5tt, og en ny m\u00e5te \u00e5 jobbe p\u00e5 vil generere \u00f8kte kostnader b\u00e5de n\u00e5r det gjelder flere ansatte i lederstillinger og stab/st\u00f8tte, samt anskaffelse av diverse utstyr. Estimert resultateffekt av endring: Tall i mill.kr Besparelse \u00d8kt kostnad Innsparing 88 egne \u00e5rsverk renhold 57,2 \u00d8kning av EBEs eksisterende vikarpool: 14 \u00e5rsverk ** 9,1 5 nye soneledere og 1 ny HR/l\u00f8nn-ressurs, teamleder 1,4 \u00e5rsverk 6,8 Anskaffelse av vogner, nettbrett m/stativ, lisenser, oppl\u00e6ring * 5,4 10 flere biler til vikarpool 1,2 Netto kostnad vikarer renhold 6,2 Kj\u00f8p av eksterne vikartjenester 15,2 Estimert fremtidig behov for kj\u00f8p av eksterne vikartjenester ** 5,0 Sum 78,6 27,5 Estimert \u00f8konomisk besparelse 51,1 * Av dette bel\u00f8pet er ca. 3,0 mill. engangsutgifter **Estimert vikarbehov ved 8% frav\u00e6r Det er en usikkerhet i tallene da det har v\u00e6rt vanskelig \u00e5 hente ut eksakte tall. Det er ogs\u00e5 slik at det kan v\u00e6re uoverensstemmelse mellom det som blir tildelt av budsjettmidler for renhold til den enkelte resultatenhet og det en velger \u00e5 bruke midlene til. Samlet effekt av endring p\u00e5l\u00f8per seg 51,1 mill. if\u00f8lge arbeidsgruppens utregninger. Av dette er ca. 3,0 mill. engangseffekt ved kj\u00f8p av utstyr. Utstyret vil ha en levetid p\u00e5 mellom 5 og 10 \u00e5r. 9 N\u00e5r det gjelder \u00f8konomi s\u00e5 er det noe usikkerhet siden det har v\u00e6rt vanskelig \u00e5 hente ut eksakte tall, men det er ogs\u00e5 noen effekter som ikke er inkludert i beregningene. Dette er effekt av et mulig redusert sykefrav\u00e6r, frigj\u00f8ring av tid for rektor/enhetsleder og eventuelle andre som i dag er involvert i administrasjon av renholdet i sitt bygg, og andre kostnader enn l\u00f8nn ved \u00e5 ha en fast ansatt. Det vil ogs\u00e5 kunne v\u00e6re faktorer som g\u00e5r motsatt vei. I en fremtidig modell m\u00e5 det bestemmes hvordan kostnadsbelastning av renholdstjenester skal foreg\u00e5. I dag belastes brukerne etter en intern kostfordeling. Det b\u00f8r utredes om dette ogs\u00e5 er en fornuftig fremtidig modell. Endres denne s\u00e5 kan det frigj\u00f8re tid ett sted, men kunne \u00f8ke bemanningsbehovet noe et annet sted. I en organisering der EBE tar over alt ansvar for renhold, s\u00e5 b\u00f8r alt utstyr overf\u00f8res vederlagsfritt til EBE. Alle budsjettmidler, helst reelle kostnader, m\u00e5 ogs\u00e5 overf\u00f8res EBE. Det m\u00e5 v\u00e6re tydelig at renholdsansvaret overf\u00f8res fullt ut. Risikovurdering av prosess Risikovurderingen er utf\u00f8rt av en undergruppe med seks medlemmer fra arbeidsgruppen, og arbeidet har p\u00e5g\u00e5tt parallelt med arbeidsgruppens \u00f8vrige arbeid. Bedriftshelsetjenesten har gitt sine kommentarer til risikovurderingen. F\u00f8lgende m\u00e5l har v\u00e6rt risikovurdert: 1) Ivareta ansattes arbeidsmilj\u00f8 innen Helse-, milj\u00f8- og sikkerhet 2) Sikre god kommunikasjon og informasjon 3) Overholde lov- og forskriftskrav ifm. omstilling 4) Skape godt samarbeidsklima i arbeidsgruppen 5) Skape motivasjon og eierskap til endringsprosessen 6) Overholde fremdriftsplan 7) Lederstruktur Kommentarer Representantene fra Fagforbundet har hatt behov for \u00e5 f\u00e5 frem at de anerkjenner de gode argumentene b\u00e5de for en endring i organisering og i norm og frekvens, men at de ikke kan v\u00e6re med \u00e5 anbefale en omorganisering som kan medf\u00f8re at et s\u00e5 stort antall av deres medlemmer potensielt risikerer \u00e5 bli overtallige. Hovedverneombudet har bedt om \u00e5 f\u00e5 f\u00f8lgende kommentar med i rapporten: \u00abRepresentantene fra vernetjenesten har medvirket i prosessen. Da etter arbeidsmilj\u00f8lovens \u00a7 6, \"Verneombudet skal ivareta arbeidstakernes interesser i saker som ang\u00e5r arbeidsmilj\u00f8et. Verneombudet skal se til at virksomheten er innrettet og vedlikeholdt, og at arbeidet blir utf\u00f8rt p\u00e5 en slik m\u00e5te at hensynet til arbeidstakernes sikkerhet, helse og velferd er ivaretatt i samsvar med bestemmelsene i denne lov.\" Vi vil verken underkjenne eller anbefale noen vurderinger, vi har medvirket i m\u00f8tene under nevnte premiss(er).\u00bb Konklusjon Utover kommentarene fra Fagforbundet og hovedverneombudet, er gruppen samstemt i \u00e5 anbefale en omorganisering i tr\u00e5d med organisasjonsprinsipper og revisjon av renholdsnorm og frekvens som er skissert i denne rapporten. 10 "
}