{
  "dokument_id": "ce940abc-9b94-5c7e-b4a0-dd80dffba132",
  "doc_type": "case_presentation",
  "kommune": 4601,
  "tittel": "Fana, gnr. 108, bnr. 108, Sletteneset 171. Klage p\u00e5 tillatelse - tilbygg til fritidsbolig",
  "url": "https://bergen.kommune.no/politikere-utvalg/api/fil/bk360/9437594/Framstilling-Fana-gnr-108-bnr-108-Sletteneset-171-Klage-pa-tillatelse-tilbygg-til-fritidsbolig",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/246219-7 Fana, gnr. 108, bnr. 108, Sletteneset 171. Klage p\u00e5 tillatelse - tilbygg til fritidsbolig Hva saken gjelder: Saken gjelder klage p\u00e5 vedtak datert 08.09.2023 om tillatelse til tilbygg til fritidsbolig, fasadeendringer og etablering av tilkomstvei. Det er gitt dispensasjoner fra reguleringsplankart for anlegg av vei og for oppf\u00f8ring av fritidsbolig i arealform\u00e5l bolig. Det er ogs\u00e5 innvilget dispensasjon fra KPA2018 \u00a7 6.2.2 om byggegrense langs vassdrag. Vedtaket er p\u00e5klaget av tiltakshaverne Per Magne og Grethe Torkildsen Strandborg ved brev datert 13.09.2023, samt flere tilsvar til fagnotatet 19.11.2023, der de anf\u00f8rer at det er s\u00f8kt om tilbygg til en bolig og ikke en fritidsbolig. Eiendommen er regulert til frittliggende sm\u00e5husbebyggelse i reguleringsplan for Sletten ridesenter fra 2013 (planID 16490000). KPA2018 viser eiendommen som \u00f8vrig byggesone, flyst\u00f8y r\u00f8d sone og funksjonell strandsone. Ansvarlig s\u00f8ker Coplan AS opplyser at det er foretatt nabovarsling i samsvar med bestemmelsene i plan og bygningsloven \u00a7 21-3, og bekrefter at det ikke er mottatt noen merknader. Bymilj\u00f8etaten har i uttalelse datert 09.08.2023 ikke villet frar\u00e5de at det gis tillatelse til tiltaket. Det vurderes at tiltaket ikke vil ha vesentlige konsekvenser for natur eller biologisk mangfold. Klagers anf\u00f8rsler Klager gj\u00f8r gjeldende at bygningen ble godkjent som hel\u00e5rsbolig i 1999, og at tiltaket er vurdert p\u00e5 uriktig grunnlag. Det anf\u00f8res at behandlingen av s\u00f8knad om tilbygg i 1999 ogs\u00e5 inneb\u00e6rer en bruksendring av tiltaket til boligform\u00e5l, ved at betegnelsen \u00abboligeiendom\u00bb er benyttet i tillatelsen. Tillatelsen til bruksendring m\u00e5 derfor forutsettes gitt i vedtaket fra 1999. Kommunen kan ikke i ettertid omgj\u00f8re dette til skade for eier. Feilen skyldes kommunens egne uriktige opplysninger til eier, som gj\u00f8r at veiledningsplikten etter forvaltningsloven \u00a7 11 \u00e5penbart er misligholdt. Dav\u00e6rende eier ville \u00e5penbart f\u00e5tt tillatelse til bruksendring om han hadde mottatt veiledning om at det var n\u00f8dvendig \u00e5 s\u00f8ke om dette. Dersom kommunen mente at det kun var godkjent p\u00e5bygg til fritidseiendom, var det kommunens ansvar \u00e5 gj\u00f8re eier oppmerksom p\u00e5 dette. Likhetsprinsippet tilsier uansett at eiendommen i dag m\u00e5 rubriseres som en boligeiendom, da andre eiendommer er utbygget til bolig etter bruksendring i tiden etter 1999. En mer til en mindre betrakting f\u00f8rer ogs\u00e5 til samme resultat, da det er noe mer \u00e5 gi tillatelse til p\u00e5bygning til bolig enn en tillatelse til bruksendring. I tilsvar til fagnotatet, vises det til at vedtaket i form og innhold fremst\u00e5r som et vedtak om boligbygg og er registrert godkjent som boligbygg i alle kommunale dokumenter som 1 vedr\u00f8rer eiendommen, inklusiv grunnboken. Som eiere har klagerne innrettet seg etter vedtaket, og betalt skatt av eiendommen som sekund\u00e6rbolig og akseptert omregulering av eiendommen til boligform\u00e5l i tiltro til at registrerte opplysninger er korrekt. Vedtaket fra 1999 bygger p\u00e5 en feil i rettsanvendelsen, ved at kommunen ikke ba om supplerende s\u00f8knad om bruksendring. P\u00e5byggingen skulle v\u00e6rt nektet godkjent fordi det ikke forel\u00e5 s\u00f8knad om bruksendring fra fritidsbolig til bolig. Ettersom tiltakshaver hadde f\u00e5tt tillatelse til slik bruksendring i 1999 basert p\u00e5 likhetsprinsippet og reglene om usaklig forskjellsbehandling, er vedtaket ikke ugyldig, idet konsekvensen av feilen ikke har p\u00e5virket resultatet, jf. fvl \u00a7 49. Kommunen har ikke hjemmel for \u00e5 omgj\u00f8re 1999-vedtaket etter forvaltningsloven \u00a7 35, siden vedtaket ikke er ugyldig. Det vises for \u00f8vrig til klagen og tilsvaret i sin helhet. Fagetatens vurdering og anbefaling: Plan- og bygningsetaten som fagetat opprettholder vurderingene i vedtaket. Det vises til at s\u00f8knaden er behandlet som tilbygg til en fritidsbolig, da dette er den lovlig etablerte status p\u00e5 eiendommen. En gjennomgang av gitte tillatelser viser at eiendommen i 1958 ble opprettet som en fritidseiendom, og i 1959 ble bebygget som fritidseiendom. I 1999 ble det etter melding utf\u00f8rt mindre byggearbeider p\u00e5 eiendommen (tilbygg under 30 m2) etter dagjeldende plan- og bygningslov \u00a7 86a. Skjemaet som er benyttet mangler benevnelsen \u00abfritidseiendom\u00bb, og betegner bare \u00abboligeiendom\u00bb, men etter dav\u00e6rende byggeforskrifter \u00a7 2 kunne ogs\u00e5 fritidseiendom behandles etter slik melding. At betegnelsen boligeiendom er brukt i meldeskjema, ville ikke ha den virkning at eiendommen som s\u00e5dan fikk et endret bruksform\u00e5l, idet en bruksendring fra fritidsbolig til bolig ikke kunne behandles som en slik meldingssak, men ville kreve ordin\u00e6r bygges\u00f8knad etter dav\u00e6rende byggeforskrifter \u00a7 20. Det vises ogs\u00e5 til at tiltakshaver selv sto ansvarlig for at tiltaket ble gjennomf\u00f8rt i samsvar med lov og forskrift, herunder at bruksform\u00e5let var i samsvar med gitte tillatelser. Det bemerkes avslutningsvis at eiendommen i dag er regulert til boligform\u00e5l. Det er ingenting i veien for at boligen s\u00f8kes bruksendret til bolig. En slik endring fordrer imidlertid at boligen kan oppfylle relevante tekniske krav til hel\u00e5rsbolig. Det vises til fagnotatet i sin helhet. \u00d8konomiske konsekvenser: Ingen relevans. Byr\u00e5dets vurdering og anbefaling/konklusjon: Byr\u00e5det har vurdert klagen, og er enig i fagetatens vurdering og konklusjon. Byr\u00e5det har forst\u00e5else for at begrepsbruken i gitte i tillatelse i 1999 kan ha virket villedende for tiltakshaver ettersom ordlyden i vedtaket bruker betegnelsen \u00abboligeiendom\u00bb, og spr\u00e5klig dermed kan fremst\u00e5 som en tillatelse knyttet til en bolig. Vedtaket burde her eksplisitt ha omtalt at tillatelsen gjaldt en fritidsbolig. Imidlertid er de juridiske rammene for hva det er s\u00f8kt om og gitt tillatelse til, begrenset til mindre byggearbeider etter dav\u00e6rende pbl \u00a7 86a, som er tydelig angitt i b\u00e5de meldeskjema og i tillatelsen datert 25.06.1999. God tro basert p\u00e5 egen rettsvillfarelse om dette, kan ikke frita s\u00f8ker fra eget ansvar for \u00e5 sette seg inn i gjeldende regelverk p\u00e5 omr\u00e5det. Byr\u00e5det er dermed enig i at en tillatelse til bruksendring ikke kan forutsettes \u00e5 v\u00e6re inkorporert i vedtaket, ettersom en slik tillatelse m\u00e5tte v\u00e6re behandlet etter dav\u00e6rende pbl \u00a7 93. For \u00f8vrig deler byr\u00e5det ikke klagers forst\u00e5else av at bruksendring av en fritidsbolig til hel\u00e5rsbolig er et \u00abmindre\u00bb tiltak enn tilbygg p\u00e5 en fritidsbolig. Tvert imot inneb\u00e6rer en bruksendring ofte 2 en mer omstendelig s\u00f8knadsprosess som utl\u00f8ser en rekke flere krav til bl.a. milj\u00f8forhold, infrastruktur og tekniske forhold m.v. Byr\u00e5det erkjenner at eiendomsinformasjon i dagens matrikkel ikke gir et fullgodt bilde av gjeldende lovlig status, is\u00e6r har bygningsdelen av GAB-registeret (grunneiendoms- adresse- og bygningsregisteret) ikke hatt en enhetlig f\u00f8ringspraksis. Byr\u00e5det ser at flere av byggene i omr\u00e5det er f\u00f8rt som boligeiendommer, uten at n\u00f8dvendige godkjenninger for dette foreligger. Byr\u00e5det kan med dette ikke se at vedtaket representerer noe brudd p\u00e5 likhetsprinsippet, da det er flere omkringliggende hus i omr\u00e5det som per i dag kun har status som fritidsbolig. P\u00e5 denne bakgrunn anbefales det av vedtaket opprettholdes. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Plan- og bygningsetatens vedtak datert 08.09.2023 opprettholdes. Klagen tas ikke til f\u00f8lge. Dato: 16. januar 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: A. Fagetatens notat datert 24.10.2023 med f\u00f8lgende vedlegg: 1. Oversiktskart 2. Oversiktsfoto 3. Situasjonsplan 4. Vedtak datert 08.09.2023 5. Klage datert 13.09.2023 6. Uttale fra Bymilj\u00f8etaten datert 09.08.2023 7. Dispensasjonss\u00f8knader 8. Tidligere vedtak p\u00e5 eiendommen 9. Tegninger B. Tilsvar til fagnotat datert 19.11.2023 C. VS_ Klage-2023_16356-4 Sletteneset 171_161A gnr 108_ bnr 108 i Bergen a. Processed \u2013 ADD1C1EB b. Processed -57FOA258 c. Processed -EA4BE747 d. Processed \u2013 590F42C4 D. Supplerende kommentarer til tilsvar til fagnotat. 3 "
}