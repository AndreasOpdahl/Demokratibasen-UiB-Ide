{
  "dokument_id": "0243d0fd-bee8-5707-8b14-f0ba805beb2a",
  "doc_type": "case_presentation",
  "kommune": 4601,
  "tittel": "Interpellasjon nr. 11 fra Mailiss Solheim-\u00c5kerblom (R) om \u00e5 heise det palestinske flagget p\u00e5 Nakba-dagen 15. mai. Bergen bystyre 29.04.2025",
  "url": "https://bergen.kommune.no/politikere-utvalg/api/fil/bk360/12518547/Framstilling-Interpellasjon-nr-11-fra-Mailiss-Solheim-Akerblom-R-om-a-heise-det-palestinske-flagget-pa-Nakba-dagen-15-mai-Bergen-bystyre-29-04-2025",
  "tekst": " Bystyrets kontor Til Intern korrespondanse Byr\u00e5dsleders avdeling stab (Arbeidssted) V\u00e5r referanse: 2025/145939-3 Saksbehandler: Anette Hatlemark Drabl\u00f8s Fra Dato: 22. april 2025 Bystyrets kontor Interpellasjon nr. 11 fra Mailiss Solheim-\u00c5kerblom (R) om \u00e5 heise det palestinske flagget p\u00e5 Nakba-dagen 15. mai. Bergen bystyre 29.04.2025 N\u00e5r vi snakker om Palestina, g\u00e5r tankene i dag gjerne til de ufattelige forbrytelsene som Israel beg\u00e5r i Gaza. Det israelske bomberegnet har if\u00f8lge offisielle tall tatt livet av mer enn 50.000 mennesker, mer enn 2 % av befolkningen. En unders\u00f8kelse i tidsskriftet The Lancet har sl\u00e5tt fast at de reelle d\u00f8dstallene kan v\u00e6re mange ganger h\u00f8yere. Bombingen har drept, lemlestet og traumatisert generasjoner av mennesker og lagt store deler av Gaza i grus. Mens Israel fors\u00f8ker \u00e5 legitimere sine handlinger med Hamas\u2019 angrep 7. oktober 2023, er det viktig \u00e5 minne om at grunnlaget for det vi ser i dag, begynte for 77 \u00e5r siden. 15. mai er det Nakba-dagen, eller al-Nakba som palestinerne selv kaller dagen. Det betyr \u201ckatastrofen\u201d, og viser til fordrivelsen av palestinerne i 1948. Da s\u00f8rget de som opprettet staten Israel for at 530 palestinske landsbyer ble t\u00f8mt, og at hus og jordbruksland ble brent ned s\u00e5 de ikke skulle returnere. Totalt ble 750.000 palestinere fordrevet fra hjemmene sine i forbindelse med opprettelsen av staten Israel. De ble statsl\u00f8se og plassert i flyktningleirer i nabolandene eller i Gaza. Siden den gang har Israel stadig utvidet sin okkupasjon, og siden 2023 har situasjonen v\u00e6rt katastrofal. Den internasjonale domstolen (ICJ) erkl\u00e6rte alt i januar 2024 en kjennelse der de vurderer det som mulig at den israelske staten gjennomf\u00f8rer et folkemord. Amnesty Internationals etterforskning viser at Israel gjennomf\u00f8rer folkemord. If\u00f8lge Den internasjonale straffedomstolen (ICC) er Israels \u00f8verste ledere medansvarlige for krigsforbrytelser og forbrytelser mot menneskeheten, inkludert sult som krigf\u00f8ring, og \u00e5 skape lidelse med overlegg. Verdenssamfunnet har b\u00e5de en juridisk og en moralsk forpliktelse til \u00e5 handle. Bergen har alltid v\u00e6rt en internasjonalt orientert by, og det finnes ogs\u00e5 en presedens for at Bergen kommune skal mene noe. Vi har tydelig ford\u00f8mt Russlands angrepskrig mot Ukraina, ogs\u00e5 med flagging for Ukraina ved Gamle r\u00e5dhus. Ved \u00e5 heise det palestinske flagget p\u00e5 Nakba-dagen 15. mai, kan Bergen v\u00e6re med \u00e5 vise sin solidaritet med det palestinske folket. Sp\u00f8rsm\u00e5l: Byr\u00e5det har tidligere sagt nei til \u00e5 heise det palestinske flagget. N\u00e5 har Israels brutale krigf\u00f8ring p\u00e5g\u00e5tt i halvannet \u00e5r. Hvor langt m\u00e5 det g\u00e5, f\u00f8r byr\u00e5det vil vise solidaritet med det palestinske folks lidelse og heise det palestinske flagget? Med hilsen Bystyrets kontor Anette H. Drabl\u00f8s - F\u00f8rstekonsulent Dokumentet er godkjent elektronisk. "
}