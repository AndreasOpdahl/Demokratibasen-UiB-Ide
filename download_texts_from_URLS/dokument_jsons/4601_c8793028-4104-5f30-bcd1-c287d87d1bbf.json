{
  "dokument_id": "c8793028-4104-5f30-bcd1-c287d87d1bbf",
  "doc_type": "case_attachment",
  "kommune": 4601,
  "tittel": "Forhandlinger om salg av tomt til Statsbygg - Havforskningsinstituttet og Fiskeridirektoratet - Vurdering av mottatt bud",
  "url": "https://bergen.kommune.no/politikere-utvalg/api/fil/bk360/9067969/Forhandlinger-om-salg-av-tomt-til-Statsbygg-Havforskningsinstituttet-og-Fiskeridirektoratet-Vurdering-av-mottatt-bud",
  "tekst": " Etat for bygg og eiendom Til Fagnotat Seksjon for strategisk eiendomsforvaltning V\u00e5r referanse: 2020/90633-170 (Arbeidssted) Saksbehandler: Andreas Lussand Mordt Dato: 22. september 2023 Fra Etat for bygg og eiendom Forhandlinger om salg av tomt til Statsbygg - Havforskningsinstituttet og Fiskeridirektoratet - Vurdering av mottatt bud Hva saken gjelder: Tomten Saken gjelder forhandlingene mellom Bergen kommune og Statsbygg om salg av tomt p\u00e5 Dokken for oppf\u00f8ring av nytt bygg for Havforskningsinstituttet og Fiskeridirektoratet. Kommunen mottok 15.09.2023 et bud p\u00e5 eiendommen. I dette fagnotatet gir etat for bygg og eiendom ved eiendomsavdelingen sin vurdering av budet. Bystyret vedtok i sak 209/09 av 19.06.2019 at det skal avsettes en tomt til Statsbygg med sikte p\u00e5 \u00e5 bygge nye lokaliteter for Havforskningsinstituttet og Fiskeridirektoratet. I forlengelsen av dette ble tre tomtealternativer utredet, benevnt tomt A, B og C. Bystyret vedtok i sak 187/22 av 22.06.2022 at kommunen og Statsbygg skal forhandle videre om en opsjonsavtale for tomt A. Den aktuelle tomten ligger p\u00e5 Dokken, og best\u00e5r av gnr. 164 bnr. 3, deler av gnr. 164 bnr. 1, samt et utfylt sj\u00f8areal som ikke enn\u00e5 er matrikulert. Eiendommen skal omfatte et areal p\u00e5 ca. 12 000 m2. Eiendommen skal v\u00e6re tilstrekkelig stor til \u00e5 dekke Statsbyggs arealbehov, som er ansl\u00e5tt til ca. 40 000 m2 BTA. Da arealbehovet ikke er endelig fastsatt, og tomtens st\u00f8rrelse vil avhenge av Statsbyggs behov og reguleringsplan for omr\u00e5det, er ikke tomtens utstrekning presist angitt. Eiendommen inng\u00e5r i et transformasjonsomr\u00e5de som i dag i all hovedsak benyttes til havneaktivitet. Bergen bystyre har vedtatt arealstrategien Dokken 2050 som trekker opp hovedlinjer for utviklingen av omr\u00e5det, og hvor samlokaliseringen av Havforskningsinstituttet og Fiskeridirektoratet fremheves som et pionerprosjekt og sentralt i utviklingen av \u00abHavbyen Bergen\u00bb. Tomtens forel\u00f8pige utstrekning framg\u00e5r av skissen nedenfor. Forhandlingene Forhandlingene ble innledet med et m\u00f8te mellom Statsbygg og kommunen 15.10.2020. I f\u00f8lgende samtaler ble partene enige om at Statsbygg og kommunen sammen skulle utarbeide et felles taksmandat, og at partene p\u00e5 grunnlag av dette skulle innhente hver sin verdsettelse av eiendommen. Statsbygg og kommunen var enige i de premissene som inngikk i takstmandatet, herunder hvilke framtidig reguleringsform\u00e5l som skulle ligge til grunn for verdsettelsen og at verdsettelsen skulle skje etter den s\u00e5kalte residualmetoden/tomtebelastningsmetoden. En rekke forhold av betydning for verdivurderingen ville p\u00e5 verdsettelsestidspunktet v\u00e6re usikre, og partene var ogs\u00e5 enige om at verdivurderingene m\u00e5tte vise hvilke utslag endringer i disse forholdene ville medf\u00f8re for verdien. Statsbygg inngikk avtale om verdivurdering med OPAK AS og kommunen inngikk avtale med Newsec. Disse utarbeidet utkast til verdsettelser, som etter felles gjennomgang og kommentarer resulterte verdivurderinger datert 19.08.2021 (OPAK AS) og 16.08.2021 (Newsec). OPAK AS verdsatte eiendommen til kr. 438 399 000,-, mens Newsec verdsatte eiendommen til kr. 543 000 000,-. Disse ligger vedlagt. Parallelt med videre forhandlinger, ga Statsbygg uttrykk for at de \u00f8nsket en ekstern kvalitetssikring av den verdsettelsen de hadde innhentet fra OPAK AS. Statsbygg formidlet til kommunen 03.09.2021 at kvalitetssikringen ville skje i form av en ny verdivurdering basert p\u00e5 det samme takseringsmandatet OPAK og Newsec hadde utarbeidet sine verdivurderinger p\u00e5 bakgrunn av. Samtidig opplyste de at verdivurderingen ikke ville bli lagt fram eller bli brukt i de videre forhandlingene, men kun ville bli brukt i forbindelse med Statsbyggs prosess med statlig godkjenning av prosjektet. Den nye verdivurderingen ble innhentet fra Malling & Co i l\u00f8pet av h\u00f8sten 2021, og er ikke delt med kommunen. Prosessen stoppet s\u00e5 opp i l\u00f8pet av h\u00f8sten 2021 i p\u00e5vente av bystyrets behandling av tomtevalget, noe som ble avklart i bystyrets vedtak av 22.06.2022 nevnt ovenfor. I etterkant av bystyrets vedtak ble kontakten mellom Statsbygg og kommunen tatt opp igjen. Etter \u00f8nske f\u00f8rst og fremst fra Statsbygg, ble det s\u00e5 utarbeidet et oppdatert takstmandat datert 05.10.2022. Dette ligger vedlagt. Da bystyret p\u00e5 dette tidspunkt hadde vedtatt tomteplassering A, omfattet det oppdaterte verdsettelsesmandatet kun denne tomten. I det opprinnelige takstmandatet hadde verdsettelsesforetakene blitt bedt om \u00e5 verdsette eiendommen i tre ulike scenarier, hver med ulikt kjellervolum i det p\u00e5tenkte bygget. I det nye takstmandatet lot man verdsettelselsforetakene selv ta stilling til hvor stort kjellerareal som ville inng\u00e5 i p\u00e5regnelig utnyttelse av eiendommen. I forslag til statsbudsjett for 2023 ble s\u00e5 samlokaliseringsprosjektet tatt ut av statsbudsjettet, med den f\u00f8lge at forhandlingene igjen ble satt p\u00e5 vent. Forhandlingene ble tatt opp igjen i januar 2023 etter at samlokaliseringsprosjektet likevel ble tatt med i det endelige vedtaket om statsbudsjett for 2023. To nye verdsettelser ble s\u00e5 innhentet. Statsbygg innhentet en verdivurdering fra Malling & Co utarbeidet i februar 2023, som verdsatte tomten til kr. 205 160 000,-. Kommunen innhentet en oppdatert verdivurdering fra Newsec datert 31.01.2023, som verdsatte tomten til kr. 566 000 000,-. Verdivurderingene ligger vedlagt. Da verdivurderingene var sv\u00e6rt sprikende, dreide de videre forhandlingene seg hovedsakelig om hvordan partene kunne komme n\u00e6rmere en enighet om kj\u00f8pesum. Statsbygg og kommunen ble enige om \u00e5 avholde et felles m\u00f8te med begge verdsettelsesforetakene, for \u00e5 se om det kunne komme opp forhold som gjorde at disse kunne justere sine verdsettelser. M\u00f8tet ble avholdt 03.05.2023, men medf\u00f8rte ikke at verdsettelsesforetakene justerte sine verdivurderinger. Det har siden dette ikke v\u00e6rt reelle forhandlinger om det avtalepunktet i opsjonsavtalen som gjelder pris, f\u00f8r Statsbygg 15.09.2023 fremsatte et tilbud om kj\u00f8p av eiendommen. Budet ligger vedlagt. Budet inneb\u00e6rer at Statsbygg tilbyr \u00e5 kj\u00f8pe eiendommen for kr. 235 000 000,-, forutsatt Stortingets godkjenning og finansiering av kj\u00f8pet. N\u00e5r det gjelder bakgrunnen for at Statsbygg n\u00e5 fremmer et tilbud, har Statsbygg vist til at den store avstanden mellom de sist innhentede verdivurderingene gj\u00f8r det utfordrende \u00e5 komme fram til en pris gjennom videre forhandlinger. Statsbygg har ogs\u00e5 gitt uttrykk for et behov for fort \u00e5 f\u00e5 avklart tomteprisen, da dette er avgj\u00f8rende for framdriften i prosjektet. Statsbygg har dessuten slik vi har oppfattet det gitt uttrykk for at de har mandat til \u00e5 gjennomf\u00f8re prosjektet innenfor en gitt \u00f8konomisk ramme, og at denne rammen ikke gir rom for et tomtekj\u00f8p for en h\u00f8yere sum enn den som framkommer av tilbudet. Budet Forhandlingene har lagt opp til at partene inng\u00e5r en opsjonsavtale hvor endelig kj\u00f8pesum avhenger av tillatt utnyttelse av tomten i fremtidig reguleringsplan for omr\u00e5det. Dette er i samsvar med vanlig markedspraksis for kj\u00f8p og salg av utviklingseiendom, og ogs\u00e5 i samsvar med hvordan takseringsmandatet og verdsettelsene er utformet. Budet kommunen n\u00e5 har mottatt bryter med denne forutsetningen ved at budet lyder p\u00e5 en konkret kj\u00f8pesum uavhengig av utnyttelsesgrad. Parallelt med forhandlingene om kj\u00f8pesum, har partene ogs\u00e5 forhandlet om en rekke andre avtalevilk\u00e5r. De viktigste av disse er n\u00e6rt tilknyttet kj\u00f8pesummen, og gjelder Statsbyggs andel av bidrag til infrastruktur i omr\u00e5det og fordelingen av utgifter til h\u00e5ndtering av grunnforurensning. Statsbyggs bud regulerer ogs\u00e5 disse punktene. N\u00e5r det gjelder bidrag til infrastruktur, har budet som forutsetning at Statsbygg betaler et infrastrukturbidrag p\u00e5 kr. 4000,- pr. m2, og at kommunen dekker kostnader ut over dette. Denne l\u00f8sningen er ikke i tr\u00e5d med det standpunktet kommunen har hatt i l\u00f8pet av forhandlingene, hvor kommunen har framholdt at det m\u00e5 skje en fordeling av evt. kostnader ut over dette bel\u00f8pet. N\u00e5r det gjelder kostnadene med grunnforurensning legger budet opp til at disse skal fordeles med 80 % p\u00e5 kommunen og 20 % p\u00e5 Statsbygg. Dette er i samsvar med kommunens holdning til dette sp\u00f8rsm\u00e5let hittil i forhandlingene. Vi presiserer imidlertid at dette punktet i avtalen m\u00e5 ses i sammenheng med de \u00f8vrige avtalepunktene, og at eiendomsavdelingen p\u00e5 ingen m\u00e5te har bundet kommunen i sp\u00f8rsm\u00e5let om fordeling av kostnader med eventuell grunnforurensning. Fagetatens vurdering: Som det framg\u00e5r ovenfor, er det innhentet i alt fem verdsettelser av eiendommen. Kommunen har bedt om \u00e5 f\u00e5 oversendt verdsettelsen utarbeidet av Malling & Co i 2021, men Statsbygg har ikke \u00f8nsket \u00e5 dele denne med kommunen. N\u00f8kkeltallene fra denne verdsettelsen er likevel kjent for kommunen, ved at Statsbygg har delt en presentasjon ment for internt bruk. N\u00f8kkeltallene er oppstilt i diagrammet nedenfor, hvor enkelte verdier for enkelthetsskyld er avrundet. Yield Leie: Salgspris Kostnader Netto Tomteverdi selger (Netto) pr/m2 tomtebelastning OPAK 2021 4,25 2460 58 000 37 400 10 851 438 399 000 NEWSEC 2021 4 2650 66 250 37 100 13 441 543 000 000 Malling 2021 3,8 2470 65 000 40 900 10 305 507 382 404 NEWSEC 2023 4,35 3500 82 750 42 000 14 150 566 000 000 Malling 2023 4,5 2900 64 800 43 900 5 129 205 160 000 Av de fem verdsettelsen er det en som skiller seg klart fra de andre. Dette gjelder verdsettelsen fra Malling fra 2023 som ble innhentet av Statsbygg, og som fastsetter verdien til kr. 205 160 000,-. Statsbyggs bud bygger p\u00e5 Mallings verdivurdering fra 2023, men med et p\u00e5slag p\u00e5 kr. 30 000 000,- som f\u00f8lge av at Statsbyggs n\u00e5v\u00e6rende prosjekterte st\u00f8rrelse p\u00e5 bygget er st\u00f8rre enn premissene i verdsettelsesnotatet, samt usikkerheten knyttet til st\u00f8rrelsen og innholdet i den fremtidig reguleringsplanen for omr\u00e5det. Gjennomsnittet av de \u00f8vrige fire verdivurderingene er p\u00e5 ca. kr. 513 700 000,-, og spennet mellom disse fire er p\u00e5 ca. kr. 127 600 000,-. Det f\u00f8lger av eiendomsavdelingens vurderinger og rutiner at salg av kommunale eiendommer som hovedregel skal skje til markedspris. Det samme prinsippet er ogs\u00e5 lagt til grunn i den eiendomsstrategien som er utarbeidet av BNFE, og som av byr\u00e5det er lagt ut p\u00e5 h\u00f8ring. Dette har ogs\u00e5 v\u00e6rt et omforent premiss i forhandlingene mellom Statsbygg og eiendomsavdelingen. Ved salg av eiendom p\u00e5 det \u00e5pne markedet vil markedsprisen tilsvare det h\u00f8yeste budgiver er villig til \u00e5 gi. Ved direktesalg som i saken her, er det mer utfordrende \u00e5 fastsl\u00e5 markedsverdien. I slike tilfeller m\u00e5 man ta utgangspunkt i verdivurderinger innhentet av profesjonelle takseringsforetak, men ogs\u00e5 disse kan sprike stort slik verdivurderingene i denne saken viser. I tillegg er slike verdivurderinger f\u00f8lsomme for renteniv\u00e5et, leiepriser og byggekostnader p\u00e5 verdsettelsestidspunktet, og er slik sett verdimessige \u00ab\u00f8yeblikksbilder\u00bb. Statsbyggs bud ligger etter v\u00e5r vurdering langt fra det som m\u00e5 antas \u00e5 v\u00e6re markedspris for eiendommen. En fornuftig tiln\u00e6rming til markedsverdien i denne saken vil etter v\u00e5rt syn v\u00e6re \u00e5 legge mindre vekt p\u00e5 Mallings vurdering av 2023, som er den vurderingen som klart avviker fra de \u00f8vrige fire. Markedsverdien ligger etter v\u00e5rt syn i spennet mellom disse andre fire verdivurderingene. Kommunen har i forhandlingene v\u00e6rt villige til forhandlinger innenfor dette spennet, men Statsbygg har ikke vist en tilsvarende forhandlingsvilje. En fremforhandlet kj\u00f8pesum b\u00f8r etter eiendomsavdelingens syn uansett v\u00e6re konkret forankret i de foreliggende verdsettelsene. Med dette mener vi at kj\u00f8pesummen m\u00e5 la seg utlede av justerte verdier av de tre vesentlige faktorene i slike verdivurderinger, dvs. reelle anslag p\u00e5 utleiepriser, byggekostnader og yield for kontor- og forskningsbygg p\u00e5 denne konkrete tomten. Det er videre eiendomsavdelingens vurdering at et salg av tomten til den tilbudte prisen vil kunne v\u00e6re i strid med statsst\u00f8tteregelverket i E\u00d8S-avtalens art. 61. I korte trekk fastsetter art. 61 et forbud mot \u00e5 gi \u00f8konomiske fordeler til foretak som driver \u00f8konomisk virksomhet dersom st\u00f8tten kan virke konkurransevridende og p\u00e5virke samhandelen mellom E\u00d8S-landende. Salg av eiendom til under markedspris vil i denne sammenhengen v\u00e6re en \u00f8konomisk fordel, og Statsbygg m\u00e5 som en akt\u00f8r i utleiemarkedet anses som et foretak som driver \u00f8konomisk virksomhet. St\u00f8tte til Statsbygg vil virke konkurransevridende overfor tilsvarende akt\u00f8rer innen utleie av n\u00e6ringslokaler. Gitt omfanget av den st\u00f8tten det her eventuelt er aktuelt \u00e5 gi, vil dette ogs\u00e5 kunne gjelde foretak i E\u00d8S-omr\u00e5det. Det er dermed heller ikke utelukket at st\u00f8tten vil kunne p\u00e5virke samhandelen mellom E\u00d8S-statene. Denne siden av saken m\u00e5 utredes n\u00e6rmere dersom bystyret vurderer \u00e5 akseptere Statsbyggs bud. En aksept av budet vil inneb\u00e6re at kommunen gir avkall p\u00e5 verdier, og vil ogs\u00e5 kunne vanskeliggj\u00f8re kommunens utvikling av Dokken for \u00f8vrig. Kommunen v/Dokken Utvikling AS vil v\u00e6re avhengig av inntekter for \u00e5 realisere de form\u00e5lene for omr\u00e5det som Arealstrategien for Dokken legger opp til, som for eksempel varierte boliger til alle befolkningsgrupper og gode kvaliteter p\u00e5 gr\u00f8ntarealer og byrom. En aksept av budet vil ogs\u00e5 kunne skape presedens for eiendomsverdiene p\u00e5 Dokken. N\u00e5r det gjelder budets punkt om infrastrukturkostnader, er det eiendomsavdelingens prinsipielle syn at Statsbygg m\u00e5 bidra p\u00e5 lik linje med andre utbyggere p\u00e5 Dokken. Det er etter dette eiendomsavdelingens vurdering at budet er for lavt til \u00e5 kunne aksepteres. Dette gjelder selv om situasjonen er den at Statsbyggs rammer for forhandlingene ikke gir rom for et h\u00f8yere bud enn det som n\u00e5 er framsatt. Vi peker i den forbindelse p\u00e5 at dette i s\u00e5 fall er rammene pr. n\u00e5, og at denne rammen eventuelt kan \u00f8kes av Fiskeri- og n\u00e6ringsdepartementet. Statsbygg og kommunen har diskutert muligheten for \u00e5 innhente nye verdivurderinger for p\u00e5 den m\u00e5ten \u00e5 komme n\u00e6rmere en enighet om pris for tomten. Eiendomsavdelingens vurdering er at dette ikke er hensiktsmessig. Vi viser til at det allerede foreligger fem verdsettelser, og at kommunen uansett ikke kan se bort fra de allerede innhentede verdivurderingene. Fagetatens anbefaling: Eiendomsavdelingen kan etter dette ikke anbefale bystyret \u00e5 akseptere budet. Eiendomsavdelingen anbefaler bystyret \u00e5 vedta at eiendomsavdelingen forhandler videre med Statsbygg med sikte p\u00e5 \u00e5 komme til enighet om salg av eiendommen til markedspris. Med hilsen Etat for bygg og eiendom Karl Erik Bernt Andreas Lussand Mordt avdelingsleder seniorr\u00e5dgiver/jurist Dokumentet er godkjent elektronisk. Vedlegg: "
}