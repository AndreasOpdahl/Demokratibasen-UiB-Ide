{
  "dokument_id": "e0748603-b78b-5d3e-9221-8a6acccb32c7",
  "doc_type": "case_attachment",
  "kommune": 4601,
  "tittel": "Tilleggsnotat til evaluering av forskrift om utleie av sm\u00e5 elektriske kj\u00f8ret\u00f8y p\u00e5 offentlig grunn i Bergen kommune",
  "url": "https://bergen.kommune.no/politikere-utvalg/api/fil/bk360/9422491/Tilleggsnotat-til-evaluering-av-forskrift-om-utleie-av-sma-elektriske-kjoretoy-pa-offentlig-grunn-i-Bergen-kommune",
  "tekst": " Bymilj\u00f8etaten Til Intern korrespondanse BBU - Seksjon klima, milj\u00f8 og samfunn V\u00e5r referanse: 2023/51646-22 (Arbeidssted) Saksbehandler: June Alfheim Einen Dato: 23. november 2023 Fra Bymilj\u00f8etaten Tilleggsnotat til evaluering av forskrift om utleie av sm\u00e5 elektriske kj\u00f8ret\u00f8y p\u00e5 offentlig grunn i Bergen kommune Vi viser til Bymilj\u00f8etatens fagnotat datert 3. juli 2023. Som avtalt oversendes et tilleggsnotat til v\u00e5r evaluering av forskrift om utleie av sm\u00e5 elektriske kj\u00f8ret\u00f8y p\u00e5 offentlig grunn i Bergen kommune (heretter utleieforskriften). Hva saken gjelder I bestilling fra byr\u00e5dsavdelingen datert 20. januar 2023 ble Bymilj\u00f8etaten bedt om \u00e5 gjennomf\u00f8re en analyse av en eventuell fremtidig bysykkelordning, ref. 2022/29300-4. Byr\u00e5den ba om at muligheten for el-bysykler vurderes som en del av dette arbeidet. Juridisk seksjon i Bymilj\u00f8etaten har ved flere anledninger vurdert at den n\u00e5v\u00e6rende bysykkelkontrakten ikke kan utvides til \u00e5 omfatte elsykler, ref. 2021/24311-2 og 4. I tillegg legger utleieforskriften begrensninger p\u00e5 muligheten til \u00e5 utvide bysykkelordningen til \u00e5 inkludere elsykler. Dette f\u00f8lger av at det som er regulert for sm\u00e5 elektriske kj\u00f8ret\u00f8y gjelder tilsvarende for sykkel med hjelpemotor (elsykkel), se utleieforskriften \u00a7 2 bokstav b, jf. lov om utleie av sm\u00e5 elektriske kj\u00f8ret\u00f8y p\u00e5 offentlig grunn (utleieloven) \u00a7 2. For \u00e5 kunne videreutvikle bysykkelordningen og eventuelt innf\u00f8re el-bysykler, \u00f8nsker Bymilj\u00f8etaten \u00e5 se p\u00e5 muligheten for \u00e5 innf\u00f8re et unntak i utleieforskriften. Dette kan for eksempel v\u00e6re unntak for stasjonsbaserte elsykler eller elsykler som leies ut i regi av bysykkelordningen. Dette er imidlertid noe som m\u00e5 inng\u00e5 som en vurdering i forbindelse med en revisjon av forskriften. Anmodning fra Bymilj\u00f8etaten Bymilj\u00f8etaten ber om \u00e5 f\u00e5 oversendt en bestilling om revisjon av utleieforskriften fra Byr\u00e5dsavdeling for byutvikling, og at dette forankres i \u00e5rsoppdraget for 2024 som en prioritert oppgave for etaten. Vi ber om at bestillingen omfatter en vurdering av muligheten for unntak for el-bysykler, samt revidering av utleieforskriften for \u00f8vrig. Med hilsen Bymilj\u00f8etaten Lise Reinertsen - etatsdirekt\u00f8r Tord Honne Holgernes - avdelingsleder Dokumentet er godkjent elektronisk. "
}