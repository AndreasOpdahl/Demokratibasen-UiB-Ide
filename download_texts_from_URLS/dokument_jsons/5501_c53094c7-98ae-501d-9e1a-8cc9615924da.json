{
  "dokument_id": "c53094c7-98ae-501d-9e1a-8cc9615924da",
  "doc_type": "case_attachment",
  "kommune": 5501,
  "tittel": "Reglement for likestillingeutvalget",
  "url": "https://innsyn.tromso.kommune.no/application/getMoteDokument?dokid=2001540887",
  "tekst": "REGLEMENT FOR LIKESTILLINGSUTVALGET \u00a7 1 Form\u00e5l og mandat Likestillingsutvalget er opprettet av kommunestyret med hjemmel i \u00a7 5-7 i kommuneloven. Likestillingsutvalgets form\u00e5l er \u00e5 fremme likestilling, likeverd og mangfold og hindre diskriminering blant innbyggerne i Troms\u00f8 kommune jf. likestillings- og diskrimineringsloven. Likestillingsutvalget har en tredelt funksjon som a) besluttende organ, b) r\u00e5dgivende organ og c) informativt organ/kontaktorgan. Avdelingene og stabene i administrasjonen plikter \u00e5 legge frem saker for likestillingsutvalget n\u00e5r sakene omhandler problemstillinger som faller innenfor likestillingsutvalgets ansvarsomr\u00e5de. \u00a7 2 Valg og sammensetning Likestillingsutvalget best\u00e5r av i alt 7 medlemmer med varamedlemmer, og oppnevnes av kommunestyret. Kommunestyret velger selv leder og nestleder blant kommunens valgte medlemmer. \u00a7 3 Valgperiode Utvalget oppnevnes av kommunestyret for kommende valgperiode. Utvalgets medlemmer er folkevalgte representanter og deres rettigheter og plikter er underlagt kommunelovens regler om rettigheter og plikter i kapittel 8. \u00a7 4 Arbeidsoppgaver Likestillingsutvalget skal arbeide for at likestillings- og diskrimineringsloven ivaretas og praktiseres ovenfor innbyggerne i Troms\u00f8 kommune. Saker som omhandler forholdet mellom arbeidsgiver og arbeidstaker internt i Troms\u00f8 kommune, behandles ikke av likestillingsutvalget, da dette inng\u00e5r i ansvars- og myndighetsomr\u00e5det til Administrasjonsutvalget. Likestillingsutvalget har en tredelt funksjon som a) besluttende organ, b) r\u00e5dgivende organ og c) informativt organ/kontaktorgan. Som besluttende organ kan likestillingsutvalget: \u2022 P\u00e5legge kommunal virksomhet \u00e5 utarbeide planer i henhold til likestillings- og diskrimineringsloven. \u2022 P\u00e5legge kommunal virksomhet \u00e5 rapportere om iverksatte tiltak, vedtak og annet arbeid som drives for \u00e5 gjennomf\u00f8re likestillings- og mangfoldsarbeid. \u2022 P\u00e5se at det gjennomf\u00f8res en balansert kj\u00f8nnsfordeling ved sammensetning av kommunale utvalg, styrer og r\u00e5d, samt for kommunal representasjon jf. likestillings- og diskrimineringsloven \u00a7 28. \u2022 Utvalget kan opprette et arbeidsutvalg med medlemmer som er valgt blant medlemmene av utvalget. Som r\u00e5dgivende organ kan likestillingsutvalget: \u2022 Avgi generelle tilr\u00e5dinger, uttalelser og r\u00e5d til kommunal virksomhet i saker som har betydning for likestillings- og mangfoldsarbeidet \u2013 herunder ogs\u00e5 kommunens budsjetter og \u00f8vrige langtidsplaner. \u2022 Ta initiativ og initiere saker med betydning for likestillings- og mangfoldsarbeidet i Troms\u00f8 kommune. Som informativt organ/kontaktorgan skal likestillingsutvalget: \u2022 Drive fram informasjonsarbeid innenfor kommunens avdelinger og seksjoner om utvalgets virksomhet og om likestillingssp\u00f8rsm\u00e5l. \u2022 V\u00e6re Troms\u00f8 kommunes kontakt med interesseorganisasjoner, grupperinger og andre offentlige myndigheter som arbeider med likestillings- og mangfoldssp\u00f8rsm\u00e5l. \u00a7 5 M\u00f8ter Det utarbeides m\u00f8teplan for det enkelte \u00e5r. Ved behov kan det innkalles til ekstraordin\u00e6re m\u00f8ter n\u00e5r leder eller minst 1/3 av medlemmene krever det. Likestillingsutvalgets leder s\u00f8rger for innkalling til utvalgets m\u00f8ter. \u00a7 6 \u00d8konomi Likestillingsutvalgets medlemmer f\u00e5r godtgj\u00f8relse for arbeidet i utvalget i henhold til kommunens reglement for arbeidsvilk\u00e5r og godtgj\u00f8ring for folkevalgte, p\u00e5 samme vilk\u00e5r som valgte medlemmer i \u00f8vrige utvalg. \u00a7 7 Sekretariatet Politisk sekretariat ivaretar sekretariatsfunksjonen for utvalget. Sekret\u00e6r f\u00f8rer m\u00f8tebok og administrerer innkalling med videre i samarbeid med utvalgets leder. Kommunens saksbehandlingsreglement gjelder for utvalget. Sekretariatet gir tilbakemelding til utvalget om resultatet av saksbehandlingen i kommunestyret og relevante kommunale organer. \u00a7 8 \u00c5rsmelding Likestillingsutvalget utarbeider \u00e5rsmelding som forelegges kommunestyret. \u00a7 9 Ikrafttredelse Reglementet trer i kraft xx.xx.xx Reglementet kan endres av kommunestyret selv. "
}