{
  "dokument_id": "d2520b91-6e04-52e3-b98e-f50c2b764f98",
  "doc_type": "case_attachment",
  "kommune": 4601,
  "tittel": "Vedlegg 7 - Brev til Samferdselsdepartementet 20.05.2021- rettssp\u00f8rsm\u00e5l ved planlagt utdeling",
  "url": "https://bergen.kommune.no/politikere-utvalg/api/fil/bk360/12721163/Vedlegg-7-Brev-til-Samferdselsdepartementet-20-05-2021-rettssporsmal-ved-planlagt-utdeling",
  "tekst": " BYR\u00c5DSAVDELING FOR FINANS, N\u00c6RING OG EIENDOM Eierskap konsern SAMFERDSELSDEPARTEMENTET V\u00e5r referanse: 2017/04777-74 Postboks 8010 DEP Saksbehandler: Bodil Sulebakk Opsvik Dato: 20. mai 2021 0030 OSLO Deres ref.: Bergen kommunes havnevirksomhet - rettssp\u00f8rsm\u00e5l ved planlagt utdeling. 1. Innledning Det har over flere \u00e5r p\u00e5g\u00e5tt en dialog mellom Bergen kommune og Kystverket om Bergen kommunes havnevirksomhet. Til orientering om denne dialogen vedlegges Bergen kommunes brev av 29. juni 2018, uten vedlegg (Bilag 1) og Kystverkets brev av 5. juni 2019 (Bilag 2). Avslutningsvis i Kystverkets brev av 5. juni 2019 fremkommer f\u00f8lgende: \"2. Videre prosess Gjeldende havne- og farvannslov krever at hele den aktuelle eiendomsportef\u00f8ljen kartlegges. Ved overf\u00f8ring av eiendommer fra havnekapitalen til bykassen, m\u00e5 havnekapitalen kompenseres for eiendommenes markedsverdi p\u00e5 tidspunktet for overf\u00f8ringen. En ny havne- og farvannslov ble vedtatt av Stortinget den 4. juni 2019 (f\u00f8rste gangs behandling). Forventet ikrafttredelsesdato er 1. januar 2020. I den nye loven gis kommunene adgang til \u00e5 foreta utdeling fra havnekapitalen forutsatt at det er satt av tilstrekkelige midler til drift og vedlikehold av havn, samt midler til investeringer som er direkte knyttet til tjenesteyting rettet mot fart\u00f8y, gods- og passasjerh\u00e5ndtering, jf. \u00a7 32 tredje ledd. Utdeling fra kommunal havnevirksomhet organisert som aksjeselskap, interkommunalt selskap eller kommunalt foretak kan bare kunne besluttes av virksomhetens eierorgan etter forslag fra styret, jf. \u00a7 32 fjerde ledd. Etter Kystverkets mening inneb\u00e6rer den forest\u00e5ende lovendringen at Bergen kommune, om \u00f8nskelig, kan dreie fokus over fra kartlegging av totalportef\u00f8ljen til sikring av at den nye lovens krav til havnekapitalen overholdes. Dersom kommunen velger ikke \u00e5 kartlegge og verdsette portef\u00f8ljen, vil det ikke v\u00e6re mulig \u00e5 dokumentere at det ikke har skjedd en utdeling i forbindelse med fordelingen av eiendommer. I denne situasjonen m\u00e5 kommunen derfor f\u00f8lge prosedyrene for utdeling.\" Den nye havne- og farvannsloven ble endelig vedtatt den 21. juni 2019, med ikrafttredelsen den 1. januar 2020. Medio 2019 ble dessuten havnevirksomheten i Bergen kommune omorganisert. Postadresse: Telefon: Postboks 7700, 5020 BERGEN E-post: Kontoradresse: Internett: www.bergen.kommune.no Allehelgens gate 5 P\u00e5 denne bakgrunn har Bergen kommune arbeidet med \u00e5 foreta de n\u00f8dvendige avklaringer i samsvar med Kystverkets brev av 5. juni 2019, og det handlingsrom som tilligger kommunen etter den nye loven. I det f\u00f8lgende vil det derfor bli redegjort for omorganiseringen og finansieringen av havnevirksomheten i Bergen. Dette gjelder ogs\u00e5 den \u00f8konomiske rammen for det havnetilbudet kommunen som eier har bestemt seg for \u00e5 tilby brukerne. Form\u00e5let med denne redegj\u00f8relsen er \u00e5 sette de rettssp\u00f8rsm\u00e5l som \u00f8nskes klarlagt inn i en kontekst. Denne henvendelsen gjelder slik sett ikke det konkrete vedtaket kommunen eventuelt skal treffe om en utdeling, men kun sp\u00f8rsm\u00e5let om hvordan regelverket skal forst\u00e5s. 2. Bakgrunn 2.1 Omorganisering av havnevirksomheten i Bergen kommune Medio 2019 ble Bergen og Omland Havnevesen, som var et interkommunalt samarbeide etter den tidligere kommuneloven av 1992 \u00a7 27, avviklet. Det regionale havnesamarbeidet ble da videref\u00f8rt i Bergen og Omland Havn AS og Bergen og Omland Farvannsforvaltning IKS. Disse selskapene har senere endret navn til henholdsvis Bergen Havn AS (BH AS) og Bergen Havn Farvannsforvaltning IKS (BHF IKS). BHF IKS ivaretar eierkommunenes lovp\u00e5lagte oppgaver og ut\u00f8ver deres myndighet etter havne- og farvannsloven. BH AS st\u00e5r for den \u00f8vrige kommunale havnevirksomheten i eierkommunene. Bergen kommune eier 50 % av b\u00e5de BH AS og BHF IKS. Omorganiseringen av havnevirksomheten bygger p\u00e5 \"Intensjonsavtale om avvikling av Bergen og Omland Havnevesen og etablering av nytt regionalt havnesamarbeid\" (\"Intensjonsavtalen\") som ble inng\u00e5tt mellom deltakerne i Bergen og Omland Havnevesen den 17. juni 2016. Det f\u00f8lger av Intensjonsavtalen at Bergen kommune skal tilordne kr. 545 millioner av havnekapitalen i Bergen kommune som egenkapitalinnskudd til det interkommunale havnesamarbeidet (i dag BH AS og BHF IKS). Videre bygger Intensjonsavtalen p\u00e5 at verdier for ytterligere kr. 450 millioner skal tilordnes havnekapitalen i Bergen kommune n\u00e5r havnevirksomheten p\u00e5 Dokken opph\u00f8rer og dette arealet fritt kan disponeres av kommunen. Disposisjonsretten over de sistnevnte kr. 450 millioner tilligger alene Bergen kommune, innen rammen av den til enhver tid gjeldende havne- og farvannslovgivning, med mindre Bergen kommune selv beslutter noe annet. BH AS ble stiftet i 2017 med ca. kr. 10 millioner i aksjekapital, hvorav Bergen kommune tegnet aksjer for ca. kr. 5 millioner. BHF IKS ble stiftet i 2019 med et innskudd p\u00e5 kr. 5 millioner som i sin helhet ble erlagt av Bergen kommune. Videre ble BH AS ved tingsinnskudd registrert den 1. november 2019 tilf\u00f8rt verdier for kr. 535 millioner fra Bergen kommune. 2.2 \"Havnekapitalen\" i Bergen kommune Da omorganiseringen av havnevirksomheten ble gjennomf\u00f8rt i 2019 var virksomheten underlagt reguleringen i havne- og farvannsloven av 2009. Havne- og farvannsloven av 2009 er n\u00e5 erstattet av havne- og farvannsloven av 2019, som tr\u00e5dte i kraft den 1. januar 2020. Havne- og farvannsloven av 2009 \u00a7 47 definerte hva som utgjorde \"havnekapitalen\". Videre fulgte det av 2009-loven \u00a7 48 f\u00f8rste ledd at havnekapitalen i utgangspunktet ikke kunne \"nyttes til andre form\u00e5l enn havnevirksomhet\". Selv om havnekapitalen i Bergen tilh\u00f8rte kommunen, var denne s\u00e5ledes bundet kapital. I samsvar med dette regelverket bygger omorganiseringen av havnevirksomheten i 2019 p\u00e5 en grunnleggende forutsetning om at det ikke skulle foretas uttak fra havnekapitalen i strid med den dagjeldende havne- og farvannsloven av 2009 \u00a7 47 jf. \u00a7 48. Nettoverdien av havnekapitalen skulle alts\u00e5 videref\u00f8res uavkortet, hvilket medf\u00f8rte at midler til kommunens frie disposisjon (\"Bykassen\") ikke skulle tilf\u00f8res merverdier som f\u00f8lge av denne prosessen. Side 2 av 11 Omorganiseringen av havnevirksomheten i Bergen kommune har s\u00e5ledes prim\u00e6rt hatt et organisatorisk form\u00e5l. Det var behov for \u00e5 legge det interkommunale havnesamarbeidet inn i en effektiv og fremtidsrettet struktur. Videre var det behov for \u00e5 trekke et skille mellom faste eiendommer som tilh\u00f8rte henholdsvis havnekapitalen og Bykassen. P\u00e5 grunn av en sammensatt historikk knyttet til finansiering av anskaffelser og utbygging, tilh\u00f8rte mange av de faste eiendommene i anleggsregisteret til Bergen og Omland Havnevesen dels Bykassen og dels et \"sameie\" mellom havnekapitalen og Bykassen. P\u00e5 denne bakgrunn ble det besluttet at havnekapitalen i Bergen kommune etter omorganiseringen skulle best\u00e5 av kommunens aksjer i BH AS, kommunens eierskap i BHF IKS og et bel\u00f8p tilsvarende residualverdien av havnekapitalen (\"Residualverdien\"). Dette medf\u00f8rte at alle faste eiendommer som var bokf\u00f8rt i anleggsregisteret til Bergen og Omland Havnevesen f\u00f8r omorganiseringen, med unntak eiendeler som ble overf\u00f8rt til BH AS ved tingsinnskuddet i 2019, ble allokert til fri disposisjonsrett for Bergen kommune/Bykassen. Residualverdien ble slik sett en post med angivelse av verdien p\u00e5 bundet kapital, dvs. kapital som bare kunne disponeres innen rammen av dagjeldende regler om havnekapital. Omorganiseringen av havnevirksomheten i Bergen kommune ga s\u00e5ledes en l\u00f8sning p\u00e5 utfordringene med \u00e5 etablere et fremtidsrettet interkommunalt havnesamarbeid. Videre ble det avklart at alle faste eiendommer i Bergen kommune som tidligere var innf\u00f8rt i anleggsregisteret i Bergen og Omland Havnevesen, n\u00e5 tilh\u00f8rer Bykassen, med unntak av de eiendommer som ble gitt som tingsinnskudd til BH AS i 2019. Derimot ga omorganiseringen i 2019 ingen avklaring p\u00e5 havnekapitalens samlede verdi. Dette m\u00e5 ses i lys av at Bergen kommune siden 2016 har hatt en dialog med Kystverket for \u00e5 avklare havnekapitalens st\u00f8rrelse. Som det fremg\u00e5r av punkt 2.3 nedenfor, har dette v\u00e6rt en omfattede og ressurskrevende prosess, og det har s\u00e5 langt ikke v\u00e6rt mulig \u00e5 trekke en konklusjon. Ettersom Bergen kommunes eierskap i BH AS og BHF IKS utvilsomt var en del av havnekapitalen, var derfor den uavklarte del av dialogen med Kystverket ved utl\u00f8pet av 2019 i realiteten kun et sp\u00f8rsm\u00e5l om \u00e5 fastlegge st\u00f8rrelsen p\u00e5 Residualverdien. Havne- og farvannsloven av 2019 benytter ikke begrepet \"havnekapital\". Imidlertid f\u00f8lger det av 2019-loven \u00a7 32 andre ledd at kommunen fortsatt \"skal holde inntekter og kapital i havnevirksomheten regnskapsmessig adskilt fra kommunens \u00f8vrige virksomhet\". I lovens forarbeider fremheves det i den forbindelse f\u00f8lgene: \"Dette er en videref\u00f8ring av krav til regnskapsmessig skille mellom havnevirksomhet og annen kommunal virksomhet, og svarer til havne- og farvannsloven (2009) \u00a7 47. Verdiene som tilh\u00f8rer havnekapitalen etter havne- og farvannsloven (2009) \u00a7 47 vil fortsatt tilh\u00f8re havnevirksomheten etter loven her.\" 1 Dette inneb\u00e6rer at Bergen kommunes utfordringer med \u00e5 avklare havnekapitalens st\u00f8rrelse/Residualverdien under 2009-loven, i utgangspunktet videref\u00f8res under havne- og farvannsloven av 2019. Dette er n\u00e5 et sp\u00f8rsm\u00e5l om hva som tilligger den kommunale \"havnevirksomheten\". Imidlertid \u00e5pner 2019-loven for st\u00f8rre grad av selvstyre n\u00e5r det gjelder kommunens \u00f8konomiforvaltning av havnevirksomheten.2 Det f\u00f8lger blant annet av havne- og farvannsloven av 2019 \u00a7 32 tredje ledd at det kan foreta utdelinger fra havnevirksomheten. Dette gir Bergen kommune et \u00f8kt handlingsrom til \u00e5 foreta uttak fra det som under 2009- loven var omtalt som \"havnekapitalen\". Videre inneb\u00e6rer lovendringen at prosessen med \u00e5 avklare Residualverdien som tilligger havnevirksomheten, havnekapitalen under 2009-loven, kan forenkles. Det vises punkt 3 nedenfor. 1 Prop. 86 L (2018-2019) side 171. 2 Rundskriv fra Samferdselsdepartementet N-2020-2 side 20. Side 3 av 11 2.3 Fastsettelse av Residualverdien \u2013 Dialogen med Kystverket 2.3.1 Valg av modell En n\u00e6rmere beskrivelse av dialogen mellom Bergen kommune og Kystverket under regelverket til havne- og farvannsloven av 2009 er sentral for \u00e5 klarlegge kommunens handlingsrom under havne- og farvannsloven av 2019. Som nevnt ovenfor bygger lovens forarbeider p\u00e5 at midler som tilh\u00f8rte \"havnekapitalen\" etter 2009-loven \u00a7 47 vil tilh\u00f8re \"havnevirksomheten\" etter 2019-loven \u00a7 32. Som et ledd i planleggingen frem mot omorganiseringen av havnevirksomheten ble det i 2016 opprettet kontakt mellom Bergen kommune og Kystverket for \u00e5 kvalitetssikre den modellen som l\u00e5 til grunn for Intensjonsavtalen av 17. juni 2016, ogs\u00e5 omtalt som \"Bergensmodellen\". Kontakten har best\u00e5tt av m\u00f8ter og brev. Dertil har Bergen kommune f\u00e5tt utarbeidet en omfattende rapport datert 21. juni 2018 med gjennomgang av eierskapet til sentrale havneiendommer i kommunen. Kystverket har gitt flere tilbakemeldinger underveis i prosessen, b\u00e5de om kommunens handlingsrom til \u00e5 velge modell for en omorganisering og om havnekapitalen i Bergen kommune. I brev av 7. november 2018 fremg\u00e5r det at Kystverket ikke har innsigelser til en modell hvor deler av havnekapitalen i Bergen skytes inn som et tingsinnskudd i BH AS. Videre f\u00f8lger det av brevet at en slik omorganisering ikke p\u00e5virker prosessen med \u00e5 avklare det samlede omfanget p\u00e5 havnekapitalen i Bergen. I brevet av 7. november 2018 skriver Kystverket blant annet f\u00f8lgende: \"Kommunen planlegger ikke \u00e5 investere hele sin havnekapital i BOH AS. En betydelig andel av havnekapitalen skal beholdes utenfor BOH AS. Det er videre ikke avklart hvilke eiendommer som inng\u00e5r i den samlede havnekapitalen. Slik Kystverket ser det, kan kommunen investere havnekapital i BOH AS uavhengig av prosessen med \u00e5 avklare hvilke eiendommer som inng\u00e5r i den samlede havnekapitalen til kommunen.\" Kystverket har slik sett gitt sin tilslutning til at kommunen kunne velge en modell hvor havnekapitalen i Bergen kommune dels er allokert i BH AS/BHF IKS og dels som en bundet kapital i kommunens regnskap. Videre har Kystverket ikke fremmet innsigelser mot at alle faste eiendommer som var innf\u00f8rt i anleggsregisteret til Bergen og Omland Havnevesen, kan allokeres til hhv. BH AS og Bykassen, forutsatt at dette ikke svekker verdien av havnekapitalen slik denne var fastlagt etter havne- og farvannsloven av 2009. I brevet fra Kystverket av 7. november 2018 heter det s\u00e5ledes at: \"Vi kan heller ikke se at havne- og farvannsloven er til hinder for at det skytes inn eiendommer som tingsinnskudd i selskapet der eierforholdene ikke er avklart. I en slik situasjon b\u00f8r det antakelig besluttes at havnekapitalen skal \u00abeie\u00bb samtlige av kommunens aksjer i BOH AS. Dersom en fremtidig avklaring av eierforholdene tilsier at eiendommen helt eller delvis tilh\u00f8rte Bykassen, kan Bykassen kompenseres med midler fra den delen av havnekapitalen som ikke skytes inn i BOH AS.\" 2.3.2 Residualverdien \u2013 havnekapitalen som beholdes utenfor BH AS/BHF IKS Kystverket har ogs\u00e5 gitt tilbakemelding p\u00e5 det som gjelder Residualverdien, alts\u00e5 det som i Kystverket brev av 7. november 2018 er omtalt som den \"andel av havnekapitalen [som] skal beholdes utenfor BOH AS\". Det s\u00e5 langt siste utspillet fra Kystverket fremkommer ved brev av 5. juni 2019. Dette brevet er foranlediget av Bergen kommunes rapport datert 21. juni 2018 og et p\u00e5f\u00f8lgende m\u00f8te mellom Bergen kommune og Kystverket. Rapporten av 21. juni 2018 ble oversendt til Kystverket ved Bergen kommunes brev av 29. juni 2018. Side 4 av 11 Utgangspunktet for rapporten av 21. juni 2018 var tidligere dialog med Kystverket hvor Bergen kommune fremhevet to metoder for \u00e5 klarlegge hvilke eiendommer i anleggsregisteret til Bergen og Omland Havnevesen som tilh\u00f8rte henholdsvis havnekapitalen og Bykassen. Ved brev av 28. mars 2017 fremhevet Bergen kommune b\u00e5de det s\u00e5kalte \"gjeldsperspektivet\" og \"eierperspektivet\" for \u00e5 dokumentere havnekapitalens omfang. Ved Kystverket brev av 24. august 2017 tilbakevises gjeldperspektivet som en dekkende metode for \u00e5 klarlegge havnekapitalens omfang. Videre ble kommunen oppfordret til \u00e5 foreta ytterligere utredninger knyttet til eierperspektivet. I Kystverket brev av 24. august 2017 fremkommer s\u00e5ledes f\u00f8lgende: \"Kystverket mener at kommunen b\u00f8r bygge videre p\u00e5 eierperspektivet og konkludere n\u00e5r det gjelder eierskap etter de kriteriene vi har formidlet i dette og tidligere brev. I den grad bykassen tilordnes verdier som havnekapitalen har finansiert, m\u00e5 havnekapitalen kompenseres. Ved kartleggingen skal det som er mest sannsynlig, legges til grunn som resultat. Dersom to forskjellige resultat er omtrent like sannsynlige, oppst\u00e5r sp\u00f8rsm\u00e5let om hvordan slik tvil skal h\u00e5ndteres. Dersom usikkerheten gjelder mange eiendommer, vil en konsekvent anvendelse av presumsjon i fav\u00f8r av den ene kassen, f\u00f8re til \u00abfeil\u00bb resultat statistisk sett, og et resultat som er urimelig. Kystverket antar at man i en slik situasjon kan isolere de verdiene man er usikre p\u00e5, og dele dem likt mellom de to kassene. Bergensmodellen inneb\u00e6rer at bykassen i stor grad skal overta eiendommer, mens havnekapitalen skal best\u00e5 av mer likvide midler. For \u00e5 sikre at havnekapitalen ikke tappes med denne l\u00f8sningen, er det viktig at eiendomsmassen er riktig verdsatt. Kommunen m\u00e5 sikre at portef\u00f8ljen verdsettes til dagens markedsverdi.\" P\u00e5 denne bakgrunn iverksatte Bergen kommune et omfattede utredningsarbeid for \u00e5 klarlegge \"eierskapet\" til sentrale havneiendommer med utgangspunkt i de f\u00f8ringer som f\u00f8lger av Kystverkets brev av 24. august 2017. Dette ledet frem til rapporten av 21. juni 2018. Rapporten p\u00e5viser at eierskapet var sammensatt. Videre fremg\u00e5r det av rapporten at Bykassen var \"eier\" til betydelige deler av grunnarealet til eiendommer som var f\u00f8rt inn i anleggsregisteret til Bergen og Omland Havnevesen. Rapporten av 21. juni 2018 ble ovesendt Kystverket og deretter gjennomg\u00e5tt i et m\u00f8te mellom Kystverket og Bergen kommune den 5. oktober 2018. P\u00e5 dette m\u00f8tet ble det b\u00e5de diskutert valg av modell for \u00e5 organsiere havnevirksomheten og metodikk for \u00e5 klarelgge havnekapitalens st\u00f8rrelse. Avklaringer p\u00e5 kommunes sp\u00f8rsm\u00e5l knyttet til valg av modell ble som nevnt i punkt 2.3.1 besvart ved Kystverkets brev av brev av 7. november 2018. N\u00e5r det gjelder havnekapitalens st\u00f8rrelse mottok Bergen kommune tilbakemelding ved Kystverkets brev av 5. juni 2019. I brevet av 5. juni 2019 bekrefter Kystverket at Bergen kommune har foretatt et grundig arbeid med kartlegging og vurdering av havneeiendommene. Imidlertid gir Kystverket uttrykk for at man ikke deler kommunens alminnelige tingsrettslige presumsjon om at eier av en strandeiendom i utgangspunktet ogs\u00e5 blir eier av det arealet som fylles ut fra denne. Kystverket bygger p\u00e5 en presumsjon om at man \"uansett har forutsatt at fremtidige utfyllinger skulle eies av havnekapitalen og at eventuelt hele eller deler av strandeiendommen skulle overf\u00f8res til havnekapitalen som ledd i et st\u00f8rre oppgj\u00f8r/makeskifte mellom de to kassene\". Konsekvensen av Kystverkets presumsjon er at man ikke fikk slik avklaring som var n\u00f8dvendig for \u00e5 fortsette kommunens arbeid med \u00e5 klarlegge \"eierskapet\" til alle havneeiendommene i Bergen kommune. De metodiske utfordringer dette skaper har imidlertid blitt avhjulpet ved de nye utdelingsreglene i havne- og farvannsloven av 2019 \u00a7 32 Side 5 av 11 tredje ledd. Mens det under 2009-loven var n\u00f8dvendig \u00e5 sette et presist bel\u00f8p p\u00e5 Residualverdien for \u00e5 dokumentere at det ikke var foretatt uttak fra havnekapitalen i strid med 2009-loven \u00a7 47 jf. \u00a7 48, illustrerer Kystverkets brev av 5. juni 2019 at den nye loven \u00e5pner for en annen tiln\u00e6rming for \u00e5 fastlegge Residualverdien etter dagens regelverk. Det vises til sitatet fra Kystverkets brev 5. juni 2019 som er gjengitt i punkt 1 ovenfor. 3. Utdeling fra havnevirksomheten i Bergen kommune 3.1 Fastlegging av verdier som tillegger \"havnevirksomheten\" i Bergen kommune 3.1.1 Rettslig utgangspunkt Det f\u00f8lger av Kystverkets brev av 5. juni 2019 at Bergen kommune kan \"dreie fokus over fra kartlegging av totalportef\u00f8ljen til sikring av at den nye lovens krav til havnekapitalen overholdes\". Videre fremg\u00e5r det at man m\u00e5 f\u00f8lge \"prosedyrene for utdeling\" dersom \"kommunen velger ikke \u00e5 kartlegge og verdsette portef\u00f8ljen\". Dialogen som ble innledet mellom Bergen kommune og Kystverket i 2016, og som s\u00e5 langt har ledet frem til Kystverkets brev av 5. juni 2019, har vist at det er sv\u00e6rt utfordrende, kanskje umulig, \u00e5 tallfeste den presise verdien p\u00e5 \"havnekapitalen\" under 2009-loven \u00a7 47, og dermed ogs\u00e5 verdien av \"havnevirksomheten\" etter 2019-loven \u00a7 32. Dette skyldes b\u00e5de rettslige og faktiske utfordringer, herunder sammensatte historiske forhold knyttet til erverv og utfylling av strandeiendommer. Bergen kommune har brukt store ressurser b\u00e5de internt og eksternt p\u00e5 \u00e5 utarbeide rapporten av 21. juni 2018. Likevel har det ikke v\u00e6rt mulig \u00e5 f\u00e5 klarlagt alle relevante forhold knyttet til de eiendommer rapporten omhandler. Dertil kommer at rapporten av tids- og ressurssmessige hensyn bare omfatter utvalgte sentrale havne- eiendommer, og da kun eierskapet til grunnen. Eierskapet til en rekke mindre havne- eiendommer og samtlige bygninger er s\u00e5ledes ikke behandlet i rapporten. En tiln\u00e6rming gjennom 2019-lovens utdelingsrelger synes derfor \u00e5 v\u00e6re den eneste h\u00e5ndterbare l\u00f8sning for \u00e5 fastlegge verdien \"havnevirksomheten\" i Bergen kommune. En slik metodikk er ogs\u00e5 i samsvar med f\u00f8ringene i Kystverkets brev av 5. juni 2019. P\u00e5 denne bakgrunn \u00f8nsker s\u00e5ledes Bergen kommune \u00e5 fastsette Residualverdien ved \u00e5 foreta utdeling fra havnevirksomheten. Utdelingen tallfestes ikke, men avgrenses til den maksimale utdeling som kan foretas ut fra havne- og farvannsloven \u00a7 32 tredje ledd. Havne- og farvannsloven av 2019 \u00a7 32 tredje ledd lyder som f\u00f8lger: \"Det kan deles ut verdier fra den kommunale havnevirksomheten dersom det er avsatt tilstrekkelige midler til drift og vedlikehold av havn, samt midler til investeringer som er direkte knyttet til tjenesteyting rettet mot fart\u00f8y, gods- og passasjerh\u00e5ndtering. Som utdeling regnes enhver overf\u00f8ring av verdier som direkte eller indirekte kommer eieren til gode.\" 3.1.2 Havnevirksomheten i Bergen Havnevirksomheten i Bergen kommune best\u00e5r i dag av eierskapet til BH AS, BHF IKS og en regnskapspost med bundet kapital (Residualverdien). Skal man f\u00f8lge den metoden som skisseres i Kystverkets brev av 5. juni 2019 for \u00e5 avklare hva som er havnevirksomheten i Bergen, m\u00e5 kommunen derfor foreta en vurdering av hva som utgj\u00f8r \"tilstrekkelige midler til drift og vedlikehold av havn, samt midler til investeringer som er direkte knyttet til tjenesteyting rettet mot fart\u00f8y, gods- og passasjerh\u00e5ndtering\", jf. havne- og farvannsloven \u00a7 32 tredje ledd. Side 6 av 11 I utgangspunktet \u00f8nsker Bergen kommune at eierskapet i BH AS og BHF IKS skal utgj\u00f8re havnevirksomheten i Bergen kommune. Sp\u00f8rsm\u00e5let er s\u00e5ledes om et slikt utgangspunkt fyller kravet i havne- og farvannsloven \u00a7 32 tredje ledd. I s\u00e5 fall vil Residualverdien i sin helhet bli utdelt i samsvar med prosedyrekravet i havne- og farvannsloven \u00a7 32 fjerde ledd, eventuelt delvis utdelt i den grad det m\u00e5 foretas avsetninger i Residualverdien som f\u00f8lge av kravet i havne- og farvannsloven \u00a7 32 tredje ledd. I det f\u00f8lgende vil vi s\u00e5ledes se n\u00e6rmere p\u00e5 kommunens handlingsrom for \u00e5 avgj\u00f8re hva som er \"tilstrekkelige midler\" i henhold til havne- og farvannsloven av 2019 \u00a7 32 tredje ledd, jf. punkt 3.2 nedenfor. Vi gj\u00f8r oppmerksom p\u00e5 at Bergen kommune p\u00e5 grunnlag av Intensjonsavtalen punkt 10 har lagt enkelte f\u00f8ringer som gjelder \"havnekapitalen\". Dette kan forutsetningsvis ogs\u00e5 tenkes \u00e5 gjelde verdier som er allokert til \"havnevirksomheten\" etter havne- og farvannsloven av 2019. I Intensjonsavtalen punkt 10 fremg\u00e5r blant annet f\u00f8lgende: \"Verdier for ytterligere NOK 450 mill. Slike verdier overf\u00f8res fra Bykassen i Bergen til en egen \"havnekasse\" i Bergen kommune n\u00e5r havnevirksomheten p\u00e5 Dokken opph\u00f8rer og disse arealene tilbakeleveres til Bykassen.\" Intensjonsavtalen gir imidlertid ingen f\u00f8ringer p\u00e5 hvordan bel\u00f8pet skal disponeres n\u00e5r det frigis fra Bykassen. Det f\u00f8lger s\u00e5ledes ikke av Intensjonsavtalen at Bergen kommune er forpliktet til \u00e5 investere bel\u00f8pet p\u00e5 kr. 450 millioner. Det heller ikke klarlagt n\u00e5r en slik overf\u00f8ring skal finne sted, annet enn at det kobles til fremtidig disposisjonsrett for arealet p\u00e5 Dokken. Dertil kommer at dette ikke er en del av dialogen med Kystverket om havnekapitalen, men en avtale mellom de dav\u00e6rende deltakerkommunene i Bergen og Omland Havnevesen. De f\u00f8ringer som f\u00f8lger av Intensjonsavtalen punkt 10 er derfor ikke egnet til \u00e5 belyse det offentligrettslige kravet som f\u00f8lger av vilk\u00e5ret \"tilstrekkelige midler\" i havne- og farvannsloven av 2019 \u00a7 32 tredje ledd. Intensjonsavtalens punkt 10 utgj\u00f8r ingen skranke for kommunens handlingsrom for utdelinger fra \"havnevirksomheten\" per dags dato. Kommunens handlingsrom for \u00e5 beslutte eventuelle utdelinger i 2020 reguleres alene av vilk\u00e5rene i havne- og farvannsloven \u00a7 32 tredje ledd. 3.2 \"Tilstrekkelige midler\", jf. havne- og farvannsloven \u00a7 32 tredje ledd 3.2.1 Kravet til \"forsvarlig\" egenkapital Bestemmelsen i havne- og farvannsloven \u00a7 32 tredje ledd sl\u00e5r fast at det bare kan foretas utdelinger fra havnevirksomheten dersom bestemte vilk\u00e5r er oppfylt. Dette gjelder uavhengig av hvordan virksomheten er organisert. Denne skranken vil s\u00e5ledes gjelde utdelinger fra b\u00e5de havneselskapene (BH AS/BHF IKS) og overf\u00f8ringer fra \u00f8vrig kapital bundet til havnevirksomheten. N\u00e5r det gjelder vilk\u00e5renes innhold er det dels listet opp et konkret vurderingstema i lovens ordlyd, og dels f\u00f8lger det av lovens forarbeider at det bare kan deles ut verdier fra virksomheten dersom gjenv\u00e6rende egenkapital er \"forsvarlig\". 3 Forsvarlighetskravet skal vurderes ut fra risikoen ved og omfanget av havnevirksomheten. I forarbeidene er dette presisert som f\u00f8lger: \"Bestemmelsen inneb\u00e6rer at det skal foretas en s\u00e6rskilt vurdering av om virksomhetens gjeld vil kunne overstige verdien av virksomhetens eiendeler. I vurderingen m\u00e5 den virkelige verdien av gjeld, krav mot virksomheten og eiendeler legges til grunn, og det m\u00e5 ses hen til 3 Prop. 86 L (2018-2019) side 170. Side 7 av 11 virksomhetens situasjon og risikoprofil. Hensikten er \u00e5 bidra til sunn forretningsmessig drift og forsvarlig \u00f8konomisk styring av havnevirksomheten. Dersom skillet mellom havnevirksomhetens \u00f8konomi og kommunens \u00f8konomi her skal v\u00e6re reelt, m\u00e5 havnen kunne dekke sine forpliktelser til kreditor. Kommunen skal derfor ikke gjennom utbytte sette havnen i en posisjon der det \u00f8konomiske skillet ikke lenger er reelt.\" 4 Mens det i departementets proposisjon var inntatt et uttrykkelig krav til forsvarlig egenkapital, ble dette omformulert til dagens lovtekst ved behandlingen i Stortingets transport- og kommunikasjonskomite. Ogs\u00e5 komiteen fremhevet forsvarlighetskravet som et sentralt vilk\u00e5r. I merknadene fra komiteens flertall fremkommer blant annet at det som \"hovedregel skal kunne deles ut utbytte fra havnevirksomheten dersom det etter utdelingen er tilstrekkelig midler til forsvarlig drift og vedlikehold av havnen\".5 Den l\u00f8pende havnevirksomheten i Bergen kommune ivaretas i dag av BH AS og de offentligrettslige oppgaver knyttet til virksomheten ivaretas av BHF IKS. De offentligrettslige oppgavene finansieres i hovedsak gjennom gebyrer og avgifter, se havne- og farvannsloven kapittel 4. Det er derfor liten \u00f8konomisk risiko knyttet til virksomheten i BHF IKS. Virksomheten i BH AS er mer sammensatt. Imidlertid er dette en virksomhet som m\u00e5 f\u00f8lge aksjelovens krav til forsvarlig egenkapital og likviditet, jf. aksjeloven \u00a7 3-4 og den korresponderende utbytteskranken i aksjeloven \u00a7 8-1 fjerde ledd. Det fremg\u00e5r dessuten av det ovennevnte sitatet fra forarbeidene til havne- og farvannsloven at forsvarlighetskravet i denne loven i hovedsak er sammenfallene med aksjelovens krav. Prinsipielt sett kan det imidlertid ikke utelukkes forskjeller ettersom vilk\u00e5rene i havne- og farvannsloven \u00a7 32 tredje ledd m\u00e5 leses i sammenheng med de hensyn denne loven skal ivareta. Det er imidlertid verdt \u00e5 merke seg at ogs\u00e5 aksjelovens krav til forsvarlig egenkapital og likviditet skal tilpasses den konkrete virksomhetenes planer og forpliktelser. Egenkapitalen i et aksjeselskap skal v\u00e6re forsvarlig \"ut fra risikoen ved og omfanget av virksomheten i selskapet\", jf. aksjeloven \u00a7 3-4. Dersom egenkapitalen i aksjeselskapet ikke lenger er forsvarlig, har styret en plikt til \u00e5 innkalle til generalforsamling, redegj\u00f8re for situasjonen og foresl\u00e5 tiltak for \u00e5 avhjelpe denne, se aksjeloven \u00a7 3-5. Dette inneb\u00e6rer at det vil v\u00e6re en presumsjon for at egenkapitalen i BH AS er forsvarlig s\u00e5 lenge styret ikke har iverksatt slike tiltak som nevnt i aksjeloven \u00a7 3-5. Dette vil i utgangspunktet ogs\u00e5 gjelde i forhold til forsvarlighetskravet i havne- og farvannsloven \u00a7 32 tredje ledd. Er egenkapitalen i BH AS forsvarlig i forhold til aksjeloven \u00a7 3-4, vil det s\u00e5ledes v\u00e6re en presumsjon for at Bergen kommune ikke m\u00e5 \u00e5 ha en ytterligere \"buffer\" i form av en ekstra post med bundet kapital i kommunens regnskap, alts\u00e5 en Residualverdi, iallfall s\u00e5 lenge kommunens havnevirksomhet alene ut\u00f8ves gjennom BH AS og BHF IKS. 3.2.2 N\u00e6rmere om \"midler til investeringer\" Forsvarlighetskravet knyttet til havne- og farvannsloven \u00a7 32 tredje ledd fremkommer av lovens forarbeider, mens den aktuelle ordlyden i loven stiller krav om at \"det er avsatt tilstrekkelige midler til drift og vedlikehold av havn, samt midler til investeringer som er direkte knyttet til tjenesteyting rettet mot fart\u00f8y, gods- og passasjerh\u00e5ndtering.\" Sp\u00f8rsm\u00e5let er s\u00e5ledes om denne ordlyden stiller krav til kapitalisering av havnevirksomheten utover hva som er naturlig \u00e5 tolke inn i et forsvarlighetskrav. Formuleringen \"tilstrekkelige midler til drift og vedlikehold av havn\" kan vanskelig tolkes annerledes enn det som f\u00f8lger av et alminnelig forsvarlighetskrav til virksomheten, jf. ogs\u00e5 aksjeloven \u00a7 3-4. Imidlertid er det en tilf\u00f8yelse knyttet til kommende investeringer, jf. formuleringen \"samt midler til investeringer som er direkte knyttet til tjenesteyting rettet mot fart\u00f8y, gods- og passasjerh\u00e5ndtering\". 4 Prop. 86 L (2018-2019) side 170. 5 Innst. 301 L (2018-2019) side 6. Side 8 av 11 Ogs\u00e5 p\u00e5 dette punkt gir lovens forarbeider klare f\u00f8ringer. I spesialmotivene fremkommer s\u00e5ledes f\u00f8lgende: \"At gjenv\u00e6rende egenkapital skal v\u00e6re forsvarlig inneb\u00e6rer videre at det bare kan foretas utdeling fra virksomheten dersom det etter uttaket er tilstrekkelig kapital til forsvarlig drift, herunder n\u00f8dvendig vedlikehold og oppfyllelse av milj\u00f8messige og sikkerhetsmessige krav. Lovens form\u00e5l vil v\u00e6re retningsgivende som en overordnet ramme for hva som kan anses som forsvarlig drift. Bestemmelsen inneb\u00e6rer ikke en regulering av investeringsniv\u00e5et i den enkelte havn. Dette m\u00e5 avgj\u00f8res av eierne i tr\u00e5d med deres strategi for virksomheten\".6 Den generelle form\u00e5lsbestemmelsen i havne- farvannsloven \u00a7 1 er ikke egnet til \u00e5 belyse det aktuelle sp\u00f8rsm\u00e5let. Derimot f\u00f8lger det av spesialmotivene til \u00a7 32 at: \"Form\u00e5let med bestemmelsen er \u00e5 legge til rette for at den kommunale havnevirksomheten har forsvarlig egenkapital slik at den kan ivareta sin posisjon som tilbyder av viktig infrastruktur for sj\u00f8transporten, samtidig som det \u00e5pnes for at det kan deles ut verdier fra virksomheten\". 7 P\u00e5 denne bakgrunn kan det reises sp\u00f8rsm\u00e5l om det er eiers strategi som er avgj\u00f8rende for hvordan havnen \"kan ivareta sin posisjon\". Alternativet vil v\u00e6re at man ogs\u00e5 skal vektlegge andre akt\u00f8rers synspunkter, slik som brukernes \u00f8nsker eller nasjonale myndigheters strategi, n\u00e5r det skal vurderes hvilke midler eier m\u00e5 binde opp i havnevirksomheten for \u00e5 sikre \"midler til investeringer som er direkte knyttet til tjenesteyting rettet mot fart\u00f8y, gods- og passasjerh\u00e5ndtering\". Under h\u00f8ringsrunden f\u00f8r proposisjonen fremhevet Kystverket blant annet f\u00f8lgende: \"Kystverket mener utdeling b\u00f8r defineres som enhver bruk av havnekapital til andre form\u00e5l enn havnevirksomhet, og at det b\u00f8r vurderes \u00e5 innf\u00f8re et krav om at det skal foreligge planer av en viss kvalitet f\u00f8r det kan fattes vedtak om utdeling. Kystverket mener at kommunen i denne forbindelse m\u00e5 innhente synspunkter fra brukerne vedr\u00f8rende investeringsbehov mv.\"8 En slik rettslig kobling mellom brukernes \u00f8nsker og havneeiers utdelingsadgang ble ikke fulgt opp av departementet. Dette synes heller ikke \u00e5 ha blitt fulgt opp av Stortingets transport- og kommunikasjonskomite da lovteksten i departementets proposisjon ble endret. Komiteens flertall skriver f\u00f8lgende om avsetning til investeringer: \"Flertallet legger til grunn at det ogs\u00e5 b\u00f8r settes av tilstrekkelige midler til investeringer som er direkte knyttet til tjenesteyting rettet mot fart\u00f8y, gods- og passasjerh\u00e5ndtering f\u00f8r det deles ut utbytte. Lovens form\u00e5lsbestemmelse vil v\u00e6re f\u00f8rende for hva som menes med \u00abtilstrekkelig\u00bb. For \u00f8vrig b\u00f8r kravet til egenkapital gjelde slik det er presisert i s\u00e6rmerknaden til lovforslaget\".9 Komiteens flertall fremhever s\u00e5ledes at det m\u00e5 settes av tilstrekkelige midler til investeringer, men slutter seg samtidig til departementets spesialmotiver. Slik sett er det intet ved behandlingen i Transport- og kommunikasjonskomiteen som tilsier at man \u00f8nsket \u00e5 fravike utgangspunktet i spesialmotivene hvor det fremkommer at: 6 Prop. 86 L (2018-2019) side 170. 7 Prop. 86 L (2018-2019) side 169. 8 Prop. 86 L (2018-2019) side 123. 9 Innst. 301 L (2018-2019) side 6. Side 9 av 11 \"Bestemmelsen inneb\u00e6rer ikke en regulering av investeringsniv\u00e5et i den enkelte havn. Dette m\u00e5 avgj\u00f8res av eierne i tr\u00e5d med deres strategi for virksomheten\".10 En tilsvarende forst\u00e5else har ogs\u00e5 blitt lagt til grunn av Samferdselsdepartementet i rundskrivet som er utarbeidet i forbindelse med ikrafttredelsen av havne- og farvannsloven av 2019. I Samferdselsdepartementets rundskriv fra 2020 er dette omtalt som f\u00f8lger: \"Loven setter ingen krav til at det m\u00e5 foretas avsetninger til fremtidig utvikling av havnen, det vil si at det er eierne selv som bestemmer investeringsniv\u00e5 og omfanget av havnevirksomheten. Hva som skal regnes som \u00abtilstrekkelige midler\u00bb vil derfor bero p\u00e5 en skj\u00f8nnsmessig vurdering av de konkrete forholdene i hver enkelt havn. Videre m\u00e5 \u00abtilstrekkelige midler\u00bb forst\u00e5s som et niv\u00e5krav til drift og vedlikehold av havnen, og som et krav til kvalitet p\u00e5 eksempelvis laste- og losseutstyr, kaier og kaidekker samt annen relevant infrastruktur som er direkte knyttet til tjenesteyting rettet mot fart\u00f8y, gods- og passasjerh\u00e5ndtering. Med denne forst\u00e5elsen vil bestemmelsen legge til rette for at havnetjenestene ut\u00f8ves s\u00e5 effektivt som mulig med eksisterende utstyr og infrastruktur, samtidig som omfanget av havnevirksomheten vil ligge innenfor rammen av det havnetilbudet eierne har bestemt seg for \u00e5 tilby brukerne\".11 (v\u00e5r understrekning) 3.3 Planlagt utdeling fra havnevirksomheten 3.3.1 Utdelingens omfang Bergen kommune \u00f8nsker at eierskapet i BH AS og BHF IKS p\u00e5 det n\u00e5v\u00e6rende tidspunkt skal utgj\u00f8re havnevirksomheten i Bergen kommune. Det er BH AS og BHF IKS og disse selskapenes evne til \u00e5 finansiere videre utvikling av havnevirksomheten som skal sette rammen for det havnetilbudet kommunen som eier har bestemt seg for \u00e5 tilby brukerne. Det er Bergen kommunes mening at BH AS og BHF IKS er tilstrekkelig finansiert til \u00e5 drive dagens havnevirksomhet. Disse selskapene har ogs\u00e5 tilgang til n\u00f8dvendig finansiering for \u00e5 foreta de investeringer selskapenes eiere s\u00e5 langt er enige om. Administrasjonens, styrets eller andre enkeltst\u00e5ende akt\u00f8rers planer og \u00f8nsker er p\u00e5 dette punkt ikke avgj\u00f8rende. Som p\u00e5pekt i Samferdselsdepartementets rundskriv fra 2020 er det \"eierne selv som bestemmer investeringsniv\u00e5 og omfanget av havnevirksomheten\". Det er Bergen kommunes egne planer som er f\u00f8rende for hva som er \"tilstrekkelige midler til ... investeringer\" etter havne- og farvannsloven \u00a7 32 tredje ledd. Dette utelukker ikke at Bergen kommune i fremtiden kan tilf\u00f8re havnevirksomheten i Bergensregionen betydelige midler i form av l\u00e5n eller egenkapital, men da vil dette bero p\u00e5 de besluttende kommunale organers vurdering av konkrete prosjekter. Sett fra kommunens st\u00e5sted har det dessuten en betydelig verdi \u00e5 f\u00e5 avsluttet den langvarige og sv\u00e6rt ressurskrevende prosessen med \u00e5 fastlegge \"havnekapitalen\", n\u00e5 \"havnevirksomheten\", i Bergen. Det vil derfor bli foretatt en utdeling fra havnevirksomheten som tilsvarer det maksimale av hva som er tillatt etter havne- og farvannsloven \u00a7 32 tredje ledd. Bergen kommune mener at en slik utdeling kan omfatte hele Residualverdien, alts\u00e5 alle verdier som i dag tilligger havnevirksomheten i Bergen kommune, med unntak av eierskapet i BH AS og BHF IKS. Dette vil v\u00e6re en utdeling i samsvar med strategien for det havnetilbudet kommunen har bestemt seg for \u00e5 tilby brukerne av havnen i Bergen. En slik 10 Prop. 86 L (2018-2019) side 170. 11 Rundskriv fra Samferdselsdepartementet N-2020-2 side 20-21. Side 10 av 11 utdeling vil dessuten v\u00e6re i samsvar med den legislative begrunnelsen for havne- og farvannsloven \u00a7 32 tredje ledd, hvor b\u00e5de en styrking av kommunenes forvaltning over egen \u00f8konomi og en samfunnsmessig optimal allokering av kapital er fremhevet som sentrale faktorer.12 3.3.2 Prosessuelle vilk\u00e5r Den endelige avgj\u00f8relsen om utdeling fra havnevirksomheten vil bli forelagt kommunens besluttende organer i samsvar med prosedyren som f\u00f8lger av havne- og farvannsloven \u00a7 32 fjerde ledd. Havne- og farvannsloven \u00a7 32 fjerde ledd lyder som f\u00f8lger: \"Uttak av overskudd eller annen utdeling av midler fra kommunal havnevirksomhet organisert som aksjeselskap, interkommunalt selskap eller kommunalt foretak kan bare besluttes av virksomhetens eierorgan etter forslag fra styret.\" Ettersom den \u00f8nskede utdelingen gjelder midler utenfor eierskapet i BH AS og BHF IKS, m\u00e5 det endelige vedtaket treffes av Bergen bystyre. I slike tilfeller skal ledelsen i den relevante etaten gi innstilling til bystyret.13 I lovens spesialmotiver er dette beskrevet som f\u00f8lger: \"Dersom havnevirksomheten driftes av en kommunal etat, vil forslaget om utdeling normalt m\u00e5tte forberedes og legges fram av virksomhetens \u00f8verste administrative ledelse\". 14 Bergen kommune legger til grunn at Byr\u00e5det i Bergen er det organ som etter havne- og farvannsloven \u00a7 32 fjerde ledd skal fremme forslaget til bystyret om utdeling fra havnevirksomheten. Bergen kommune \u00f8nsker n\u00e5 \u00e5 foreta de n\u00f8dvendige avklaringer med Samferdselsdepartementet om den prosess for utdeling av midler som er beskrevet ovenfor, tilligger kommunen i samsvar med bestemmelsene i den nye loven. Med hilsen Byr\u00e5dsavdeling for finans, n\u00e6ring og eiendom Erlend Horn \u2013 Byr\u00e5d for finans, n\u00e6ring og eiendom Tor Corneliussen \u2013 Kommunaldirekt\u00f8r Dokumentet er godkjent elektronisk. Vedlegg: Bilag 1: Bergen kommunes brev av 29. juni 2018, uten vedlegg Bilag 2: Kystverkets brev av 5. juni 2019 12 Prop. 86 L (2018-2019) side 127. 13 Prop. 86 L (2018-2019) side 131. 14 Prop. 86 L (2018-2019) side 170. Side 11 av 11 "
}