{
  "dokument_id": "8d7d6e65-2611-5482-8db4-a53b474d5322",
  "doc_type": "case_attachment",
  "kommune": 4601,
  "tittel": "_ KLAGE-2023_13921-19 Stadfesting - 286_164_0_0 Storaneset 30. Klage p\u00e5 rammetillatelse. Midlert 1110029_1_1",
  "url": "https://bergen.kommune.no/politikere-utvalg/api/fil/bk360/9862262/-KLAGE-2023-13921-19-Stadfesting-286-164-0-0-Storaneset-30-Klage-pa-rammetillatelse-Midlert-1110029-1-1",
  "tekst": " V\u00e5r dato: V\u00e5r ref: 20.12.2023 2023/15981 Deres dato: Deres ref: KLAGE-2023/13921 INDUS PRODUCTION SERVICES AS Saksbehandler, innvalgstelefon Storaneset 28 Tonje Engstr\u00f6m, 5557 2152 5260 INDRE ARNA Bergen kommune gnr. 286 bnr.164- Byggesak. Storaneset 30. Bruksendring. Klagesak Viser til oversendelse av klagesak fra Bergen kommune, mottatt hos Statsforvalteren 23.10.2023. Vedtak Statsforvalteren i Vestland stadfester Bergen kommune sitt vedtak av 25.05.2023 om rammetillatelse til midlertidig bruksendring i 4 \u00e5r fra lager til idrettshall og etablering av 6 bilparkeringsplasser, saksnummer BYGG-2022/26389-29. Sakens bakgrunn Tiltakshaver Storaneset 30 AS har s\u00f8kt Bergen kommune om tillatelse til midlertidig bruksendring av lagerbygg p\u00e5 Storaneset 30 for etablering av midlertidig idrettshall. Hallen skal brukes i 4 \u00e5r mens n\u00e5v\u00e6rende Bj\u00f8rnar Idrettshall rives og gjenoppbygges. Det er opplyst at den vil bli benyttet av skoleklasser p\u00e5 dagtid og idrettslagene p\u00e5 kveldstid. Tiltaket strider mot kommuneplanens arealdel (KPA2018) \u00a7 3.1 som krever reguleringsplan. Tiltaket strider ogs\u00e5 mot gjeldende reguleringsplan \u00a7 4 hvor arealform\u00e5l er avsatt til industri/kontor. I tillegg strider det mot reguleringsplan og veilovens \u00a7 29 om byggegrense langs kommunal vei. Det er s\u00f8kt om dispensasjoner fra bestemmelsen som tiltaket strider mot, jf. plan- og bygningsloven (pbl.) \u00a7 19-2 annet ledd. S\u00f8knaden ble sendt til uttalelse til ber\u00f8rte myndigheter. Kommunen har mottatt uttalelse fra Bane NOR, Norsk Jernbaneklubb, Vestland fylkeskommune, Bymilj\u00f8etaten. I tillegg er det kommet inn merknader fra naboer. P\u00e5 overordnet niv\u00e5 g\u00e5r merknader p\u00e5 trafikkforholdene p\u00e5 stedet og forhold som ber\u00f8rer gamle Vossebanen. Banens tras\u00e9 m\u00e5 krysses p\u00e5 vei ned til Storaneset 30. Det er inngitt en rekke merknader som gjelder jernbanespor og sikkerheten rundt denne. E-postadresse: Postadresse: Bes\u00f8ksadresse: Telefon: 57 64 30 00 sfvlpost@statsforvalteren.no Nj\u00f8savegen 2 Nj\u00f8savegen 2, Leikanger www.statsforvalteren.no/vl Sikker melding: 6863 Leikanger Statens hus, Kaigaten 9, Bergen www.statsforvalteren.no/melding Fjellvegen 11, F\u00f8rde Org.nr. 974 760 665 Side: 2/6 P\u00e5 bakgrunn av merknader og opprinnelige negative uttalelser, har tiltakshaver utarbeidet trafikksikkerhetsvurdering og ROS-analyse. Bergen kommune gav rammetillatelse 25.05.2023. Dispensasjonene er gitt p\u00e5 en rekke vilk\u00e5r, se rammetillatelsen pkt. 2.1. Som nabo har dere Indus Production Services AS, eier av gbnr. 286/107, p\u00e5klaget vedtaket i e-post av 15.06.2023. Dere har en rekke innvendinger til tillatelsen. Etablering av venteareal/fortau mellom hallen og Storaneset hvor barn skal oppholde seg mens de venter p\u00e5 buss, vil kunne skape trafikkfarlige forhold etter deres syn. Videre er det ikke oppgitt hvor dette arealet skal plasseres. Det g\u00e5r mye tungtrafikk til og fra eiendom gbnr. 286/107. N\u00e5r bussen st\u00e5r og venter, vil det trolig bli for trangt til at biler kan passere forbi. Ventetiden bussen st\u00e5r i ro, vil kunne skape problemer for trafikken rundt. Dere stiller sp\u00f8rsm\u00e5lstegn ved kommunens krav om ytterligere parkeringsplasser. Det vises til at \u00c5sane Arena som har en helt annen kapasitet, ikke har noe parkeringsdekning i samsvar med politiske f\u00f8ringer. Videre gj\u00f8res det gjeldende at parkering langsmed s\u00f8rsiden av hallen, slik situasjonsplan legger opp til, vil gj\u00f8re tilkomst til gbnr. 286/107 vanskelig. All tungtransport m\u00e5 svinge 90 grader for \u00e5 komme til eiendommen. Dere foresl\u00e5r forbud mot at parkeringen nyttes p\u00e5 dagtid, se situasjonsplan inntatt nedenfor. Utvalg for milj\u00f8 og byutvikling behandlet klagen i m\u00f8te den 16.10.2023 under sak 364/23. Ved enstemmig votering ble klagen ikke tatt til f\u00f8lge. Saken ble deretter sendt Statsforvalteren i brev av 23.10.2023 for endelig avgj\u00f8relse. Vi har f\u00e5tt oversendt relevante saksdokumenter. Statsforvalteren er godt kjent med forholdene p\u00e5 stedet. Vi finner saken tilstrekkelig opplyst, jf. forvaltningsloven (fvl.) \u00a7 33 siste ledd, jf. \u00a7 17. Regelverk Forvaltningsloven gjelder for Statsforvalterens behandling av klagesaken, jf. pbl. \u00a7 1-9 f\u00f8rste ledd. Statsforvalteren er delegert myndighet til \u00e5 avgj\u00f8re klagesaker etter pbl. \u00a7 1-9 femte ledd og rundskriv T-2/ 09 fra Kommunal- og distriktsdepartementet. Statsforvalteren skal som klageinstans se til at kommunen under behandling av saken har fulgt de Side: 3/6 lovene, forskriftene og saksbehandlingsreglene som gjelder p\u00e5 omr\u00e5det. Under klagebehandlingen kan vi pr\u00f8ve alle sider av saken, herunder ta hensyn til eventuelle nye omstendigheter, jf. fvl. \u00a7 34. Som klageinstans har vi kompetanse til \u00e5 treffe nytt vedtak i saken, stadfeste kommunens vedtak eller oppheve det og sende saken tilbake til kommunen for helt eller delvis ny behandling, jf. fvl. \u00a7 34. Det g\u00e5r frem av pbl. \u00a7 11-6 at kommuneplanen er bindende for nye eller utvidelse av eksisterende tiltak. Tiltak kan kun oppf\u00f8res dersom de er i samsvar med planens arealform\u00e5l for omr\u00e5det tiltaket er tenkt plassert i. Tilsvarende rettsvirkninger gjelder for reguleringsplaner, jf. pbl. \u00a7 12-4. Det kan s\u00f8kes dispensasjon fra bestemmelser i lov og plan etter pbl. \u00a7 19-2 f\u00f8rste ledd: \u00abKommunen kan gi varig eller midlertidig dispensasjon fra bestemmelser fastsatt i eller i medhold av denne lov.\u00bb Vilk\u00e5rene for \u00e5 dispensere fra lov og plan fremg\u00e5r av pbl. \u00a7 19-2 andre ledd: \u00abDispensasjon kan ikke gis dersom hensynene bak bestemmelsen det dispenseres fra, hensynene i lovens form\u00e5lsbestemmelse eller nasjonale eller regionale interesser, blir vesentlig tilsidesatt. Fordelene ved \u00e5 gi dispensasjon skal v\u00e6re klart st\u00f8rre enn ulempene.\u00bb Etter forarbeidene, Ot.prp.nr. 32 (2007-2008) s. 242, skal dispensasjon fra planbestemmelser ikke v\u00e6re kurant da planene er vedtatt etter bred demokratisk prosess og i kommunens h\u00f8yeste organ. Plansituasjon Eiendommen inng\u00e5r i reguleringsplan ARNA. DEL AV GNR 286, SEIMSTRANDA, i kraft 29.04.1985, og er regulert til industri I3. Kommuneplanens arealdel (KPA2018), vedtatt i Bystyret 19.06.2019, viser eiendommen som Ytre fortettingssone med hensynsonene H820_6 \u2013 Omforming Storaneset og gul veist\u00f8y. Statsforvalterens vurdering Hovedproblemstillingen i saken, slik Statsforvalteren ser det, er om vilk\u00e5rene for \u00e5 gi dispensasjon fra plankravet og fra arealform\u00e5let i reguleringsplanenes \u00a7 4 er oppfylt. Forholdene som gj\u00f8res gjeldende i klagen, er forhold som langt p\u00e5 vei ber\u00f8res av planprosess. Vi behandler derfor anf\u00f8rslene fortl\u00f8pende i dispensasjonsvurderingen. Eiendommen inng\u00e5r i eldre reguleringsplan, og KPA2018 \u00a7 3.1 stiller derfor krav om utarbeidelse av ny reguleringsplan. I reguleringsplanen som gjelder for omr\u00e5det, er eiendommen vist med arealform\u00e5l industri. Etter \u00a7 4 i reguleringsplanen kan bebyggelsen brukes til industri og kontorlokale. Bruksendring til idrettshall avviker fra arealform\u00e5let. Tiltaket er avhengig av dispensasjon fra plankravet og arealform\u00e5let. Vilk\u00e5rene for dispensasjon f\u00f8lger av plan- og bygningsloven (pbl.) \u00a7 19-2 annet ledd. Det kreves at hensynene bak bestemmelsen, lovens form\u00e5lsbestemmelse eller nasjonale eller regionale interesser ikke settes vesentlig til side. I tillegg kreves det at fordelene ved \u00e5 gi dispensasjon er klart st\u00f8rre enn ulempene. Begge disse betingelsene m\u00e5 v\u00e6re til stede. Vurderingen av de to dispensasjonene vil til dels v\u00e6re overlappende, og gj\u00f8res derfor samlet i det f\u00f8lgende. Side: 4/6 Hensynet bak kravet om \u00e5 utarbeide reguleringsplan er \u00e5 sikre at utbygging skjer p\u00e5 en helhetlig m\u00e5te der tiltak ses i sammenheng, og at en unng\u00e5r u\u00f8nskede virkninger for omr\u00e5det. Plankravet har videre til hensikt \u00e5 ivareta at alle sp\u00f8rsm\u00e5l av betydning blir tilstrekkelig utredet f\u00f8r vedtak treffes, og at myndigheter, grunneiere og andre ber\u00f8rte f\u00e5r anledning til \u00e5 fremsette sine synspunkter i planprosessen. Blant annet tar kravet sikte p\u00e5 \u00e5 sikre viktige avklaringer med tanke p\u00e5 overordnede forhold som infrastruktur, gr\u00f8ntomr\u00e5der, risiko og s\u00e5rbarhet, barns interesser, uteoppholdsareal, biologisk mangfold og kulturminner og kulturmilj\u00f8. Etter pbl. \u00a7 1-1 har plan- og bygningsloven til form\u00e5l \u00e5 sikre \u00e5penhet, forutsigbarhet og medvirkning fra de ber\u00f8rte, i det langsiktige l\u00f8sninger vektlegges og konsekvenser for milj\u00f8 og samfunn skal beskrives. Barn og unges interesser og prinsipp om universell utforming skal ogs\u00e5 ivaretas. Hensynet bak arealform\u00e5let industri er ivaretakelse av enhetlig omr\u00e5debruk. Slik blir det tilrettelagt for industriell virksomhet p\u00e5 steder som er velegnet. P\u00e5 denne m\u00e5ten kan det sikres at aktuelle behov, blant annet behovet for tilfredsstillende infrastruktur, kan ivaretas. Tiltaket gjelder midlertidig bruksendring av lager til idrettshall som skal fungere som erstatning for dagens Bj\u00f8rnar idrettshall. Hallen skal benyttes av skoleelever p\u00e5 dagtid og for idrettslag kveld og helg. Planarbeid skal sikre at viktige forhold som blir ber\u00f8rt av tiltak blir avklart f\u00f8r tiltak gjennomf\u00f8res. S\u00f8knaden gjelder bruksendring og vil ikke kreve endring i bygningsmassen. Den fysiske p\u00e5virkningen p\u00e5 omgivelsene fra bygget vil derfor v\u00e6re uten endring. Bygges\u00f8knaden har v\u00e6rt p\u00e5 uttale hos flere myndigheter. Uttalelsene blir ikke gjengitt fullt ut her. Vi nevner et utvalg som vi anser som relevant. Bymilj\u00f8etaten har gitt positiv uttalelse til endret bruk av avkj\u00f8rsel p\u00e5 n\u00e6rmere vilk\u00e5r. Statens vegvesen gav f\u00f8rst uttalelse 06.10.2022 der de konkluderte med at de ikke motsatte seg dispensasjon fra plankrav dersom trafikksikkerhet ble utredet. Ansvarlig s\u00f8ker utarbeidet trafikksikkerhetsvurdering og ROS-analyse og sendte den til h\u00f8ringsinstansene. I ny uttalelse fra Statens vegvesen av 27.03.2023 sa de seg forn\u00f8yd med vurderingene som var gjort. De anbefalte at tiltak skissert i dokumentene ble satt som vilk\u00e5r for dispensasjon. Vestland fylkeskommune har gitt to uttalelser. I siste uttalelse av 28.03.2023 la de til grunn at kommunen ville stille vilk\u00e5r om oppstramming av kryss mellom Storaneset og Garnesvegen, samt at krysset i Garnesvegen ville bli tilrettelagt med intensivbelysning. Det ble vist til at vegtegninger m\u00e5 godkjennes av fylkeskommunen. I tillegg oppfordret de kommunen om \u00e5 stille vilk\u00e5r i henhold til rapporten kapittel 3.5 med n\u00e6rmere detaljer. Statsforvalteren viser til at tiltaket er til for barn og unge og det ber\u00f8rer deres interesser. For \u00e5 ivareta barn og unge, er det sentralt at forhold som ber\u00f8rer trafikksikkerhet blir ivaretatt p\u00e5 tilfredsstillende m\u00e5te, se blant annet veileder fra Kommunal- og distriktsdepartementet \u00abBarn og unge i plan og byggesak\u00bb pkt. 3.2.33. Ber\u00f8rte myndigheter har f\u00e5tt mulighet til \u00e5 uttale seg og flere har benyttet denne muligheten. Det er kommet flere innspill inn. Tiltakshaver har f\u00e5tt utarbeidet vurdering av trafikksikkerhet og ROS- analyse. B\u00e5de Vestland fylkeskommune og Statens vegvesen har ikke hatt merknader til kvaliteten av analysene. Basert p\u00e5 analysene sammenholdt med uttalelsene som plan- og bygingsetaten har mottatt, har kommunen stilt en rekke vilk\u00e5r for \u00e5 ivareta de utfordringene og svakhetene som er avdekket gjennom kartleggingen. Side: 5/6 Slik Statsforvalteren ser det, er det lite sannsynlig at en planprosess ville gitt viktige avklaringer utover de avklaringer som har kommet gjennom prosessen som har funnet sted i denne saken. I klagen har dere vist til at dere ikke har f\u00e5tt informasjon om hvor p\u00e5- og avstigningsplassen skal v\u00e6re. Dere gir utrykk for at denne kan medf\u00f8re trafikkfarlige situasjoner. Videre har dere vist til at forlengelse av fortau vil gj\u00f8re tilkomst vanskelig for store kj\u00f8ret\u00f8y. Fortauet skal i utgangspunktet etableres i samsvar med veistandard som skal sikre at ogs\u00e5 store kj\u00f8ret\u00f8y f\u00e5r tilstrekkelig man\u00f8vreringsplass. I alle tilfeller skal Bymilj\u00f8etaten som veimyndighet godkjenne etablering av fortauet og venteareal. I den behandlingen vil b\u00e5de fremkommelighet og trafikksikkerhet v\u00e6re sentrale forhold som blir vurdert. Disse forholdene er imidlertid ikke avklart p\u00e5 tidspunkt for vedtak om rammetillatelse. Kommunen har stilt krav om ytterligere parkeringsplasser fordi infrastrukturen i omr\u00e5det ikke er godt etablert for g\u00e5ende og syklende. Det ventes at foreldre vil kj\u00f8re barn til hallen, og avsatte parkeringsplasser er viktig for \u00e5 unng\u00e5 ulovlige parkeringer som kan skape farlige trafikksituasjoner. Om parkeringsplassene som er inntegnet p\u00e5 situasjonskartet, er disse godt innenfor eiendomsgrensen til gbnr. 286/164. Bane NOR har i ny uttalelse sagt at de fortsatt ikke anbefaler bruksendringen og det blir vist til at krysningen over jernbanesporet ikke har tilstrekkelig sikkerhet. Vi viser til at vedtaket stiller vilk\u00e5r om utbedring av veisystemet i omr\u00e5det. Dette omfatter blant annet skiltet kryss der kommunal vei krysser jernbanen, bedret belysning og redusert fartsgrense b\u00e5de p\u00e5 kommunal og fylkesvei. Det er i tillegg satt krav om at det m\u00e5 gj\u00f8res en opplysningskampanje for \u00e5 bevisstgj\u00f8re foreldre og barna. N\u00e5r det gjelder avsatt form\u00e5l i reguleringsplan, viser vi til at omr\u00e5det allerede er tatt i bruk til videre form\u00e5l enn industri og kontorlokale. I bygningene s\u00f8r for tiltaket holder byggvarehandel, Europris og treningssenter til. Det er med andre ord ikke utelukkende industri eller kontorlokaler som preger omr\u00e5det. Videre viser vi til at det er tale om en midlertidig bruksendring. De omfattende vilk\u00e5rene som er satt i rammetillatelsen, er etter v\u00e5rt syn egnet til \u00e5 kompensere for ulempene ved \u00e5 plassere idrettshallen i industriomr\u00e5det. Form\u00e5lene bak plan- og bygningsloven blir ikke vesentlig tilsidesatt. Vi viser til at kravet til \u00e5penhet og medvirkning er godt ivaretatt slik prosessen har forl\u00f8pt s\u00e5 langt. Etter gjennomgangen finner vi at hensynene bak plankravet i KPA2018 \u00a7 3.1 og arealform\u00e5let i reguleringsplan \u00a7 4 ikke blir vesentlig tilsidesatt ved dispensasjon for bruksendring til idrettshall, jf. pbl. \u00a7 19-2 annet ledd. Ulempene ved tiltaket er hovedsakelig trafikale ulemper. Disse er ivaretatt gjennom kommunens vilk\u00e5rsstillelse og krav om s\u00f8knad/uttalelse fra ber\u00f8rte myndigheter. Det er en fordel ved \u00e5 gi dispensasjon fra plankravet at den midlertidige bruken av hallen kan gjennomf\u00f8res. Tiden det tar \u00e5 utarbeide reguleringsplan vil kunne inneb\u00e6re at barna som rammes vil st\u00e5 uten tilbud om idrettshall i n\u00e6romr\u00e5det store deler av 4-\u00e5rsperioden dersom dispensasjon ikke blir gitt. Side: 6/6 Det er ogs\u00e5 en fordel at tiltaket legger til rette for idrettshall slik at barn sikres et egnet lokalt sted \u00e5 drive med fysisk aktivitet. Videre gir det mulighet for \u00e5 opprettholde dagens idrettstilbud som fritidsaktivitet mens dagens idrettshall oppgraderes. Fordelene ved \u00e5 dispensere er etter dette klart st\u00f8rre enn ulempene, jf. pbl. \u00a7 19-2 annet ledd. Vilk\u00e5rene for \u00e5 dispensere fra plankrav i KPA2018 \u00a7 3.1 og arealform\u00e5let i reguleringsplanen \u00a7 4 for bruksendring til idrettshall er etter dette oppfylt, jf. pbl. \u00a7 19-2 annet ledd. Avslutning Klagen har etter dette ikke f\u00f8rt frem. Statsforvalteren i Vestland stadfester Bergen kommune sitt vedtak av 25.05.2023 om rammetillatelse til midlertidig bruksendring i 4 \u00e5r fra lager til idrettshall og etablering av 6 bilparkeringsplasser. Statsforvalterens vedtak p\u00e5 side \u00e9n er endelig og kan ikke klages videre, jf. fvl. \u00a7 28 tredje ledd. Med hilsen Anne Kjersti Sande Tonje Engstr\u00f6m fagdirekt\u00f8r r\u00e5dgiver Dokumentet er elektronisk godkjent Kopi til: Bergen kommune Postboks 7700 5020 BERGEN NORSK JERNBANEKLUBB, GAMLE VOSSEBANEN Postboks 47 Indre Arna 5888 BERGEN Vestland fylkeskommune Postboks 7900 5020 BERGEN FRODE JOHNSEN HOLDING AS Indre Arna-vegen 177 5261 INDRE ARNA BANE NOR SF Postboks 4350 2308 HAMAR Statens vegvesen Postboks 1010 Nordre \u00c5l 2605 LILLEHAMMER "
}