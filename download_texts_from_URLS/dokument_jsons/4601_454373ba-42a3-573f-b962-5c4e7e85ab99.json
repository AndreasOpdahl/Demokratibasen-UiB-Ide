{
  "dokument_id": "454373ba-42a3-573f-b962-5c4e7e85ab99",
  "doc_type": "case_minutes",
  "kommune": 4601,
  "tittel": "Saksprotokoll UHSO, 13112024, Sak 143/24, Orienteringssak til UHSO - Nedleggelse av bydelslegevakter",
  "url": "https://bergen.kommune.no/politikere-utvalg/api/fil/bk360/11560648/Innstilling-vedtak-Orienteringssak-til-UHSO-Nedleggelse-av-bydelslegevakter",
  "tekst": "Orienteringssak til UHSO - Nedleggelse av bydelslegevakter Utvalg for helse og sosial behandlet saken i m\u00f8tet 13.11.2024 sak 143/24 og fattet f\u00f8lgende vedtak: Saken tas til orientering. Utvalg for helse og sosials behandling Christian Haugen (FrP) ba om habilitetsvurdering i sak 143/24. Bakgrunnen for foresp\u00f8rselen om habilitetsvurdering er at Haugen er tidligere ansatt ved Fana legevakt og at han i dag har en 0% stilling ved Bergen legevakt. Bystyrets kontor legger til grunn at en vanlig ansatt som jobber i en bedrift/organisasjon som kan ha \u00f8konomiske interesser i en sak, ikke b\u00f8r anses inhabil s\u00e5 lenge den ansatte selv ikke har \u00f8konomiske eller \u00f8vrige direkte interesser knyttet til utfallet av behandlingen av saken. Utvalg for helse og sosial fant med dette Haugen habil til \u00e5 delta i behandling av saken etter forvaltningsloven \u00a7 6 annet ledd. F\u00f8lgende representanter tok ordet: Karl Strydom Eidesund (H), Diane Alexandra Berbain (SV), Even S\u00f8rland (A), Christine Henriksen \u00d8degaard (MDG), Per Erik G\u00e5skjenn (KrF), Torstein Dahle (R), Ann Kristin Helland Ramstr\u00f8m (SV) Merknader fremsatt i utvalget: Christine Henriksen \u00d8degaard (MDG) fremsatte p\u00e5 vegne av A og MDG f\u00f8lgende merknad: Utvalget ber byr\u00e5det reversere dette uforsvarlige budsjettkuttet. Bydelslegevaktene har i sin \u00e5pningstid tatt unna halvparten av alle pasienthenvendelser, ved hjelp av dyktige fastleger med god kjennskap til pasientgruppen og effektiv h\u00e5ndtering av henvendelser. Legevakten i sentrum er ikke rigget for en dobling av antallet pasienter, hverken med bemanning eller areal. En nedleggelse har potensial til \u00e5 redusere legetilgangen for Bergens befolkning til det uforsvarlige, s\u00e6rlig sett i sammenheng med det samtidige kuttet i fastlegetilskuddene. Slike kutt kan ikke gjennomf\u00f8res uten en forsvarlighets- og risikovurdering, der ansatte, tillitsvalgte og relevante yrkesorganisasjoner som legeforeningen og sykepleierforbundet blir inkludert i prosessen. Votering: Forslag til vedtak ble enstemmig tiltr\u00e5dt. Merknad fra A og MDG, fremsatt av Christine Henriksen \u00d8degaard (MDG) fikk 8 stemmer (A, SV, MDG, R, KrF). Forslag til vedtak: Saken tas til orientering. "
}