{
  "dokument_id": "95724b17-cd53-57ec-aaa5-7c8bea838205",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 19 fra Chris J\u00f8rgen K. R\u00f8dland (H) om gjenbruk-ombruk av masser - Utvalg for milj\u00f8 og byutvikling",
  "url": "https://bergen.kommune.no/politikere-utvalg/api/fil/bk360/12177860/Svar-pa-skriftlig-sporsmal-nr-19-fra-Chris-Jorgen-K-Rodland-H-om-gjenbruk-ombruk-av-masser-Utvalg-for-miljo-og-byutvikling",
  "tekst": " BBU \u2013 Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2025/91740-3 Saksbehandler: Malene Nesse Gr\u00f8nningen Fra Dato: 10. februar 2025 Byr\u00e5d for byutvikling Svar p\u00e5 skriftlig sp\u00f8rsm\u00e5l nr. 19 fra Chris J\u00f8rgen K. R\u00f8dland (H) om gjenbruk/ombruk av masser - Utvalg for milj\u00f8 og byutvikling Sp\u00f8rsm\u00e5l til byr\u00e5den: 1. Hvordan jobber Bergen kommune med masseh\u00e5ndtering? 2. Hvilke m\u00e5l har Bergen har satt seg rundt masseh\u00e5ndtering, og gjenbruk/ombruk av masser? 3. Hvor er de st\u00f8rste deponiene plassert og hva er kapasiteten her fremover? 4. Hvordan legger Bergen kommune til rette for gjenbruk/ombruk av masser i kommunale byggeprosjekter? Svar fra byr\u00e5den: 1. Byr\u00e5den viser til at sp\u00f8rsm\u00e5let om masseh\u00e5ndtering ber\u00f8rer flere etater i byr\u00e5dsavdeling for byutvikling p\u00e5 ulikt vis, da disse har ulike ansvarsomr\u00e5der og forvalter ulikt lovverk. Det vises f\u00f8rst til krav i kommuneplanens arealdel (KPA 2018), \u00a7 24 med tilh\u00f8rende retningslinjer. Massebalanse skal redegj\u00f8res for og dokumenteres i alle s\u00f8knader om tiltak og ved utarbeidelse av detaljreguleringer. Ved masseoverskudd skal det redegj\u00f8res for behandling, trafikksikker transport, og hvor massene skal deponeres. I noen tilfeller er det aktuelt med uttak av masser som selvstendig tiltak. Det er i kommuneplanbestemmelsene \u00a7 24 fastsatt plankrav for uttak over en viss st\u00f8rrelse. Det er ogs\u00e5 fastsatt plankrav for deponering av masser over en viss st\u00f8rrelse. Masseh\u00e5ndtering krever i utgangspunktet s\u00f8knad og tillatelse etter plan- og bygningsloven \u00a7 20-1, 1. ledd bokstav k (vesentlige terrenginngrep). Det stilles ogs\u00e5 krav i KPA 2018 \u00a7 18.4 om at det skal utarbeides klimagassregnskap ved vesentlige naturinngrep, hvor omfang av terrenginngrep og gjenbruk p\u00e5virker klimagassregnskapet. N\u00e5r kommunens selv prosjekterer er masseh\u00e5ndtering tema i prosjektets milj\u00f8program. Det har over mange \u00e5r blitt jobbet med \u00e5 finne bedre og mer effektive metoder for masseh\u00e5ndtering tilknytning til kommunale prosjekter. I senere tid har blant annet Bergen Vann vurdert masseh\u00e5ndtering og mulig gjenbruk av masser i tilknytning til sine prosjekter og vurdert dette ogs\u00e5 ut fra et klimaperspektiv. 2. Det er et m\u00e5l i KPA 2018 at masser skal s\u00e5 langt som mulig gjenbrukes p\u00e5 den aktuelle bygge- og anleggsplass, slik at det blir minst mulig overskuddsmasser. Dersom det er overskuddsmasser skal dette brukes p\u00e5 en god samfunnsnyttig m\u00e5te, og negative konsekvenser knyttet til forurensning, herunder spredning av plast, skal unng\u00e5s. Er det behov for h\u00e5ndtering og fjerning av forurensede masser skal dette gj\u00f8res p\u00e5 en forsvarlig m\u00e5te. Dette gjelder ogs\u00e5 ved tiltak i konflikt med verneinteresser, innenfor nedb\u00f8rsfelt for vassdrag med elvemuslinger og drikkevann, og langs sj\u00f8 og vassdrag, Masseh\u00e5ndtering avgj\u00f8res konkret i den enkelte plan- og byggesak. Byr\u00e5den viser til klima- og milj\u00f8plan for kommunens virksomhet Gr\u00f8nn virksomhet hvor det st\u00e5r f\u00f8lgende med relevans til dette sp\u00f8rsm\u00e5let: - Bergen kommune bygger uten direkte klimagassutslipp og med minst mulig avfall. - Alle bygge- og anleggsplasser skal v\u00e6re basert p\u00e5 nullutslippsteknologi. - Avfallsmengden fra bygge- og anleggsplasser skal minimeres. Avfallsfrie byggeplasser skal testes ut, og f\u00f8r riving og rehabilitering skal egnede ombruksmaterialer v\u00e6re kartlagt. - Ombruk av masser og n\u00f8ytral massebalanse er standard. Overskuddsmasser skal behandles/ombrukes lokalt i planomr\u00e5det eller foredles til bygger\u00e5stoffer. Det er et m\u00e5l \u00e5 gjenbruke masser der dette er mulig og akseptabelt. Det er imidlertid noen forhold som gj\u00f8r gjenbruk utfordrende. Bergen Vann melder blant annet at gravemasser fra eksisterende veier og gater ofte har et innhold av tungmetaller og milj\u00f8gifter (forurensede masser) som begrenser gjenbruk av massene. I tillegg viser det seg ofte praktisk vanskelig \u00e5 f\u00e5 til mellomlagring av massene i trange bygater eller egnet sted i n\u00e6rheten av anlegget. Dette er praktiske problemstillinger som gj\u00f8r det vanskelig \u00e5 redusere masseforflytning og gjenbruke masser, selv om massene rent teknisk er brukbare. 3. Bergen kommune har ikke etablert egne deponier for rene masser. Eksisterende deponier er etablert i privat regi, og disse har ikke byr\u00e5den oversikt over kapasiteten til. Ved utarbeidelse av kommuneplanens arealdel KPA 2018 var Samfunnsnyttig massedisponering et av temaene som ble utredet. Bakgrunnen var en forventning om stort masseoverskudd fra byggevirksomhet i de kommende \u00e5rene. Utredningen var vedlegg til KPA 2018: Bergen kommune - Utredninger og grunnlagsdokumenter Resultatet av dette var at det ble satt av 4 omr\u00e5der for massedeponi (omr\u00e5der for lagring, bearbeiding og salg): - M1 Hordvik - M3 Mardalen - M5 Skjenbakkeskog - M6 Bl\u00e5urskampen I h\u00f8ringen av KPA 2018 fikk Bergen kommune innsigelse til M5 og M6, og disse ble tatt ut av plankartet f\u00f8r vedtak. I tillegg ble det \u00e5pnet for deponering av masser for \u00e5 tilrettelegge for fremtidig gr\u00f8nnstruktur/friluftsliv: - G Nord\u00e5svannet: Paradisbukten og St\u00f8lsvika \u2013 S\u00f8rev\u00e5gen - G Bj\u00f8rndalspollen - G Gravdalsvannet - Myraskjenet Det ble ogs\u00e5 satt av et areal for deponering av masser for \u00e5 \u00f8ke tilgjengelighet og trafikksikkerhet: SA Deponiomr\u00e5de i Grimevatnet \u2013 S\u00f8ylenvatnet Nevnte deponiomr\u00e5der er nye omr\u00e5der og ikke detaljregulert. Byr\u00e5den vil ogs\u00e5 nevne at det er etablert et godkjent deponi for forurenset masse i Stendafjellet. Det er ellers en del rene masser som transporteres ut av kommunen til omegnskommunene. 4. Byr\u00e5den viser til at gjenbruk/ombruk er et klart m\u00e5l for kommunen, men at dette m\u00e5 tilpasses det konkrete prosjektet, herunder forekomster og grad av forurensede masser og muligheten for forsvarlig mellomlagring. I arbeid med sanering/fjerning av avfallsdeponier er det lagt til grunn en sirkul\u00e6r \u00f8konomi med mest mulig materialgjenbruk p\u00e5 stedet innenfor anleggsomr\u00e5det. Byr\u00e5den viser til at deponimasser p\u00e5 Slettebakken blir sortert, slik at minst mulig skal transporteres ut og fylle opp andre deponier. Stein og vaskete inerte masser legges tilbake etter samr\u00e5d med Statsforvalteren i Vestland. Metaller tas ut og sendes til gjenvinning. Tekstiler, papir, gummi, tre sendes til forbrenning for fjernvarme. Det er ogs\u00e5 levert rene masser fra Slettebakken til Travparken og til R\u00e5dal for gjenbruk. I graveprosjektet i B\u00f8hmergaten p\u00e5 L\u00f8vstakksiden har entrepren\u00f8r inng\u00e5tt samarbeidsavtale med Envir p\u00e5 Laksev\u00e5g om vasking og gjenbruk av masser. Christine Kahrs \u2013 Byr\u00e5d for byutvikling Dokumentet er godkjent elektronisk. "
}