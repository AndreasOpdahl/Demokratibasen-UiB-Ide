{
  "dokument_id": "af79efa7-143d-598d-bfa8-4af5d8349ea9",
  "doc_type": "case_attachment",
  "kommune": 4601,
  "tittel": "H\u00d8RINGSUTKAST: RETNINGSLINJER FOR TILDELING AV SALGS- OG SKJENKEBEVILLINGER I BERGEN KOMMUNE FOR BEVILLINGSPERIODEN 2024-2028",
  "url": "https://bergen.kommune.no/politikere-utvalg/api/fil/bk360/10042093/HORINGSUTKAST-RETNINGSLINJER-FOR-TILDELING-AV-SALGS-OG-SKJENKEBEVILLINGER-I-BERGEN-KOMMUNE-FOR-BEVILLINGSPERIODEN-2024-2028",
  "tekst": " V\u00e5r referanse: 2024/29546-10 Dato: 7. mars 2024 H\u00d8RINGSUTKAST: RETNINGSLINJER FOR TILDELING AV SALGS- OG SKJENKEBEVILLINGER I BERGEN KOMMUNE FOR BEVILLINGSPERIODEN 2024-2028 Kapittel 1 - Innledning 1.1 Bergen kommunes alkoholpolitikk skal i bevillingsperioden 2024 - 2028 bygge p\u00e5 alkohollovens form\u00e5l om \u00e5 begrense skader for\u00e5rsaket av alkoholbruk og redusere forbruket av alkohol. Bergen skal v\u00e6re en attraktiv by for innbyggere, tilreisende, kultur \u2013 og n\u00e6ringsliv, der skjenkepolitikken er forutsigbar og krav til likebehandling ivaretas. Alkoholpolitikken skal ivareta innbyggernes behov for trygghet og trivsel. Retningslinjer for tildeling av salgs- og skjenkebevillinger og forskrift om salgs-, skjenke- og \u00e5pningstider utgj\u00f8r, sammen med Bergen kommune sin Rusplan og Folkehelseplan, Bergen kommune sin alkoholpolitiske handlingsplan, jf. Alkoholloven \u00a71-7 d. 1.2. Retningslinjene gjelder for alle s\u00f8kere, dog slik at dersom det ikke er spesielle forhold knyttet til stedet, eller til s\u00f8ker, kan eksisterende virksomheter ved fornyelse, og nye virksomheter etter overdragelse, bli tildelt bevilling p\u00e5 samme vilk\u00e5r som gjaldt for den tidligere bevillingen. Kapittel 2 \u2013 Vilk\u00e5r Etter at det er fattet vedtak om f\u00f8rstegangstildeling av ny bevilling, m\u00e5 bevillingshaver f\u00f8r bevillingsdokumentet blir utferdiget, og f\u00f8r bevillingen kan tas i bruk, sende inn f\u00f8lgende dokumentasjon til Kontor for skjenkesaker: 1. Kopi av brukstillatelsen fra bygningsmyndighetene 2. Kvittering fra Altinn p\u00e5 at oppstartskjema er innsendt til Mattilsynet 3. Bevillingsgebyr m\u00e5 v\u00e6re betalt 4. Kopi som viser at alle ansatte har lovlige arbeidskontrakter og at det er tegnet yrkesskadeforsikring for alle ansatte. Alle ansatte skal registreres i arbeidstakerregisteret s\u00e5 snart som mulig, og senest innen en m\u00e5ned fra oppstart Kapittel 3 - Salgsbevillinger for alkoholholdig drikk under 4,7 vol % 3.1 Salgsbevillinger kan bare tildeles dagligvareforretninger og fetevareforretninger. Med dagligvareforretninger menes forretninger med f\u00f8lgende dagligvarer: \u201cSom dagligvarer regnes matvarer og andre n\u00e6rings- og nytelsesmidler, dyremat, vaske- og rengj\u00f8ringsmidler, toalettartikler, husholdningsvarer av papir, plast, bone-, rense- og pussemidler.\u201d Salgsbevillinger kan ogs\u00e5 i s\u00e6rlige tilfeller, etter en konkret helhetsvurdering, gis til spesialforretninger som f.eks. \u00f8lutsalg og kvalitetsmatsforretninger, og i forbindelse med salg av lokalmat fra marked. 3.2 Vareutvalg rettet mot spesielle forbrukergrupper anses for \u00e5 v\u00e6re tilstrekkelig n\u00e5r det dekker alminnelig dagligvarebehov for disse grupper. 3.3 Det er omsetningen av vareslagene som er avgj\u00f8rende for hvorvidt stedet regnes som en dagligvarebutikk eller som en kiosk. Vareutvalget i hyllene er ikke tilstrekkelig. 3.4 I spesielle tilfeller kan det gj\u00f8res unntak fra retningslinjene dersom dette er hensiktsmessig ut fra en helhetsvurdering. Kapittel 4 - Skjenkebevillinger 4.1 Skjenkebevillinger for alkoholholdig drikk gruppe 1-3 kan tildeles til f\u00f8lgende konsepter: Spisesteder, skjenkesteder med liten eller ingen matservering, hoteller, selskapslokaler og studentsteder. Etter en konkret helhetsvurdering kan det ogs\u00e5 tildeles skjenkebevilling til andre konsepter, som for eksempel kino og andre kulturarrangementer. Det gis ikke bevilling til steder som har stripping, toppl\u00f8s-servering og lignende som del av underholdningstilbudet/driftskonseptet. Bergen kommune \u00f8nsker ikke tilgjengelighet til alkohol i kombinasjon med slike konsepter. Det gis heller ikke bevilling til steder som anses \u00e5 v\u00e6re i kombinasjon med eller har tilknytning til slike konsepter. Bergen bystyre finner ogs\u00e5 at et slikt konsept er uforenlig med den profil og det omd\u00f8mme Bergen kommune \u00f8nsker \u00e5 profilere seg med som attraktiv turistby og i n\u00e6ringspolitikken. Et slikt konsept vil heller ikke v\u00e6re forenlig med den likestillingsprofil Bergen kommune \u00f8nsker \u00e5 forbindes med og anses ogs\u00e5 uheldig n\u00e5r det gjelder barn og unges opplevelser av bylivet. Det blir ikke gitt skjenkebevilling der pengeautomatspill er p\u00e5 eller i tilknytning til et skjenkested. Det skal for skjenkebevilling settes krav om at skjenkestedet skal ha gratis og lett tilgjengelig vann i lokalet til kunder for selvbetjening. Unntak fra krav om selvbetjening er serveringssteder som har bordservering. Ved vurdering av om bevilling b\u00f8r gis, kan kommunen blant annet legge vekt p\u00e5 antallet salgs- og skjenkesteder, stedets karakter, beliggenhet, m\u00e5lgruppe og trafikk- og ordensmessige forhold, n\u00e6rings- og kulturpolitiske hensyn og hensynet til lokalmilj\u00f8et for \u00f8vrig. F\u00f8r s\u00f8knaden avgj\u00f8res skal det innhentes uttalelse fra sosialtjeneste og politi. Det skal tas hensyn til barn og unge i forbindelse med tildelingen av bevilling. Disse uttalelsene skal ilegges stor vekt dersom det kan vises til s\u00e6rlige grunner til at bevilling vil v\u00e6re problematisk. Det kan ogs\u00e5 innhentes uttalelse fra skatte- og avgiftsmyndighetene. Skjenkebevillingen gjelder for det driftskonsept som er oppgitt i s\u00f8knaden og som er godkjent. Dersom konseptet endres etter tildeling av bevilling, og endringen er s\u00e5 omfattende at forutsetningen for innvilgelsen ikke lenger er oppfylt, vil dette utl\u00f8se krav om ny s\u00f8knad. 4.2 Med \u00abspisesteder\u00bb menes steder hvor det serveres mat. Ved alle spisesteder skal det foreligge et fullverdig mattilbud frem til kl. 22.00. Spisesteder som har lukketid tidligere enn kl. 22.00 kan likevel innvilges skjenkebevilling. 4.3 Med \u00abhoteller\u00bb menes virksomheter som har minst 30 rom med dusj/bad og toalett. I tillegg m\u00e5 virksomheten ogs\u00e5 ha resepsjonstjeneste og lokale hvor alle m\u00e5ltider skal kunne serveres. Ved virksomheter som ikke oppfyller de spesifikke krav til hoteller kan det etter en konkret vurdering gj\u00f8res unntak. Skjenkebevilling for minibar gir ogs\u00e5 anledning til \u00e5 servere brennevin under forutsetning av at bevillingshaver s\u00f8rger for tilstrekkelig gode rutiner som hindrer at brennevin serveres fra Side 2 av 5 minibar p\u00e5 tidspunkt da skjenking av brennevin ikke skal finne sted, og at det tas tilstrekkelig hensyn til aldersgrensebestemmelsene. 4.4 Med \u00absteder med liten eller ingen matservering\u00bb menes puber, barer, diskotek e.l., som ikke faller inn under andre kategorier. 4.5 Med \u00abselskapslokaler\u00bb menes lokaler der sluttede selskaper avholdes. Dersom lokalet er \u00e5pent for alminnelig publikum, m\u00e5 det sluttede selskap holdes fysisk atskilt fra de \u00f8vrige deler av lokalet hvor det ikke er sluttet selskap. Med dette menes at det sluttede selskapet m\u00e5 holdes i et eget rom p\u00e5 skjenkestedet. Avskjerming i form av planter eller andre provisoriske l\u00f8sninger aksepteres ikke. Likevel er det slik at det kan v\u00e6re flere sluttede selskap i samme lokale. 4.6 Med \u00abstudentsteder\u00bb menes steder som har studenter og ansatte ved h\u00f8yere l\u00e6resteder som prim\u00e6r m\u00e5lgruppe, og som ikke har n\u00e6ringsdrift som form\u00e5l. Driften av et studentsted m\u00e5 i hovedsak v\u00e6re basert p\u00e5 frivillighet og ul\u00f8nnet arbeid. 4.7 I utgangspunktet tildeles nye bevillinger i hovedsak til spisesteder. Nye bevillinger til andre konsepter kan tildeles etter en konkret vurdering. Skal skjenkebevilling gis, b\u00f8r det foreligge andre forhold/sider ved konseptet/virksomheten som tilsier at slik bevilling b\u00f8r gis. 4.8 For \u00e5 motvirke st\u00f8rre konsentrasjon av skjenkesteder i Bergen sentrum \u00f8nsker bystyret \u00e5 legge til rette for flere skjenkebevillinger, inkludert uteservering, i typisk sentrumsstruktur i bydelene. Det skal legges s\u00e6rlig vekt p\u00e5 stedets karakter, konsept og m\u00e5lgruppe, og det vises til retningslinjenes punkt 4.7 for \u00f8vrig. Det skal fortsatt v\u00e6re en hovedregel at bevilling ikke gis i utpregede boligomr\u00e5der. 4.9 For utvidelse av eksisterende skjenkesteder m\u00e5 det fattes nytt vedtak om tildeling av bevilling for det utvidede arealet. 4.10 Det vil ikke bli tildelt skjenkebevillinger til \u00e9n-prosents MC-klubber, klubber som sympatiserer med disse klubbene (prospects og hangarounds), i lokaler som disponeres av slike klubber eller til arrangementer i slike klubbers regi uansett hvilket sted arrangementet skal avholdes. Kapittel 5 - Skjenkebevilling til serveringssteder som ligger i kj\u00f8pesenter For serveringsareal som ligger som \u00f8yer i kj\u00f8pesenter/butikksenter, gis det normalt ikke skjenkebevillinger. Kapittel 6 - Skjenkebevilling til b\u00e5ter/skip B\u00e5ter/skip kan tildeles skjenkebevilling for alkoholholdig drikk gruppe 1-3. Skjenking ved kai er kun tillatt til sluttet selskap. Skjenking ved kai er ellers kun tillatt i maksimalt en time f\u00f8r b\u00e5tens/skipets avgang. Side 3 av 5 Kapittel 7 - Ambulerende skjenkebevillinger I medhold av alkohollovens \u00a7 4-5 har bystyret opprettet 25 ambulerende skjenkebevillinger for alkoholholdig drikk gruppe 1-3 i Bergen. Kapittel 8 - Tillatelser til uteservering 8.1 Det er ikke tillatt med musikk eller underholdning ved bruk av elektrisk anlegg/h\u00f8yttaler p\u00e5 uteserveringen etter kl. 22.00, likevel slik at lav bakgrunnsmusikk tillates dersom den ikke er til sjenanse for omgivelsene. Musikk eller underholdning m\u00e5 ikke v\u00e6re slik at det er til vesentlig sjenanse eller ulempe for dem som bor eller oppholder seg ved omr\u00e5det hvor uteserveringen foreg\u00e5r. 8.2 Fremkommeligheten og de trafikale forhold skal v\u00e6re gode etter etablering av uteserveringen. Bredde til fri ferdsel avgj\u00f8res etter en konkret vurdering, og den skal v\u00e6re i henhold til gjeldende bestemmelser i Kommunedelplan (KDP) Sentrum. Menyskilt, navneskilt, blomsterkasser og andre innretninger i forbindelse med uteserveringen skal ikke plasseres utenfor serveringsarealets avgrensing. Unntak kan gj\u00f8res i omr\u00e5der med liten ferdsel. 8.3 Tillatelsene til uteservering gjelder for det areal som er oppgitt i vedtaket. Tillatelsen gjelder det driftskonsept som er oppgitt i s\u00f8knaden. Vedtak p\u00e5 innvilget uteservering gis under forutsetning av at det til enhver tid foreligger leieforhold med grunneier for arealet. 8.4 Skjenkearealet p\u00e5 uteserveringen m\u00e5 v\u00e6re klart avgrenset mot det arealet som ikke er skjenkeareal. Bymilj\u00f8etaten godkjenner vilk\u00e5r og avgrensing p\u00e5 offentlig areal. F\u00f8lgende avgrensinger godtas: Gjerder i lengre seksjoner som ikke er grunnfaste i kombinasjon med t\u00f8y eller tau, eller andre l\u00f8sninger som sikrer behovet for avgrensing og flyttbarhet. Avgrensing skal hensynta krav til estetisk utforming, og avgrensninger p\u00e5 offentlig grunn skal fjernes n\u00e5r de ikke er i bruk. 8.5 F\u00f8r tillatelsen til uteservering tas i bruk, skal s\u00f8ker sende kopi til Kontor for skjenkesaker som bekrefter: 1. at s\u00f8ker har lovlig adgang til \u00e5 benytte arealet til uteservering, kopi av leiekontrakt signert av begge parter, eller bekreftelse p\u00e5 at arealet ligger p\u00e5 egen grunn 2. at Bymilj\u00f8etaten har godkjent uteserveringen med eventuelle innretninger p\u00e5 offentlig areal 3. at tiltak som er s\u00f8knadspliktig etter plan- og bygningsloven er godkjent av Bygningsmyndigheten Side 4 av 5 Kapittel 9 - Kontroll med salgs- og skjenkesteder 9.1 \u2013 Kontroll med salgssteder Kontroll av salgsstedene skal utf\u00f8res av en eller to personer. Kontrollvirksomheten ved butikker vil bli prioritert. Spesielt vil det bli fokusert p\u00e5 kontroller ved skoler og andre steder der ungdom treffes. Kontroll av salgssteder skal bl.a. omfatte: \u25aa salg til \u00e5penbart p\u00e5virket person \u25aa aldersgrensebestemmelsene for kunder som kj\u00f8per \u00f8l og for betjening som selger alkoholholdig drikk gruppe 1 \u25aa salg utover bevillingens omfang \u25aa overholdelse av alkohollovens bestemmelser om intern-kontroll 9.2 \u2013 Kontroll med skjenkesteder Skjenkekontroller skal utf\u00f8res av to personer. Variasjon i kontrollarbeidet vil bli vektlagt. Spisesteder med lav alkoholomsetning kan f\u00e5 f\u00e6rre og i stor grad \u00e5pen kontroll. Steder med h\u00f8y alkoholomsetning, 18- \u00e5rs aldersgrense og med skjenketid ut over kl. 02.00, kan i stor grad f\u00e5 anonyme kontroller. Kontrollene vil skje p\u00e5 alle ukedager med hovedvekt p\u00e5 fredager og l\u00f8rdager. Kontroll av skjenkesteder skal bl.a. omfatte: \u25aa skjenking til \u00e5penbart p\u00e5virket person \u25aa aldersgrensebestemmelser for gjester og skjenkepersonale \u25aa skjenketid/\u00e5pningstid \u25aa eventuelt forbud mot skjenking \u25aa skjenking utover bevillingens omfang \u25aa overholdelse av alkohollovens bestemmelser om intern-kontroll \u25aa skjenkestedets plikt til \u00e5 f\u00f8re alkoholsvak og alkoholfri drikk \u25aa forholdet mellom betjeningens antall, gjesteantallet og skjenkestedets beskaffenhet \u25aa om skjenkestedet overholder alkoholreklameforbudet \u25aa generell orden i lokalet Kapittel 10 \u2013 Bevillingsperioden Tildelingene av bevilling for alkoholholdige drikkevarer gjelder frem til 30.09.2028, dersom ikke annet er fastsatt i enkeltvedtak, eller bevillingen av andre grunner er falt bort. Side 5 av 5 "
}