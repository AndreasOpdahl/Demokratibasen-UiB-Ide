{
  "dokument_id": "11cb94a8-5973-56b2-b39b-b625c1cd948c",
  "doc_type": "case_attachment",
  "kommune": 4601,
  "tittel": "Kommunalt r\u00e5d for personer med funksjonsnedsettelses innspill til Redegj\u00f8relse for CRPD i kommunens tjenester",
  "url": "https://bergen.kommune.no/politikere-utvalg/api/fil/bk360/11453020/Kommunalt-rad-for-personer-med-funksjonsnedsettelses-innspill-til-Redegjorelse-for-CRPD-i-kommunens-tjenester",
  "tekst": " Kommunalt r\u00e5d for personer med funksjonsnedsettelse. Til Intern korrespondanse Utvalg for helse og sosial/Bystyret V\u00e5r referanse: 2024/05173-136 Saksbehandler: Ragnhild Hvoslef Kr\u00fcger Fra Dato: 8. november 2024 Kommunalt r\u00e5d for personer med funksjonsnedsettelse Kommunalt r\u00e5d for personer med funksjonsnedsettelses innspill til Redegj\u00f8relse for CRPD i kommunens tjenester KRPF fattet i m\u00f8te 5. november vedtak i sak 177/24. I henhold til pkt. 6 i r\u00e5dets reglement 1, samt pkt. 6.5 i Reglement for Bergen bystyre og utvalgene, bes utvalg for helse og sosial votere over f\u00f8lgende vedtakspunkt og eventuelt f\u00f8lgende merknader: Bystyret behandlet i m\u00f8te 2.11.23, i en interpellasjon fra Katirine N\u00f8dtvedt og vedtok f\u00f8lgende: Bystyret ber byr\u00e5det levere en sak til bystyret som beskriver hvordan CRPD skal implementeres i kommunens tjenester. KRPF mener at saken som n\u00e5 er levert, ikke svarer p\u00e5 bestillingen og derfor m\u00e5 sendes tilbake. Forslag til vedtak: Saken sendes tilbake for \u00e5 omarbeides slik at den svarer p\u00e5 bystyrets bestilling. Dersom saken ikke sendes tilbake foresl\u00e5s f\u00f8lgende merknader Merknad 1: Redegj\u00f8relsen f\u00f8lges opp med en redegj\u00f8relse om hvordan man oppfyller eller skal implementere CRPD i rus- og psykiatritjenestene, der det ogs\u00e5 er mange personer med funksjonsnedsettelser. Merknad 2: Bergen kommunes praksis med \u00e5 jobbe for universell utforming i alle IKT-l\u00f8sninger som brukes av ansatte m\u00e5 tydeliggj\u00f8res Merknad 3: Det m\u00e5 gjennomf\u00f8res en kartlegging av universell utforming av alle offentlige bygg og alle bygg som har offentlige tjenester. Kartleggingen m\u00e5 starte med barnehager og skolebygg og m\u00e5 f\u00f8re til en forpliktende handlingsplan 1 Pkt. 6 i reglementene til de tre r\u00e5dene er likelydende. Merknad 4: Bystyret m\u00e5 f\u00e5 en oversikt over hvordan vedtak om spesialundervisning f\u00f8lges opp og hvordan skolene sikrer at baren med behov for spesialundervisning faktisk f\u00e5r de timene de trenger. Begrunnelse for forslag / merknader: KRPF foresl\u00e5r \u00e5 sende tilbake saken fordi den ikke oppfyller bystyrets bestilling. Bystyret vedtok i m\u00f8te 22.11.23 Bystyret ber byr\u00e5det levere en sak til bystyret som beskriver hvordan CRPD skal implementeres i kommunens tjenester. Det byr\u00e5det har levert en liste over mange gode tiltak i kommunen, men den har ingen visjoner om hvordan CRPD faktisk kan implementeres i tjenestene eller hvordan Bergen kommune kan forbedre seg. Bergen kommune har erkl\u00e6rt seg som en menneskerettighetsby og det burde derfor v\u00e6re en selvf\u00f8lge at ogs\u00e5 menneskerettighetene til personer med funksjonsnedsettelse skal implementeres i kommunen. Slik saken er presentert fremstilles det som at Bergen kommune allerede oppfyller alle krav til implementering av CRPD. KRPF er uenige i dette og vil gjerne komme med noen punkter der tjenestene kan forbedres. Vi understreker at dette ikke er en utt\u00f8mmende liste, men noen f\u00e5 og tilfeldig utvalgte eksempler p\u00e5 problematiske omr\u00e5der \u2022 Dagens lovverk er svakt n\u00e5r det gjelder universell utforming av IKT p\u00e5 arbeidsplassen, ettersom de fleste IKT-l\u00f8sninger er fritatt fra krav til universell utforming. Bergen bystyre gjorde et tydelig og forbilledlig vedtak i 2017 om \u00e5 stille krav til universell utforming i alle anskaffelser. Her er sitat fra vedtaket: \"Bergen bystyre behandlet saken i m\u00f8tet 310517 sak 150-17 og fattet f\u00f8lgende vedtak: Bystyret gir sin tilslutning til \u00abAnskaffelsesstrategi 2017-2020\u00bb og m\u00e5lsettinger knyttet til denne, med f\u00f8lgende tillegg: Nytt tiltak 4.8: Bestemmelsene om universell utforming i del III i anskaffelsesforskriften skal gj\u00f8res gjeldene ogs\u00e5 under E\u00d8S-terskelverdi. Dette punktet er ikke tatt med i den nye anskaffelsesstrategien (195/22 22.6.22) og KRPF vil utfordre byr\u00e5det til \u00e5 tydeliggj\u00f8re Bergen kommunes praksis med \u00e5 jobbe for universell utforming i alle IKT-l\u00f8sninger som brukes av ansatte. Kun n\u00e5r alle IKT- l\u00f8sninger som brukes av ansatte er universelt utforming kan reell inkludering skje. \u2022 S10 \u00abTegnspr\u00e5ktolking av viktige pressekonferanser\u00bb. Ca 20% av Norges befolkning har en h\u00f8rselsnedsettelse. Flertallet kan ikke nyttiggj\u00f8re seg tegnspr\u00e5k, da de ofte har mistet h\u00f8rselen i voksen alder. Her er teksting av pressekonferanser essensielt \u2022 S12 Sitat: \u00abVed behov for d\u00f8vetolk brukes dette\u00bb Det er ikke \u00f8nskelig \u00e5 bruke uttrykket \u00abd\u00f8vetolk\u00bb, det heter tegnspr\u00e5ktolk. Her b\u00f8r det st\u00e5 skrivetolk/tegnspr\u00e5ktolk. Det er mange som beh\u00f8ver skrivetolk i ulike situasjoner, men som ikke vet at de har rett p\u00e5 det og/eller de vet ikke at det eksisterer en slik mulighet. \u2022 KRPF kan bare bruke ett f\u00e5tall av m\u00f8terommene i Bergen fordi det som oftest ikke er teleslynge, eller det ikke er mulig \u00e5 f\u00e5 hjelp til teleslyngen. P\u00e5 befaringer p\u00e5 sykehjem i Bergen har r\u00e5det ogs\u00e5 f\u00e5tt tilbakemelding om at det ikke er teleslynge i viktige m\u00f8terom, selv om disse var merket med teleslyngesymbol. \u2022 KRPF har nylig f\u00e5tt avslag p\u00e5 ett forslag om at Bergen kommune skal bli en del av solsikkeprogrammet som skal sette fokus p\u00e5 personer med usynlige funksjonsnedsettelser og hjelpe f\u00f8rstelinjetjenester med \u00e5 m\u00f8te disse personene p\u00e5 en bedre og mer inkluderende m\u00e5te. \u2022 Krisesenteret for kvinner i Bergen og de eksterne boligene de disponerer er ikke universelt utformet. KRPF er kjent med ett konkret tilfelle der en kvinne med en funksjonsnedsettelse har f\u00e5tt beskjed om at hun ikke kunne f\u00e5 hjelp p\u00e5 krisesenter p\u00e5 grunn av dette. \u2022 Ved planlegging av ny skole i Garnes ble forsterket avdeling, p\u00e5 tross av r\u00e5dets protester, lagt til ungdomsskolen. Barneskolebarn med funksjonsnedsettelse er derfor blitt nektet sosialt felleskap med andre barn p\u00e5 egen alder. \u2022 Foreldre til barn med vedtak om spesialundervisning melder tilbake at de ikke f\u00e5r informasjon om i hvor stor grad deres barn faktisk f\u00e5r spesialundervisning og kjenner til tilfeller der disse timene/l\u00e6rerne er blitt brukt til helt andre ting. \u2022 Lange ventelister b\u00e5de for \u00e5 f\u00e5 hjelpemidler og for \u00e5 f\u00e5 n\u00f8dvendig vedlikehold p\u00e5 hjelpemidler gj\u00f8r at mange personer med funksjonsnedsettelser hindres i \u00e5 leve det aktive livet de \u00f8nsker. \u2022 Bergen kommune har valgt \u00e5 legge sitt sentrale kulturhus for barn i et hus der bevegelseshemmede bare har tilgang til en av tre etasjer. Begrunnelsen skal det ikke voteres over i utvalget eller bystyret. M\u00f8te- og talerett i utvalgsm\u00f8tet KRPF \u00f8nsker \u00e5 v\u00e6re tilstede under behandlingen av den ovennevnte saken og ber om at \u00c5slaug Kalstad og Annett Garvik Eidsv\u00e5g innkalles og gis m\u00f8te- og talerett i utvalget sitt m\u00f8te 13. November jf. pkt. 6 i r\u00e5det reglement: \u00abOrdf\u00f8rer eller leder av bystyreutvalg kan n\u00e5r saker hvor (eldrer\u00e5det/ungdomsr\u00e5det/kommunalt r\u00e5d for personer med funksjonsnedsettelse) har gitt uttale, er til behandling, eller n\u00e5r [r\u00e5det] har tatt initiativ til \u00e5 sette viktige tema for (eldre/undgom, r\u00e5dets m\u00e5lgrupper) p\u00e5 dagsorden, gi definerte representanter for (eldrer\u00e5det/ungdomsr\u00e5det/kommunalt r\u00e5d for personer med funksjonsnedsettelse) m\u00f8te- og talerett i det aktuelle folkevalgte organet\u00bb. Med hilsen Kommunalt r\u00e5d for personer med funksjonsnedsettelse Sonja Ljostveit - leder Ragnhild Hvoslef Kr\u00fcger - seniorr\u00e5dgiver Dokumentet er godkjent elektronisk. "
}