{
  "dokument_id": "ac376f97-adc3-556c-98d4-b6b5a37110f0",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Ingrid Nergaard Fjeldstad (V) om tiltak for at flere kan g\u00e5 gleden av \u00e5 st\u00e5 p\u00e5 sk\u00f8yter p\u00e5 naturis i Bergen",
  "url": "https://bergen.kommune.no/politikere-utvalg/api/fil/bk360/9992880/Svar-pa-representantforslag-fra-Ingrid-Nergaard-Fjeldstad-V-om-tiltak-for-at-flere-kan-ga-gleden-av-a-sta-pa-skoyter-pa-naturis-i-Bergen",
  "tekst": " BBU - kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/16464-9 Saksbehandler: Ulrikke Christina Kj\u00e6r Fra Dato: 30. april 2024 Byr\u00e5d for byutvikling Svar p\u00e5 representantforslag fra Ingrid Nergaard Fjeldstad (V) om tiltak for at flere kan g\u00e5 gleden av \u00e5 st\u00e5 p\u00e5 sk\u00f8yter p\u00e5 naturis i Bergen Forretningsutvalget har i m\u00f8te 06.02.2024 i sak 45/24 fattet f\u00f8lgende vedtak: 1. Representantforslag fra Ingrid Nergaard Fjeldstad (V) om tiltak for at flere kan f\u00e5 gleden av \u00e5 st\u00e5 p\u00e5 sk\u00f8yter p\u00e5 naturis i Bergen, oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 19.6.24 3. Utvalg for milj\u00f8 og byutvikling avgir innstilling i saken. Representanten Ingrid Nergaard Fjeldstad (V) har fremmet f\u00f8lgende representantforslag: I \u00e5r var det endelig kaldt nok og lenge til at det ble farbar is p\u00e5 mange av byens vann. Dessverre er det mange som ikke f\u00e5r oppleve gleden av \u00e5 v\u00e6re utp\u00e5 isen fordi det ikke er informasjon fra kommunen om farbarheten til flere enn 12 vann. P\u00e5 Bergen kommune sine nettsider kan vi lese at Bymilj\u00f8etaten i kuldeperioder m\u00e5ler isen p\u00e5 12 vann i kommunen, hvor isen m\u00e5 ha en minimumstykkelse p\u00e5 15 centimeter for \u00e5 bli regnet som farbar. N\u00e5r isen anses som farbar, blir det aktuelle vannet markert med gr\u00f8nt i det digitale kartet. Farbar indikerer at det er \u201ctrygt\u201d \u00e5 g\u00e5 p\u00e5 isen langs et fornuftig veivalg. Isen er \u201ctrygg\u201d \u00e5 g\u00e5 p\u00e5 dersom man unng\u00e5 farlige omr\u00e5der hvor vannet str\u00f8mmer, slik som innl\u00f8ps- og utl\u00f8psos, trange sund osv. Tidligere var det hele 28 vann som ble m\u00e5lt av kommunen. Bymilj\u00f8etaten melder at de ofte f\u00e5r sp\u00f8rsm\u00e5l fra publikum om de kan m\u00e5le flere vann enn de kommunen allerede m\u00e5ler. Dessverre har de ikke kapasitet til \u00e5 m\u00e5le flere vann enn de gj\u00f8r i dag. Venstre mener at flere vann kan m\u00e5les i kuldeperioder ved \u00e5 benytte seg av frivillige. Ved \u00e5 tilby gassm\u00e5lingskurs til for eksempel idrettslag, kan frivillige bli sertifisert til \u00e5 m\u00e5le tykkelsen p\u00e5 isen i nabolaget sitt. Det b\u00f8r gj\u00f8res etter de samme kriteriene som kommunene m\u00e5ler, og det b\u00f8r kunne rapporteres inn i kartdatabasen til kommunen. Det finnes kompetente bergensere i de fleste n\u00e6rmilj\u00f8 og organisasjonene, som b\u00e5de \u00f8nsker og vil klare \u00e5 gjennomf\u00f8re denne oppgaven. P\u00e5 denne m\u00e5ten kan flere av byens sm\u00e5 og store innbyggere f\u00e5 gleden av \u00e5 st\u00e5 p\u00e5 sk\u00f8yter n\u00e5r isen f\u00f8rst legger seg i byen v\u00e5r. Det er en fantastisk naturopplevelse \u00e5 v\u00e6re p\u00e5 sk\u00f8yter eller p\u00e5 beina p\u00e5 naturis, som ogs\u00e5 er veldig positivt for folkehelsen. I Bergens Tidende har en av byens innbyggere tatt opp sp\u00f8rsm\u00e5l om det er p\u00e5 tide med en ny skilting p\u00e5 byens vann om is. Det reises sp\u00f8rsm\u00e5l om praksisen med \u00e5 skilte \u201cIsen er ikke trygg\u201d er overbeskyttelse for vann som ikke har stor dybde. https://www.bt.no/btmeninger/debatt/i/zEmX2r/isen-er-ikke-trygg-fjern-disse-taapelige- skiltene Forslag til vedtak: 1. Bergen kommune vil gjennomf\u00f8re kursing av frivillig for ism\u00e5ling i forkant av vinteren 2024/2025 2. Bystyret ber byr\u00e5det vurdere hvor og n\u00e5r det skal skiltes med \u201cIsen er ikke trygg\u201d. Byr\u00e5det bes ogs\u00e5 vurderes om det b\u00f8r skiltes p\u00e5 en annen m\u00e5te om hva som er farbar is p\u00e5 byens vann. Byr\u00e5dets vurdering av representantforslaget: Byr\u00e5det har hentet innspill fra Bymilj\u00f8etaten i saken (vedlagt). Bymilj\u00f8etaten m\u00e5ler per i dag is p\u00e5 12 utvalgte vann. Bymilj\u00f8etaten har strenge krav til hva som regnes som farbar is. Isen m\u00e5les jevnt over hele vannet, og det tas hensyn til b\u00e5de istykkelse og iskvalitet. P\u00e5 disse vannene st\u00e5r det i vintersesongen skilt med \u00abIsen er ikke trygg\u00bb. N\u00e5r det m\u00e5les farbar is, settes det skilt med informasjon om dette over eksisterende skilt. Skiltene fjernes om v\u00e5ren n\u00e5r det vurderes at det ikke er sannsynlig med lengre kuldeperioder. Mange brukere av islagte vann er komfortable med \u00e5 g\u00e5 p\u00e5 tynnere is enn de kravene kommunen har satt til egen skilting. Det er behov for sv\u00e6rt h\u00f8y sikkerhet n\u00e5r kommunen selv g\u00e5r ut og skilter. Skilt med \u00abIsen er ikke trygg\u00bb kan skape st\u00f8y, n\u00e5r turg\u00e5ere selv har m\u00e5lt isen og vurdert den som trygg nok. En manglende respekt for skiltingen kan ogs\u00e5 v\u00e6re med p\u00e5 \u00e5 utvanne skiltets faktiske funksjon. Bymilj\u00f8etaten foresl\u00e5r at man eventuelt kan slutte \u00e5 skilte med \u00abIsen er ikke trygg\u00bb og kun sette ut skilt n\u00e5r det er m\u00e5lt farbar is. En slik omlegging av praksis b\u00f8r i s\u00e5 fall kommuniseres tydelig ut til innbyggerne. Videre opplyser Bymilj\u00f8etaten om at Norges vassdrags- og energidirektorat (NVE) tilbyr flere relevante tjenester, blant annet isvarsling p\u00e5 mer generelt niv\u00e5 Isvarsling | varson.no og tjenesten iskart.no der alle kan sende inn observasjoner som publiseres. NVE har ogs\u00e5 laget Isskolen | varsom.no der folk kan tilegne seg n\u00f8dvendig kunnskap om is, i tr\u00e5d med filosofien om at det m\u00e5 drives oppl\u00e6ring, slik at folk tar fornuftige valg. Ingen av tjenestene er like sikre som \u00e5 gjennomf\u00f8re ism\u00e5linger, men de er godt egnet til \u00e5 gi innbyggerne tips og innsikt, slik at man kan gj\u00f8re egne vurderinger. Bymilj\u00f8etaten anbefaler at kommunen vurderer \u00e5 kommunisere NVEs tjenester aktivt ut til innbyggerne. Bymilj\u00f8etaten er i utgangspunktet positiv til at for eksempel idrettslag kan utf\u00f8re ism\u00e5ling, og at dette kan legges inn i kommunens databaser. Etaten har likevel identifisert en del utfordringer ved en slik praksis: - En ordning med ism\u00e5lingskurs i regi av kommunen er ressurskrevende, og Bymilj\u00f8etaten er ikke rigget for slikt arbeid. Riktig kompetanse m\u00e5 enten finnes internt eller kj\u00f8pes inn. - Det vil medf\u00f8re administrativt arbeid som etaten per i dag ikke har kapasitet til. - Det m\u00e5 utredes hvilket ansvar kommunen p\u00e5t\u00e5r seg, dersom kommunen skal g\u00e5 god for en form for sertifiseringsordning der ism\u00e5linger utf\u00f8res av andre. Som utgangspunkt mener Bymilj\u00f8etaten det er viktig at kommunen ikke g\u00e5r inn i slike ordninger uten at ansvarssp\u00f8rsm\u00e5let er n\u00e6rmere utredet. - Sp\u00f8rsm\u00e5let om ism\u00e5ling m\u00e5 vurderes opp mot kost og nytte. Avslutningsvis peker Bymilj\u00f8etaten p\u00e5 at sk\u00f8yteg\u00e5ing er et popul\u00e6rt og flott tilbud for mange i befolkningen. Samtidig er det sjelden det er kaldt nok i Bergen til at aktuelle vann fryser tilstrekkelig slik at isen kan regnes som farbar i tr\u00e5d med kommunens krav. En viktig avveining vil derfor v\u00e6re om man skal anvende kapasitet og ressurser p\u00e5 \u00e5 tilrettelegge og administrere en ordning for frivillige i ism\u00e5ling, eller om disse ressursene er bedre brukt p\u00e5 andre oppgaver. Bymilj\u00f8etaten peker ogs\u00e5 p\u00e5 behovet for at byens innbyggere selv m\u00e5 gj\u00f8re egne vurderinger av sikkerheten, p\u00e5 lik linje som man ellers gj\u00f8r n\u00e5r man ferdes i naturen. Byr\u00e5dets oppsummering og anbefaling Sk\u00f8yting p\u00e5 islagte vann er en fantastisk opplevelse som b\u00e5de skaper naturglede, aktivitet og fremmer folkehelse. Byr\u00e5det stiller seg selvf\u00f8lgelig sv\u00e6rt positive til \u00f8kt bruk av trygge islagte vann, de dagene vi er heldige \u00e5 f\u00e5 oppleve dette i Bergen. Likevel er det, slik Bymilj\u00f8etaten p\u00e5peker, flere utfordringer med tiltaket som foresl\u00e5s i representantforslaget. Ism\u00e5lingskurs til idrettsforeninger og andre er i utgangspunktet en god id\u00e9, men byr\u00e5det ser ikke at dette er en oppgave kommunen b\u00f8r prioritere i en \u00f8konomisk presset tid. Ansvarssp\u00f8rsm\u00e5let er ogs\u00e5 uavklart, og dersom bystyret \u00f8nsker \u00e5 g\u00e5 videre med forslaget m\u00e5 dette avklares f\u00f8r en slik ordning starter opp. Det m\u00e5 blant annet v\u00e6re avklart om kommunen kan stilles ansvarlig dersom noen g\u00e5r gjennom isen et sted hvor en ekstern akt\u00f8r har foretatt ism\u00e5ling etter oppl\u00e6ring fra kommunen. Dagens ordning med kommunal m\u00e5ling av 12 vann er et flott tilbud til byens innbyggere som skaper trygghet og mulighet ogs\u00e5 for dem som ikke innehar kompetanse om ism\u00e5ling, og gir dermed mulighet for \u00e5 alle til \u00e5 benytte islagte vann til vinteraktiviteter. I en by med f\u00e5 vinterdager, slik vi har i Bergen, mener byr\u00e5det dette er et tilstrekkelig godt tilbud fra kommunens side. Byr\u00e5det er opptatt av \u00e5 \u00f8ke kompetansen om natur og sikkerhet blant byens innbyggere. Vi har sv\u00e6rt mange flinke og aktive innbyggere og organisasjoner i byen v\u00e5r, som er kapable til \u00e5 gj\u00f8re egne observasjoner, m\u00e5linger og vurdering av islagte vann. Byr\u00e5det vil oppfordre alle til \u00e5 benytte NVEs tilgjengelige l\u00e6ringsopplegg for \u00e5 \u00f8ke kunnskapen om trygg is, samt \u00e5 legge inn egne observasjoner i NVEs database. Gjennom en slik ordning samles og tilgjengeliggj\u00f8res sv\u00e6rt mye informasjon. Byr\u00e5det vil se til at dette kommuniseres bedre ut til byens innbyggere. N\u00e5r det gjelder kommunens praksis med skilting der skilt med \u00abIsen er ikke trygg\u00bb st\u00e5r ute store deler av vinteren, er byr\u00e5det enig i representantens forslag om \u00e5 vurdere denne ordningen, og eventuelt kun skilte n\u00e5r det er m\u00e5lt farbar is. Christine B. Meyer - Byr\u00e5dsleder Christine Kahrs - Byr\u00e5d for byutvikling Dokumentet er godkjent elektronisk. "
}