{
  "dokument_id": "6a3f43ea-eaa9-5c70-aad7-7cba316dc56d",
  "doc_type": "case_presentation",
  "kommune": 4601,
  "tittel": "Administrativ organisering - stortings- og sametingsvalget 2025",
  "url": "https://bergen.kommune.no/politikere-utvalg/api/fil/bk360/10884594/Framstilling-Administrativ-organisering-stortings-og-sametingsvalget-2025",
  "tekst": " Valgstyret Saksframstilling V\u00e5r referanse: 2024/63324-4 Saksbehandler: Ida Rambech Administrativ organisering - stortings- og sametingsvalget 2025 Hva saken gjelder: Valgstyret har ansvaret for \u00e5 forberede og gjennomf\u00f8re stortings- og sametingsvalget 2025 i Bergen kommune. Valgstyrets ansvar og plikter er hjemlet i valgloven med forskrift. Den enkelte kommune bestemmer selv organiseringen av administrative valgoppgaver. Valgstyret delegerte myndighet til \u00e5 utf\u00f8re praktiske oppgaver og ta avgj\u00f8relser av ikke- prinsipiell betydning b\u00e5de f\u00f8r, under og etter stortings- og sametingsvalget 2025 til bystyredirekt\u00f8ren i m\u00f8tet 18.06.2024 sak 4/24. Valgstyret fattet der f\u00f8lgende vedtak: 1. Bystyredirekt\u00f8ren delegeres myndighet til \u00e5 utf\u00f8re praktiske oppgaver og fatte avgj\u00f8relser av ikke-prinsipiell betydning b\u00e5de f\u00f8r, under og etter valget. 2. Bystyredirekt\u00f8ren kan videredelegere myndigheten. Bystyrets kontor har det praktiske ansvaret for ulike funksjoner i forbindelse med gjennomf\u00f8ringen av valget. Bystyredirekt\u00f8ren er ansvarlig for \u00e5 samordne valgoppgavene med kontorets \u00f8vrige virksomhet, og har et overordnet administrativt ansvar for valg. I saken her belyser bystyredirekt\u00f8ren n\u00e6rmere den administrative organiseringen av dette delegerte ansvaret, slik at valgstyret er informert. Bystyrets kontor skal v\u00e6re en profesjonell og n\u00f8ytral tilrettelegger av valg i Bergen. Valggjennomf\u00f8ringen skal v\u00e6re korrekt og sikker, og sikre tillit i befolkningen. I ny valglov som gjelder fra 1. mai 2024 er tillit tatt inn i lovens form\u00e5lsparagraf. Hensynet til at velgerne har tillit til valget m\u00e5 derfor v\u00e6re f\u00f8rende i gjennomf\u00f8ringen av valget. Ny valglov understreker viktigheten av kvalitet i alle ledd; i strukturen for valggjennomf\u00f8ringen, i prosessene og i kulturen rundt gjennomf\u00f8ring av valg. Administrativ organisering Valget er sammensatt og komplekst og ber\u00f8rer en rekke akt\u00f8rer. \u00d8kt kompleksitet nasjonalt og lokalt, stiller store krav til \u00e5 utvikle kompetanse over tid. Dette krever kontinuerlig planlegging, kompetanseutvikling, organisasjonsutvikling og tilrettelegging. Valgoppgavene inneb\u00e6rer et betydelig ansvar for \u00e5 sikre lovmessig og forsvarlig gjennomf\u00f8ring av valget. Ved de seneste valgene har over halvparten av velgerne forh\u00e5ndsstemt, og det er sannsynlig at trenden med en \u00f8kning i forh\u00e5ndsstemming vil fortsette. Utviklingen i antall forh\u00e5ndsstemmer har store konsekvenser for valggjennomf\u00f8ringen i kommunene. I ny valglov er det gjort endringer for \u00e5 gj\u00f8re reglene for stemming p\u00e5 forh\u00e5nd og under valgting 1 likere. Siden andelen forh\u00e5ndsstemmer stadig \u00f8ker er det viktig at valgorganiseringen ogs\u00e5 innrettes mot dette. Evalueringene viser at valgorganisasjonen ved bystyrets kontor har v\u00e6rt kritisk s\u00e5rbar. I praksis har man v\u00e6rt uten forsvarlig valgorganisasjon for sentrale omr\u00e5der som forh\u00e5ndsstemming og valgoppgj\u00f8r, samt st\u00f8tteprosesser som rekruttering, ikt og digital infrastruktur, medieh\u00e5ndtering og risikostyring. \u00d8vrig drift opprettholdes for fullt ved Bystyrets kontor i den perioden valggjennomf\u00f8ringen p\u00e5g\u00e5r. Bystyrets kontor har ansvar for drift av bystyret og bystyreutvalgene, representasjon og vielser i tillegg til valg. For \u00e5 legge til rette for at valg, representasjon og utvalgsdrift gjennomf\u00f8res forsvarlig med de samme ressursene, m\u00e5 kontoret ha en organisering som gjenspeiler kompleksiteten i valget, og driftens mange kontinuerlige detaljrike oppgaver. Valget vil derfor v\u00e6re en integrert del av Bystyrets kontor sine kjerneoppgaver fremover, for \u00e5 sikre en helhetlig styring av valg sammen med \u00f8vrig drift. M\u00e5let er faste, forutsigbare og effektive arbeidsprosesser, med kontinuerlig forbedring. Arbeidsprosesser i valggjennomf\u00f8ringen Prosessene som omtales i det videre er de seriene med aktiviteter som Bystyrets kontor iverksetter for \u00e5 n\u00e5 sine m\u00e5l i valggjennomf\u00f8ringen. Prosessene deles inn styringsprosesser, kjerneprosesser og gjennomg\u00e5ende st\u00f8tteprosesser. I Norge brukes teknologi i valggjennomf\u00f8ringen i stor grad, og dette har bidratt til store endringer i hvordan valg gjennomf\u00f8res. For \u00e5 tydeliggj\u00f8re dette er teknisk IT-st\u00f8tte ogs\u00e5 definert som en gjennomg\u00e5ende st\u00f8tteprosess i alle faser av valggjennomf\u00f8ringen. Bystyrets kontor kj\u00f8per teknisk IT-st\u00f8tte i forbindelse med valggjennomf\u00f8ring fra Ansattservice. Dette er definert i en separat oppdragsavtale mellom Bystyrets kontor og Ansattservice. Ansattservice styrer ressurser i forbindelse med denne leveransen. Prosesser i valggjennomf\u00f8ringen 2 Prosessenes fordeling i teamene ved Bystyrets kontor Bystyredirekt\u00f8r og stab Ansvaret for overordnet koordinering av valgprosesser og kompetansestyring, \u00f8konomistyring, internkontroll, personvern- og informasjonssikkerhet, avtaleforvaltning, HR og medieh\u00e5ndtering ligger hos bystyredirekt\u00f8r, i hovedsak utf\u00f8rt av stabsfunksjonene. Fagleder valg har, p\u00e5 bystyredirekt\u00f8rens vegne, et s\u00e6rlig ansvar for \u00e5 drive frem valgaktivitetene og sikre at valgaktivitetene er utf\u00f8rt lovmessig og forsvarlig. Det omfatter et ansvar for \u00e5 kvalitetssikre planlegging, gjennomf\u00f8ring og evaluering, og koordinere aktivitetene slik at valgarbeidet inng\u00e5r i helhetlig ledelse av bystyrets kontor. Valgoppgavene omfatter ogs\u00e5 anskaffelse av n\u00f8dvendige tjenester som vektertjenester, servering, scannere og PCer. Disse omr\u00e5dene er ikke omfattet av konsernovergripende avtaler. Stabsfunksjonen har ogs\u00e5 ansvar for \u00e5 sikre n\u00f8dvendig oppl\u00e6ring av faglederne og utarbeide styrende dokument som sikrer at faglederne kan lede valgaktivitetene lovmessig og forsvarlig iht. lov og forskrift og sikkerhetskrav. Fagleder valg har et s\u00e6rlig ansvar for \u00e5 initiere, kvalitetssikre, utarbeide forslag til styrende dokument, overv\u00e5ke og f\u00f8lge opp. Ved dette valget vil alle rutiner m\u00e5tte utarbeides p\u00e5 nytt, det er et sentralt krav ved ny valglov og ny valgforskrift. Fagleder valg er prim\u00e6rt kontaktpunkt opp mot Valgdirektoratet. Fagleder valg har rolle \u00abvalgansvarlig\u00bb i det valgadministrative systemet EVA, og har tilgang til alle funksjonaliteter i systemet. Spesialr\u00e5dgiver digital transformasjon har rolle valgansvarlig 2 i systemet. Det er kun valgansvarlige som kan gi andre personer tilganger og roller i systemet. Rollen som valgansvarlig i EVA er derfor sv\u00e6rt viktig i valggjennomf\u00f8ringen. Spesialr\u00e5dgiver digital transformasjon har et s\u00e6rlig ansvar for IT, informasjonssikkerhet, digital infrastruktur og personvern. 3 \u00d8konomir\u00e5dgiver har et s\u00e6rlig ansvar for \u00e5 sikre helhetlig \u00f8konomistyring, forsvarlig budsjettering og at valgaktivitetenes styrende dokument inng\u00e5r i samlet internkontroll for bystyrets kontor. Det overordnede ansvaret for kompetansesikring av valgmedarbeiderne ligger til fagleder valg, i n\u00e6rt samarbeid med fagleder administrasjon. I valgoppl\u00e6ringen skilles det mellom innhold og gjennomf\u00f8ring. Selve gjennomf\u00f8ringen av oppl\u00e6ringstiltak og utarbeidelse av kursopplegg og kursmateriell er i modellen lagt til team bystyrets politiske m\u00f8tesekretariat Ansvaret for \u00e5 utarbeide kommunikasjonsstrategi og kommunikasjonsplan ligger hos fagleder valg som en overordnet stabsoppgave. Leder for valgstyret har et ansvar for \u00e5 uttale seg p\u00e5 vegne av valgstyret, som har det overordnede ansvaret for valggjennomf\u00f8ringen. Ved valget i 2023 var det et stort medietrykk og informasjonsbehov, med krav til tilgjengelighet og detaljkunnskap. Bystyrets kontor har ikke ressurser for media- og kommunikasjonsh\u00e5ndtering i den grad det da viste seg \u00e5 v\u00e6re behov for. Det er lite sannsynlig at interessen for valget i Bergen vil avta ved fremtidige valg. Det er derfor viktig \u00e5 f\u00e5 styrket dette kompetanseomr\u00e5det, slik at kommunen er rustet for \u00e5 h\u00e5ndtere media ved stortings- og sametingsvalget i 2025 og videre fremover. Team administrasjon St\u00f8tteprosessene logistikk, personal, rekruttering, lokaler og materiell er lagt til team administrasjon som har tilsvarende ansvarsomr\u00e5der for bystyrets administrasjon. Dette er omfattende og tidkrevende oppgaver som er lagt til et team som best\u00e5r av f\u00e5 personer. Bemanning til valget er krevende, og omfatter blant annet en st\u00f8rre rekrutteringsprosess. I tillegg skal rundt tusen valgmedarbeidere f\u00f8lges opp underveis i valggjennomf\u00f8ringen. Det er derfor n\u00f8dvendig \u00e5 tilf\u00f8re flere ressurser til denne prosessen, i noen perioder. Dette b\u00f8r v\u00e6re medarbeidere som er dedikert til bemanningsoppgaver, og som ikke har andre st\u00f8rre arbeidsoppgaver. S\u00e5 langt mulig vil den administrative organiseringen bli tilpasset hvilke oppgaver som krever hvilken type kompetanse. For valgoppgj\u00f8ret blir det inng\u00e5tt avvikende tariffavtale om hviletid. Ved stortings- og sametingsvalget i 2025 har team vielser og representasjon bare oppgaver knyttet til eventuell innf\u00f8ring av utenlandsboende velgere i valgmanntallet, noe som vil v\u00e6re en lite tidkrevende oppgave. Derfor vil foresl\u00e5s det at teamets medlemmer inng\u00e5 i team administrasjon ved gjennomf\u00f8ringen av dette valget. Slik skal ogs\u00e5 kompetanseoverf\u00f8ring og utarbeidelse av rutiner f\u00f8r kommunestyre- og fylkestingsvalget 2027 sikres. Team vielser og representasjon Kjerneprosessene manntall, i tillegg til listeforslag og stemmesedler (ved kommunestyrevalg) er foresl\u00e5tt lagt til team representasjon og vielser. Det betyr at teamets valgoppgaver i hovedsak inntrer mens teamet har mindre belastning p\u00e5 sine driftsoppgaver, mens teamet har h\u00f8yest drift i tiden valget blir gjennomf\u00f8rt. Teamet vil v\u00e6re en del av valgarbeidet p\u00e5 valgtinget og under opptellingen selv om hovedtyngden av ansvaret er lagt til et annet tidspunkt p\u00e5 \u00e5ret. Arbeid med innf\u00f8ringer i manntall vil v\u00e6re lite arbeidskrevende. Ved stortingsvalg har ikke kommunen ansvar for listeforslag. 4 Team bystyrets politiske m\u00f8tesekretariat Kjerneprosessene oppl\u00e6ring og kurs for valgmedarbeidere, informasjon, stemmegivning, m\u00f8tebokkontroll, valgoppgj\u00f8r og eventuell klagebehandling er foresl\u00e5tt lagt til team bystyrets politiske m\u00f8tesekretariat. Teamet er det st\u00f8rste, og har i all hovedsak kjerneprosesser i sin portef\u00f8lje. Samtidig som valget skal gjennomf\u00f8res, skal det ogs\u00e5 sikres at \u00f8vrig drift ved kontoret er operativ. Fagleder politisk m\u00f8tesekretariat m\u00e5 kunne organisere for at utvalgsdrift og bystyrem\u00f8ter kan gjennomf\u00f8res. S\u00e6rlig ved stortings- og sametingsvalg vil dette kunne ha betydning for organisering av valgoppgaver til teamet. Informasjon og kommunikasjon er i modellen lagt til team bystyrets politiske m\u00f8tesekretariat. Informasjon og kommunikasjon er i hovedsak rettet mot stemmegivning og omhandler forholdsvis begrensede oppgaver; at innbyggerne har nok informasjon til \u00e5 bruke stemmeretten sin p\u00e5 rette m\u00e5ten, og f\u00e5r lovp\u00e5lagt informasjon om hvor, n\u00e5r og hvordan de kan stemme. Alle medarbeidere p\u00e5 Bystyrets kontor inviteres til \u00e5 delta p\u00e5 forberedelser til opptelling, valgoppgj\u00f8r og oppgaver p\u00e5 selve valgnatten: Oppgavene omfatter: \u2022 Splitting 3 siste l\u00f8rdager f\u00f8r valgdag \u2022 Sortering av forh\u00e5ndsstemmer og klargj\u00f8ring til opptelling ved behov \u2022 Sortering fredag f\u00f8r valgdag \u2022 Mottak p\u00e5 valgnatten \u2022 Opptelling p\u00e5 valgnatten og de kommende dagene Annen bemanning Ansatte fra andre avdelinger i kommunen kan, etter foresp\u00f8rsel fra bystyrets kontor, gis permisjon fra sine faste stillinger i byr\u00e5dsavdelingen i n\u00e6rmere angitte stillingsprosenter for de enkelte omr\u00e5der. Dette blir avtalt for hvert valg. Oppgaver l\u00f8ses i tillegg ved kj\u00f8p av tjenester fra Etat for bygg og eiendom (EBE), Ansattservice og eksterne leverand\u00f8rer. Representanter fra disse enhetene er ogs\u00e5 med i den administrative planleggingen og tilretteleggingen i forkant av valggjennomf\u00f8ringen. Kostnader knyttet til interne tjenesteavtaler belaster valgbudsjettet i stor grad. Gjennomf\u00f8ringen av valget avhenger av at disse tjenestene blir levert. En utfordring knyttet til dette er at ved hvert valg er det usikkert hvilke tjenester som kan leveres. St\u00f8rre leveranser er det naturlig at organisasjonen h\u00e5ndterer Slike faste leveranser, som gjentar seg ved hvert valg, b\u00f8r h\u00e5ndteres internt i organisasjonen, som en fast tjeneste. Det vil sikre forutsigbarhet for all styring. Lokalisering Administrasjon av forh\u00e5ndsstemming, mottak p\u00e5 valgdagen og valgoppgj\u00f8ret er lokalisert i Bergen r\u00e5dhus, 2. etasje. For valget i 2025 vil ogs\u00e5 deler av r\u00e5dhusets 11. etasje tas i bruk som lokale for valgorganisasjonen. Det er behov for \u00e5 opprette avl\u00e5ste, \u00abr\u00f8de soner\u00bb allerede fra januar 2025. Rom i 11. etasje vil benyttes til dette. Fagleder valg, r\u00e5dhusforvalter og sikkerhetsleder vil etter hvert ha faste m\u00f8ter for \u00e5 samordne bruken av r\u00e5dhuset under valggjennomf\u00f8ringen. 5 Forslag til vedtak: Valgstyret tar sak om administrativ organisering av stortings- og sametingsvalget 2025 til orientering. Dato: 20. november 2024 Trine P. Gr\u00f8nbech - bystyredirekt\u00f8r Ida Rambech - fagleder valg Dokumentet er godkjent elektronisk. 6 "
}