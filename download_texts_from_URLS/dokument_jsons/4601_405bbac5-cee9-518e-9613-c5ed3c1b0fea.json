{
  "dokument_id": "405bbac5-cee9-518e-9613-c5ed3c1b0fea",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 44 fra Katrine N\u00f8dtvedt (MDG) om Ringveg \u00d8st-utredningen - UMBY",
  "url": "https://bergen.kommune.no/politikere-utvalg/api/fil/bk360/9542058/Svar-pa-skriftlig-sporsmal-nr-44-fra-Katrine-Nodtvedt-MDG-om-Ringveg-Ost-utredningen-UMBY",
  "tekst": " BBU - kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2023/275299-3 Saksbehandler: Malene Nesse Gr\u00f8nningen Fra Dato: 14. desember 2023 Byr\u00e5d for byutvikling Svar p\u00e5 skriftlig sp\u00f8rsm\u00e5l nr. 44 fra Katrine N\u00f8dtvedt (MDG) om Ringveg \u00d8st-utredningen - UMBY Bakgrunn: I byr\u00e5dets svar p\u00e5 skriftlig sp\u00f8rsm\u00e5l nr. 7 henviser byr\u00e5den til Ringveg \u00d8st- utredningen: \u00abI Statens vegvesens utredning Ringveg \u00f8st og E39 nord i \u00c5sane Region vest, 24.08.2016 fremg\u00e5r det, (side 16), at gjennomgangsturene utgj\u00f8r 11 prosent av bilturene i de sentrale delene av Bergen.\u00bb Forutsetningen for at det regnestykket skal v\u00e6re korrekt er, if\u00f8lge samme utredningen, at Ringveg \u00d8st blir en firefelts motorvei med h\u00f8y standard som det er gratis \u00e5 kj\u00f8re p\u00e5. Fra underlaget til rapporten: \u00abBeregnet \u00abringvegeffekt\u00bb for gjennomgangstrafikken oppn\u00e5s bare dersom Ringveg \u00f8st er uten bompenger\u00bb. En annen forutsetning for at flere skal velge en Ringveg \u00d8st med tunnel fra Fj\u00f8sanger til Arna, er en motorvei mellom Arna og V\u00e5gsbotn. Forfatterne bak Ringveg \u00d8st-utredningen (Vegvesenet) mener at da m\u00e5 det bygges ned masse matjord for \u00e5 bidra til \u00e5 f\u00e5 trafikken ut av sentrum. Det henvises til 16/E39 Arna-V\u00e5gsbotn-Klauvaneset. For at byr\u00e5det skal klare \u00e5 redusere trafikken et sted i kommunen, med en motorvei, m\u00e5 det derfor blant annet jobbes frem en ny KDP med motorvei mellom Arna og V\u00e5gsbotn, dagens vedtatte KDP inneholder ikke en slik trase. Ringveg-\u00d8st-varianten som byr\u00e5den \u00f8nsker vil koste over 20 milliarder. S\u00e5 vidt representanten kjenner til har staten aldri fullfinansiert noen del av fergefri E39, og jobber heller ikke for det. Videre vil trafikken totalt sett i Bergen kommune \u00f8ke som en konsekvens av en firefelts motorvei fra Fj\u00f8sanger til Arna, og fra Arna til V\u00e5gsbotn og videre nordover, og bompenger trengs for \u00e5 hindre trafikken i \u00e5 kj\u00f8re gjennom Bergensdalen. Forskning fra T\u00d8I viser at mer vei alltid f\u00f8rer til mer trafikk. Forskning fra bl.a. Lund universitet viser at bompenger er det sterkeste virkemiddelet for \u00e5 faktisk f\u00e5 ned trafikken totalt p\u00e5. Rapporten til Vegvesenet som byr\u00e5den peker p\u00e5, viser ogs\u00e5 denne \u00e5rsakssammenhengen. Oppsummert mener representanten at byr\u00e5den legger forutsetninger til grunn i sitt skriftlige svar p\u00e5 sp\u00f8rsm\u00e5l 7 som i beste fall t\u00e5kelegger utfordringsbildet knyttet til byr\u00e5dets l\u00f8sning for \u00e5 redusere trafikken i Bergen sentrum. Sp\u00f8rsm\u00e5l til byr\u00e5den: Er byr\u00e5den enig i at bompengene i Bergen sentrum m\u00e5 v\u00e6re relativt h\u00f8ye, og vil m\u00e5tte eksistere til evig tid, for at Ringveg \u00d8st-alternativet til byr\u00e5det skal f\u00e5 ned trafikken i Bergen sentrum? Hvilke forutsetninger m\u00e5 ligge til grunn for at Ringveg \u00d8st fjerner 11% trafikk i Bergensdalen? Er byr\u00e5den enig i at en av forutsetningene er raskere og ny vei mellom Arna og V\u00e5gsbotn? Hvis ja: Vil byr\u00e5det initiere ny KDP-prosess mellom Arna og V\u00e5gsbotn? Mener byr\u00e5det at en motorvei, delvis i dagen mellom Arna og V\u00e5gsbotn, er forenlig med \u00e5 ta vare p\u00e5 matjord? Er byr\u00e5den enig i at en av forutsetningene for at Ringveg \u00d8st skal redusere trafikken i Bergen sentrum, er at Ringveg \u00d8st er gratis \u00e5 kj\u00f8re p\u00e5? Har noen norsk regjering, noensinne, fullfinansiert et riksveiprosjekt av den st\u00f8rrelsen som Ringveg \u00d8st-alternativet til byr\u00e5det er? Vil en Ringveg \u00d8st \u00f8ke trafikken andre steder i Bergen, eventuelt hvilke steder? Er byr\u00e5den enig i at forskning viser at bompenger bidrar til \u00e5 redusere trafikk, og at det er et mer potent virkemiddel for \u00e5 redusere trafikk enn \u00e5 bygge mer vei? Svar fra byr\u00e5den: Det m\u00e5 v\u00e6re mer attraktivt \u00e5 kj\u00f8re ny veg for gjennomgangstrafikken enn \u00e5 kj\u00f8re gjennom sentrum. Dette kan oppn\u00e5s ved h\u00f8yere standard og fartsniv\u00e5, eller restriksjoner gjennom sentrum. Det foreligger p.t. ikke et konkret ringveg \u00f8st-alternativ som byr\u00e5det har tatt stilling til. Rapporten som konkluderer med at \u00f8kt restriksjonsniv\u00e5 i sentrum og fjerning av bompenger p\u00e5 ringvegsystemet er fra 2016. Vegvesenet ved utbyggingssjef Davik har ved flere anledninger pekt p\u00e5 at de mener effekten vil v\u00e6re langt st\u00f8rre. Disse sp\u00f8rsm\u00e5lene vil besvares i et eventuelt kommunedelplanarbeid. Arna \u2013 V\u00e5gsbotn er del av ringveg \u00f8st og om den bygges vil det p\u00e5virke attraktiviteten. Bystyret legger til grunn at Fj\u00f8sanger/Hop \u2013 Arna skal realiseres f\u00f8r Arna \u2013 V\u00e5gsbotn grunnet st\u00f8rst nytte. Traseen fra Arna-V\u00e5gsbotn ble ikke vedtatt blant annet p\u00e5 grunn av konsekvensene for matjord. Det er \u00f8kt fokus p\u00e5 ivaretagelse av matjord og vi har forventing til at vegvesenet tar disse signalene innover seg f\u00f8r de eventuelt fremmer forslag til ny trase. Rapporten fra 2016 konkluderer slik med at en av forutsetningene for at Ringveg \u00d8st skal redusere trafikken i Bergen sentrum, er at Ringveg \u00d8st er gratis \u00e5 kj\u00f8re p\u00e5. Vegvesenet mener for \u00f8vrig at er at langt flere vil velge ringvegen enn modellene viser. Hovedregelen de senere \u00e5r er delfinansiering med brukerbetaling i omr\u00e5der med god innkrevingskapasitet/h\u00f8y \u00c5DT. Utredningene vil vise trafikale effekter. Trafikkm\u00f8nsteret vil endres, s\u00e5 det er naturlig at trafikken g\u00e5r ned noen steder og opp andre. Bompenger er et inngripende og sterkt trafikkreduserende tiltak. Man kan imidlertid ikke l\u00f8se alle utfordringer ved \u00e5 kun \u00f8ke bompenger. Ny beredskapsvei for Bergen er et godt eksempel p\u00e5 dette. Christine Kahrs - Byr\u00e5d for byutvikling Dokumentet er godkjent elektronisk. "
}