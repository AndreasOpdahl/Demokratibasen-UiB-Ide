{
  "dokument_id": "6b94c0ac-e752-5004-98ef-f462d94db0bc",
  "doc_type": "case_presentation",
  "kommune": 4601,
  "tittel": " Ask\u00f8y Tomteselskap AS - overdragelse av kommunens aksjer og aksjon\u00e6rl\u00e5n til Vesta Eiendom AS",
  "url": "https://bergen.kommune.no/politikere-utvalg/api/fil/bk360/11243514/Framstilling--Askoy-Tomteselskap-AS-overdragelse-av-kommunens-aksjer-og-aksjonaerlan-til-Vesta-Eiendom-AS",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/00178-39 Ask\u00f8y Tomteselskap AS - overdragelse av kommunens aksjer og aksjon\u00e6rl\u00e5n til Vesta Eiendom AS Hva saken gjelder: Bergen kommune eier 45 180 aksjer i Ask\u00f8y Tomteselskap AS (AT), tilsvarende 10,46 % av aksjene. I forbindelse med selskapets ordin\u00e6re generalforsamling den 24.06.2024, ble det opplyst at Vesta Eiendom AS (VE) i januar d.\u00e5. ervervet aksjene og aksjon\u00e6rl\u00e5n tilh\u00f8rende Strusshamn Invest AS og Ask\u00f8y Investering AS i AT. Dette med den konsekvens at VE n\u00e5 eier 89,54 % av aksjene i AT. Med bakgrunn i dette ble VE forespurt om \u00e5 gi tilbud til Bergen kommune om erverv av kommunens aksjer og aksjon\u00e6rl\u00e5n i AT p\u00e5 tilsvarende vilk\u00e5r. I brev av 02.10.2024 har VE gitt kommunen et tilbud om kj\u00f8p av kommunens aksjer og innl\u00f8sning av aksjon\u00e6rl\u00e5n i AT for et samlet vederlag p\u00e5 NOK 1 523 639, jf. vedlegg. Kort historikk Da BTS Utvikling AS (BTSU) ble etablert i 2016 fikk styret i oppgave av Bergen bystyre, ref. BEBY sak 225/2015, \u00e5 selge den kommersielle eiendomsportef\u00f8ljen som den gang ble overf\u00f8rt fra Bergen tomteselskap AS (BTS). BTSU ble besluttet oppl\u00f8st i ekstraordin\u00e6r generalforsamling 04.03.2022. P\u00e5 oppl\u00f8sningstidspunktet ble de gjenv\u00e6rende eiendelene overf\u00f8rt til Bergen kommune, herunder en aksjepost p\u00e5 21 % i AT. Dav\u00e6rende aksjon\u00e6rer var JOJ Tertnes Holding AS (JTH) med 39,5 %, Strusshamn Invest AS (28,3 %), Ask\u00f8y Investering AS (11,2 %) og Bergen kommune (21,0 %). I forbindelse med en restrukturering i JTH h\u00f8sten 2023 ble selskapets aksjer i AT overdratt til Vesta Eiendom AS (VE) der JTH eier 50 % av aksjene. Bakgrunnen for at kommunen eier aksjer i AT har en historie tilbake til BTS som ervervet denne aksjeposten i 2008. BTS ble den gang forespurt om \u00e5 delta i et samarbeid med lokale eiendomsakt\u00f8rer p\u00e5 Ask\u00f8y om et utbyggingsomr\u00e5de p\u00e5 L\u00f8nvarden p\u00e5 Ask\u00f8y. Dette i kraft av selskapets kompetanse innen regulering og tilrettelegging av infrastruktur. Fra BTS sitt st\u00e5sted falt det naturlig \u00e5 bidra til n\u00e6ringssamarbeid p\u00e5 tvers av kommunegrensene. I 2017 ble det inng\u00e5tt en kj\u00f8pekontrakt mellom Ask\u00f8y Utbygging AS, et datterselskap av AT, og eiendomsutvikleren Bonava Norge AS (Bonava) om overdragelse av diverse eiendommer p\u00e5 L\u00f8nvarden. Partene har i ettertid v\u00e6rt uenige om vilk\u00e5rene for overdragelse av noen av disse eiendommene, og etter flere \u00e5rs dialog er det nylig gjennomf\u00f8rt en rettsmegling knyttet til partenes kontraktsforpliktelser uten resultat. Ettersom UNION Residental Development kj\u00f8pte Bonava Norge fra Bonava AB i 2023, og som deretter endret navn til N\u00e5bo AS (N\u00e5bo), er det dette selskapet som n\u00e5 er motparten til Ask\u00f8y Utbygging AS. Sistnevnte transaksjon anses ikke \u00e5 ha p\u00e5virket forhandlingene om kontraktsforpliktelsene i positiv retning. Den p\u00e5g\u00e5ende konflikten om partenes kontraktsforpliktelser har f\u00f8rt til store likviditets- utfordringer for Ask\u00f8y Utbygging AS og AT. Den 31.12.2023 var ATs gjeld til kreditt- institusjoner MNOK 64,2, og som inneb\u00e6rer \u00e5rlige rentekostnader p\u00e5 anslagsvis 1 MNOK 3,5. Det er opplyst at det ikke kan p\u00e5regnes ytterligere kreditt fra selskapets bankforbindelse. Det nevnes at AT pr. 31.12.2023 ogs\u00e5 hadde aksjon\u00e6rl\u00e5n p\u00e5 til sammen MNOK 17,4, hvorav MNOK 2,7 fra Bergen kommune. Bel\u00f8pene er inkl. akkumulerte renter. Hovedstolen p\u00e5 aksjon\u00e6rl\u00e5net fra Bergen kommune er p\u00e5 NOK 1 523 639. Dette l\u00e5net ble opprinnelig gitt av BTS/BTSU, men ble overf\u00f8rt til kommunen som f\u00f8lge av avviklingen av BTSU v\u00e5ren 2022. Med bakgrunn i forholdene omtalt ovenfor og ATs l\u00f8pende behov for tilf\u00f8rsel av likvide midler, har selskapet i flere omganger f\u00e5tt gjennomf\u00f8rt rettede emisjoner mot eksisterende aksjon\u00e6rer. Dette i p\u00e5vente av utbetalinger fra Bonava/N\u00e5bo for resten av eiendommene selskapet \u00abskal erverve\u00bb iht. foreliggende kj\u00f8pekontrakt. Det er imidlertid bare JTH/VE som har skutt inn ytterligere aksjekapital, hvilket har f\u00f8rt til at VE pr. 31.12.2023 hadde en eierandel p\u00e5 69,88 % i AT. Strusshamn Invest AS, Ask\u00f8y Investering AS og Bergen kommune sine aksjeandeler var p\u00e5 samme tidspunkt redusert til hhv. 14,08 %, 5,57 % og 10,46 % som f\u00f8lge av utvanning i forbindelse med gjennomf\u00f8rte emisjoner. I januar 2024 ervervet VE som nevnt ovenfor b\u00e5de aksjene og aksjon\u00e6rl\u00e5nene i AT fra Strusshamn Invest AS og Ask\u00f8y Investering AS, og fikk deretter en eierandel p\u00e5 89,5 %. I disse transaksjonene ble det som nevnt innledningsvis lagt til grunn samme vilk\u00e5r som i det foreliggende tilbudet fra VE om \u00e5 overta Bergen kommunens aksjer og aksjon\u00e6rl\u00e5n i AT. Ettersom avtalene mellom VE og Strusshamn Invest AS og Ask\u00f8y Investering AS ble inng\u00e5tt etter forhandlinger mellom uavhengige parter, legges det til grunn at transaksjonsbel\u00f8pene som her ble oppn\u00e5dd reflekterer markedsverdien p\u00e5 selskapenes aksjer og aksjon\u00e6rl\u00e5n. \u00d8konomiske konsekvenser: Bergen kommune har gjennom sitt tidligere eierskap i BTSU et aksjon\u00e6rl\u00e5n i AT med hovedstol p\u00e5 NOK 1 523 639. I avviklingsstyret i BTSU sitt notat fra 2022 \u00abRedegj\u00f8relse for virkelig verdi av eiendeler som utdeles fra BTS Utvikling AS til Bergen kommune\u00bb, ble selskapets eierinteresser i AT omtalt som f\u00f8lger: \u00abAsk\u00f8y Tomteselskap AS Selskapets aksjer og Selskapets l\u00e5n til Ask\u00f8y Tomteselskap AS er verdsatt til en samlet verdi p\u00e5 NOK 5 000 000,-. Som mindretallsaksjon\u00e6r har ikke Selskapet rett til \u00e5 kreve verdsettelse av selskapet. Selskapet er derfor verdsatt av administrasjonen basert p\u00e5 tilgjengelig regnskapsinformasjon, inng\u00e5tte kontrakter og estimat for fremtidig inntekter og kostnader, herunder reguleringsmessige forhold og usikkerhet rundt utbyggingstempo.\u00bb Ovennevnte notat var en del av saksomfanget tilknyttet et generalforsamlingsvedtak fra 4. mars 2022 der det bl.a. ble besluttet endelig oppl\u00f8sning av BTSU. Som nevnt ovenfor var kommunens aksjon\u00e6rl\u00e5n til AT MNOK 2,7 inkl. renter p\u00e5 MNOK 1,2, og verdien p\u00e5 aksjene implisitt MNOK 2,3. Da kommunen overtok eiendeler og forpliktelser fra BTSU, ble disse verdiene sl\u00e5tt sammen og oppf\u00f8rt i kommunens regnskap med MNOK 5 som aksjebeholdning i AT. Det regnskapsmessig mest korrekte ville v\u00e6rt \u00e5 dele denne balanseposten p\u00e5 aksjer og aksjon\u00e6rl\u00e5n i AT. Tatt i betraktning den mange\u00e5rige konflikten om partenes forpliktelser iht. kj\u00f8pekontrakten fra 2017, er det rimelig \u00e5 anta at denne konflikten m\u00e5 l\u00f8ses innenfor domstolene. Utfallet av en slik rettskonflikt er det p\u00e5 n\u00e5v\u00e6rende tidspunkt vanskelig \u00e5 ha noen bestemt oppfatning om. En konstaterer imidlertid at Strusshamn Invest AS og Ask\u00f8y Investering AS i januar d.\u00e5. avhendet sine aksjer og aksjon\u00e6rl\u00e5n i AT til VE, og til samme vilk\u00e5r som f\u00f8lger av det foreliggende tilbudet til Bergen kommune. Dersom N\u00e5bo skulle vinne frem i en rettsak, og slik sett slippe \u00e5 erverve de omtvistede eiendommene p\u00e5 L\u00f8nvarden p\u00e5 Ask\u00f8y, m\u00e5 b\u00e5de aksjon\u00e6rl\u00e5n og aksjekapitalen i AT h\u00f8yst sannsynlig anses som tapt. 2 Byr\u00e5dets vurdering og anbefaling/konklusjon: Byr\u00e5det har forst\u00e5else for at eiendomsutvikling kan v\u00e6re b\u00e5de utfordrende og \u00f8konomisk risikabelt. BTS/BTSU ble i de senere \u00e5rene mer og mer kommersielle selskap, og dette innebar ogs\u00e5 deltakelse i ulike prosjekt og samarbeid dersom disse ble ansett \u00e5 v\u00e6re kommersielt interessante, selv om dette ogs\u00e5 medf\u00f8rte risiko. Tatt i betraktning den p\u00e5g\u00e5ende konflikten om partenes forpliktelser iht. kj\u00f8pekontrakten fra 2017, forventes det behov for ytterligere kapitaltilf\u00f8rsler fra aksjon\u00e6rene i AT i n\u00e6r fremtid. Sammenholdes dette med den usikkerhet som knyttes opp til utfallet av en domstolsbehandling av konflikten, og at saken her dreier seg om et privat utbyggingsprosjekt i en nabokommune, anbefaler byr\u00e5det at Bergen kommune overdrar sine aksjer og aksjon\u00e6rl\u00e5n i AT iht. vilk\u00e5rene som fremkommer av vedlagte tilbud fra VE. Begrunnelse for framleggelse til bystyret: Bystyrets budsjettfullmakter 2019-2023. Vedtatt av Bergen bystyre i m\u00f8tet 28.05.2020 i B-sak 169/20 3.4 Kj\u00f8p og salg av eiendom og aksjer 3.4.2 Bystyret fatter vedtak om kj\u00f8p og salg av aksjer over 500.000 kr. Byr\u00e5det innstiller til bystyret \u00e5 fatte f\u00f8lgende vedtak: Bergen kommune aksepterer tilbudet fra Vesta Eiendom AS om erverv av kommunens aksjer og aksjon\u00e6rl\u00e5n i Ask\u00f8y Tomteselskap AS for et samlet vederlag p\u00e5 NOK 1 523 639. Dato: 15. oktober 2024 Christine B. Meyer Jacob M\u00e6hle Byr\u00e5dsleder Byr\u00e5d for finans Dokumentet er godkjent elektronisk. Vedlegg: Tilbud om overdragelse av aksjer og aksjon\u00e6rl\u00e5n i Ask\u00f8y Tomteselskap AS - 02.10.2024 3 "
}