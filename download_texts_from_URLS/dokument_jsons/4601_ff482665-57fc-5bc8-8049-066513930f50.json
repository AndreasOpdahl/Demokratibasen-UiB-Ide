{
  "dokument_id": "ff482665-57fc-5bc8-8049-066513930f50",
  "doc_type": "case_presentation",
  "kommune": 4601,
  "tittel": "H\u00f8ringsuttalelse fra Bergen kommune. Etterkontroll av personopplysningsloven",
  "url": "https://bergen.kommune.no/politikere-utvalg/api/fil/bk360/11214500/Framstilling-Horingsuttalelse-fra-Bergen-kommune-Etterkontroll-av-personopplysningsloven",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/114106-2 H\u00f8ringsuttalelse fra Bergen kommune. Etterkontroll av personopplysningsloven Hva saken gjelder: Justis- og beredskapsdepartementet har startet opp arbeidet med en etterkontroll av personopplysningsloven. Form\u00e5let med etterkontrollen er \u00e5 utrede om reglene i personopplysningsloven, herunder ogs\u00e5 overgangsreglene og -forskriften, blant annet i lys av utviklingen siden lovens vedtakelse i 2018, har en hensiktsmessig utforming og fungerer tilfredsstillende, eller om det er behov for endringer eller nye regler. Personopplysningsloven tr\u00e5dte i kraft 20. juli 2018. Under forberedelse av loven ga departementet uttrykk for at det legges opp til en etterkontroll etter at loven har virket noen \u00e5r, se Prop. 56 LS (2018\u20132018) punkt 2.3.1). Etterkontrollen er ikke avgrenset til bestemte temaer. Departementet vil blant annet utrede temaer som forskjellige akt\u00f8rer har spilt inn til departementet og andre temaer departementet anser b\u00f8r utredes n\u00e6rmere. For \u00e5 bidra til et godt kunnskapsgrunnlag inviterer departementet enhver til \u00e5 komme med innspill. Innspill kan for eksempel omhandle erfaringer med dagens lov, konsekvenser av loven, forslag til presiseringer, endringer eller nye regler, eller andre forhold. H\u00f8ringsfrist: 1.11.2024 Byr\u00e5dens vurdering og forslag til h\u00f8ringsuttalelse: H\u00f8ringsuttalelse fra Bergen kommune: Vi viser til brev fra Justis- og beredskapsdepartementet der det inviteres til \u00e5 komme med innspill til arbeidet med etterkontroll av personopplysningsloven, og sender med dette h\u00f8ringsuttalelse fra Bergen kommune. Det er viktig for Bergen kommune \u00e5 levere effektive og trygge tjenester av h\u00f8y kvalitet til v\u00e5re innbyggere. I den forbindelse har Bergen kommune innspill som omhandler det kommunen opplever som uklarheter knyttet til barns samtykke, og barns adgang til \u00e5 gj\u00f8re bruk av registrertes rettigheter slik det f\u00f8lger av kapittel III. Vi opplever det ogs\u00e5 som uklart hvor vidt behandling av saker etter forordningens kap. III er \u00e5 anse som et enkeltvedtak. Dette er av betydning for om saksbehandlingen skal f\u00f8lge reglene i forvaltningsloven kapittel IV, og om det skal opereres med klageinstans f\u00f8r en eventuell klage til Datatilsynet. Samtykke for mindre\u00e5rige og bruk av rettigheter etter GDPR kapittel III Bergen kommune opplever reguleringen av barns adgang og kompetanse til \u00e5 samtykke som uklar. I personopplysningsloven og forordningen er dette regulert i hhv. \u00a75 og artikkel 8. Utover behandling av personopplysninger, er reguleringen ogs\u00e5 spredt over andre regelverk, blant annet barneloven, vergem\u00e5lsloven, oppl\u00e6ringslov og helselovgivningen. Denne uklarheten gj\u00f8r vurderingene tid- og ressurskrevende for kommunen, og det krever stor 1 innsikt og h\u00f8y juridisk kompetanse for \u00e5 gj\u00f8re de n\u00f8dvendige avveiingene. Samtidig gj\u00f8r uklarheten at vurderingene som gj\u00f8res blir un\u00f8dig skj\u00f8nnsmessig, noe som kan gj\u00f8re det krevende \u00e5 sikre likebehandling. Tidligere opererte Datatilsynet med en 15-\u00e5rs aldersgrense for samtykke til behandling av personopplysninger som utgangspunkt. Ut fra den oppdaterte artikkelen p\u00e5 deres nettsider, ser det ut som om de n\u00e5 opererer med 18 \u00e5rs aldersgrense som et utgangspunkt, men \u00e5pner for at \u00abBarn under 18 \u00e5r kan i noen situasjoner gi samtykke selv dersom de er i stand til \u00e5 gi et informert og frivillig samtykke (jf. barneloven \u00a7 33 og de alminnelige kravene til gyldig samtykke). Dette m\u00e5 vurderes blant annet etter barnets modenhet, og om informasjonen som gis er tilpasset barnets alder og evne til \u00e5 forst\u00e5 hva det gir samtykke til.\u00bb1 I tillegg kommer ogs\u00e5 unntakene i ulik s\u00e6rlovgivning. Ut fra Datatilsynets veiledning legges det opp til en kompleks, utpreget juridisk vurdering. Bergen kommune mener at det ville lette arbeidet, om Justisdepartementet ser p\u00e5 en mer helthetlig regulering av barns samtykkekompetanse, i tr\u00e5d med Barnelovutvalgets og Ingvild Ericsons utredning til Personvernkommisjonens anbefalinger.2 I forlengelsen av dette b\u00f8r departementet ogs\u00e5 se p\u00e5 om det er behov for \u00e5 se p\u00e5 regulering av n\u00e5r barn selv kan gj\u00f8re bruk av sine rettigheter etter forordningens kapittel III. Slik Bergen kommune tolker dagens regelverk, vil det ogs\u00e5 her v\u00e6re et utgangspunkt p\u00e5 18 \u00e5r, eventuelt lavere ut fra en vurdering av barnets modenhet. Ogs\u00e5 p\u00e5 dette omr\u00e5det finnes det regulering i s\u00e6rlovgiving, for eksempel helselovgivning (innsyn i journal). Enkeltvedtak ved behandling av saker om registrertes rettigheter Bergen kommune mener det kan v\u00e6re hensiktsmessig \u00e5 presisere om utfallet av behandling av saker etter forordningens kapittel III er \u00e5 regne som et enkeltvedtak. \u00c5rsaken er at dette vil v\u00e6re av betydning for om saksbehandlingen skal f\u00f8lge reglene i forvaltningsloven kapittel IV, og om det skal opereres med klageinstans f\u00f8r en eventuell klage til Datatilsynet. Vedtakskompetanse: Byr\u00e5dets fullmakter \u00a7 6, vedtatt av bystyret 16.12.2020 i sak 378/20: Byr\u00e5det avgir h\u00f8ringsuttalelser p\u00e5 vegne av Bergen kommune. H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. Denne saken anses \u00e5 ikke v\u00e6re av prinsipiell karakter. Ordf\u00f8rer fattet p\u00e5 sommerfullmakt 26.07.2024 f\u00f8lgende vedtak: Byr\u00e5det avgir eventuelt h\u00f8ringssvar til \u00abH\u00f8ring - Etterkontroll av personopplysningsloven \u2013 invitasjon til \u00e5 komme med innspill\u00bb p\u00e5 vegne av Bergen kommune. Byr\u00e5d for finans innstiller til byr\u00e5det \u00e5 fatte f\u00f8lgende vedtak: 1. Byr\u00e5det avgir h\u00f8ringsuttalelse til H\u00f8ring \u2013 Etterkontroll av personopplysningsloven slik den fremkommer av byr\u00e5dens forslag. 2. Melding om vedtak sendes Bystyrets kontor. Dato: 22. oktober 2024 1 Datatilsynets nettsider, https://www.datatilsynet.no/personvern-pa-ulike-omrader/skole-barn- unge/samtykkje-fra-mindrearige/ 2 Ericson, Ingvild (2022), Barns samtykkekompetanse p\u00e5 personvernfeltet, https://www.regjeringen.no/contentassets/e4c60a6c51b147628b2c2e55db7e08e3/no/sved/1ericson.p df 2 Jacob M\u00e6hle Byr\u00e5d for finans Dokumentet er godkjent elektronisk. Vedlegg: Invitasjon til innspill \u2013 Etterkontroll personopplysningsloven 3 "
}