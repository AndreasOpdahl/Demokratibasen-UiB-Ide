{
  "dokument_id": "974ef54b-bbab-5a5e-ad94-1e83b4c86d4b",
  "doc_type": "case_attachment",
  "kommune": 4601,
  "tittel": "Fagnotat fr\u00e5 Bymilj\u00f8etan, datert 31.5.2024: Bossnett Mindemyren mv. Framforhandla avtaler.",
  "url": "https://bergen.kommune.no/politikere-utvalg/api/fil/bk360/10384744/Fagnotat-fra-Bymiljoetan-datert-31-5-2024-Bossnett-Mindemyren-mv-Framforhandla-avtaler-",
  "tekst": " cc_Virksomhet Til Fagnotat BBU - Seksjon klima, milj\u00f8 og samfunn V\u00e5r referanse: 2024/08815-60 (Arbeidssted) Sakshandsamar: Solveig Midttun Dato: 31. mai 2024 Fr\u00e5 Bymilj\u00f8etaten Fagnotat fr\u00e5 Bymilj\u00f8etan, datert 31.5.2024: Bossnett Mindemyren mv. Framforhandla avtaler. Kva saka gjeld: Tema. Grunngjeving for fagnotatet. Saka gjeld to framforhandla avtaler relatert til realisering av eit eventuelt felles bossnett for transformasjonsomr\u00e5det Mindemyren samt fire tilliggjande utbyggingsfelt. Avtalene er framforhandla fordi BIR, ei rekkje grunneigarar og Bergen kommune har hatt eit felles \u00f8nskje om \u00e5 avklare moglegheitene for den felles renovasjonsl\u00f8ysinga, og i s\u00e5 fall f\u00e5 denne snarleg etablert og i bruk. Dei framforhandla avtalene f\u00f8reset at Bergen kommune forskotterer delar av investeringskostnaden ved bossnettet, i p\u00e5vente av at aktuelle grunneigarar realiserer sine utbyggingsprosjekt. F\u00f8resetnaden om kommunen si forskottering, samanhalde med gjeldande fullmakter, grunngir at Bymilj\u00f8etaten tilr\u00e5r at dei framforhandla avtalene vert handsama p\u00e5 politisk niv\u00e5 f\u00f8r eventuell godkjenning og signering. Bakgrunn Omr\u00e5dereguleringsplan for Mindemyren med planid. 61140000 vart vedtatt i 2014, jf. bystyresak 97-14. Reguleringsf\u00f8resegna \u00a7 1.17, med underpunkt, gjeld renovasjon og fastset at: - All avfallshandtering skal skje innanfor bygningsmassa, ikkje i uteareala - Detaljreguleringsplan skal skildre korleis tiltaket kan inng\u00e5 i ei samla l\u00f8ysing i delomr\u00e5det - For avfall fr\u00e5 bustadar og kontor/tenesteyting skal det bli lagt til rette for r\u00f8yrbaserte avfallssystem - Forretning, hotell mv. kan ha eigne system for handtering av avfall Seinare detaljreguleringsplanar for omr\u00e5da regulert med sentrumsform\u00e5l (S) p\u00e5 Mindemyren, vedtekne og i prosess, legg til grunn at det kjem eit felles bossnett for omr\u00e5det. Eit bossnett er eit nedgrave r\u00f8yrsystem som inneber at avfall fr\u00e5 bossnedkast, p\u00e5 bakkeplan eller integrert i bygningsmassa, blir frakta i r\u00f8yr under bakken ved hjelp av luft, til ein felles terminal kor avfallet vert samla og henta av renovasjonsk\u00f8yret\u00f8y. Dei framforhandla avtalene saka gjeld er tufta p\u00e5 BIR, grunneigarane og Bergen kommune sitt sams \u00f8nskje om \u00e5 etablere eit felles bossnettanlegg for Mindemyren og fire tilliggjande utbyggingsfelt. I det vidare omtala refererer vi til bossnettet for Mindemyren, for \u00e5 forenkle. Avtalene skal medverke til at omr\u00e5dereguleringa sitt krav om r\u00f8yrbasert avfallssystem vert innfridd. Dette har vist seg viktig, d\u00e5 det s\u00e5 langt berre er ein av dei ovannemnde detaljreguleringsplanane for Mindemyren som tek h\u00f8gde for ei eiga r\u00f8yrbasert avfallsl\u00f8ysing. Partane har elles eit felles \u00f8nskje om \u00e5 f\u00e5 etablert bossnettet til dei f\u00f8rste grunneigarane som treng ei renovasjonsl\u00f8ysing p\u00e5 plass, for s\u00e5 langt mogleg \u00e5 unng\u00e5 mellombelse l\u00f8ysingar. Mellombelse l\u00f8ysingar har fleire ulemper, mellom anna sett til gjennomf\u00f8ringsperspektivet, under dette kvaliteten i utbygginga, byutviklings- og kostnadsaspektet. I s\u00e5 m\u00e5te har saka noko hast, sett til nokre av grunneigarane sine uttalte framdriftsplanar. Eit fungerande bossnettanlegg, spesielt av ei utstrekninga som Mindemyren-bossnettet, inneber ein relativt omfattande investeringskostnad. Kostnaden kan ikkje n\u00f8dvendigvis delast opp eller utsetjast i tid. Avtala mellom BIR, aktuelle grunneigarane og Bergen kommune \u2013 i det vidare omtalt som \u00abHovudavtala\u00bb (f\u00f8rste vedlegg) \u2013 inneber mellom anna at grunneigarane yt eit frivillig kostnadsbidrag for \u00e5 f\u00e5 realisert det felles bossnettanlegget. Dette bidraget, og dei framforhandla avtalene elles, er n\u00f8dvendig som f\u00f8lgje av at nyare rettspraksis1 gir tilvising p\u00e5 at det er krav om \u2013 og at forureiningslova og aktuelle forskrifter manglar \u2013 heimel for \u00e5 krevje eit eige tilknytingsgebyr som dekker investeringskostnaden p\u00e5 renovasjonsomr\u00e5det. Vidare f\u00f8lgjer det av \u00a7 3-2 i Bergen kommune si forskrift om handteringa av hushaldsavfall, at grunneigarane har rett og plikt til \u00e5 knyte seg til etablert bossnett. Tilknytinga til etablert bossnett kan derfor skje utan at grunneigarane treng medverke til investeringskostnaden. I forhandlingane kring Hovudavtala har det vore sentralt \u00e5 f\u00e5 fastlagt den estimerte samla investeringskostnaden ved det felles bossnettanlegget. N\u00e5r det gjeld ansvaret for investeringskostnaden tek Hovudavtala utgangspunkt i bystyresak 107/19, som gjeld BIR sitt framlegg til finansiering av vidare bossnettutbygging utanfor Bergen sentrum. Denne bystyresaka definerer fire finansieringsf\u00f8resetnadar for utbygging av nye bossnett i BIR-regi, utanfor sentrum: - Brukarp\u00e5slag for lovp\u00e5lagde brukarar av anlegga, jf. brukarbetalinga i Bergen sentrum - Kostnadsreduksjonen for tidlegare BIR Privat AS, noverande BIR Husholdning AS, inng\u00e5r som inntekt for utbygginga - N\u00e6ringsdrivande kan nytte bossnettet etter same modell som i sentrum - Anleggsbidrag fr\u00e5 utbyggjar p\u00e5 n\u00f8dvendig niv\u00e5, slik at investeringa ikkje p\u00e5verkar resterande lovp\u00e5lagde kundemasse negativt I denne samanheng gjer vi merksam p\u00e5 at bossnettet p\u00e5 Mindemyren, til skilnad fr\u00e5 bossnetta i Bergen sentrum, vert bygd ut for \u00e5 tene s\u00e5 vel hushaldsavfall som egna n\u00e6ringsavfall. Hushaldsavfallet er eit absolutt sj\u00f8lvkostomr\u00e5de, kor alle kostnadar skal berast av brukarane, jf. forureiningslova \u00a7 34. BIR har tatt til orde for at brukarp\u00e5slag for hushaldskundande, og inntekter som f\u00f8lgje av n\u00e6ringsdrivande sin bruk, er meint \u00e5 medverke til drifta av bossnettanlegga. I Hovudavtala er BIR og aktuelle grunneigarar difor samde om to kjelder som samla skal dekke investeringskostnaden ved det felles bossnettanlegget p\u00e5 Mindemyren: 1) BIR sin kostnadsreduksjon ved bossnettetableringa, prim\u00e6rt grunngitt i effektivisert innsamling av hushaldsavfallet 2) Kostnadsbidrag fr\u00e5 aktuelle grunneigarar/utbyggjarar, som har rett og plikt til \u00e5 knyte seg til bossnettet, prim\u00e6rt ved oppf\u00f8ring av nybygg eller hovudombygging BIR la, i samband med bybaneutbygginga over Mindemyren, ned bossnettr\u00f8yr som vil inng\u00e5 i det felles bossnettanlegget. Ved dette har BIR allereie kosta noko meir enn sin del av investeringskostnaden. Grunneigarane skal koste resterande del av investeringa, etter dette omtalt som \u00abGrunneigarkostnaden\u00bb. Grunneigarane har vore klare p\u00e5 at dei ikkje kan forskottere Grunneigarkostnaden. Grunngjevinga har prim\u00e6rt vore langs dei liner at mange av grunneigarane ikkje har eller har avgrensa moglegheit til \u00e5 skyte inn midlar eller binde opp kapital i form av tryggleiksstilling, kombinert med at fleire f\u00f8rst vil realisere utbyggingsprosjekta sine om mange \u00e5r eller ikkje har konkrete utviklingsplanar for eigedomane sine no. Grunneigarane har derfor tatt til orde for at BIR og/eller Bergen kommune m\u00e5 forskottere Grunneigarkostnaden, fram til dei realiserer utbyggingsprosjekta sine, dersom bossnett skal bli ein realitet. 1 Dom fr\u00e5 Romerike og Glomdal tingrett, publisert 16.12.2022, ref. TROG-2021-137614: TROG-2021-137614 - Lovdata Pro BIR har peika p\u00e5 at sj\u00f8lvkostregelverket p\u00e5 renovasjonsomr\u00e5det avgrensar deira moglegheit til forskottering. Samtidig har BIR vist til at selskapet sine komande investeringsprosjekt/- ambisjonar er til hinder for at BIR \u00e5leine kan forskottere Grunneigarkostnaden. Den framforhandla Hovudavtala inneber at BIR og Bergen kommune saman tek ansvar for forskotteringa av Grunneigarkostnaden. Dette har medf\u00f8rt behov for den andre av dei framforhandla avtalene, mellom BIR og Bergen kommune, i det vidare omtalt som \u00abForskotteringsavtala\u00bb (andre vedlegg). Forskotteringsavtala fastset mellom anna partane sitt respektive ansvar for h\u00f8vesvis forskotteringa av Grunneigarkostnaden samt risikoen ved eventuell kostnadsauke. Vidare fastset avtala korleis forskotteringa skal skje og gjerast opp. Prosess og medverknad I 2018, etter at bybaneutbygginga over Mindemyren aktualiserte seg, tok BIR initiativ overfor grunneigarane i omr\u00e5det med sikte p\u00e5 \u00e5 f\u00e5 til avtaler som s\u00f8rgja for eit felles bossnett. I 2019 inngjekk BIR bossnettavtaler med ei handfull grunneigarar. Grunneigaroppslutninga var ikkje tilstrekkeleg til \u00e5 realisere eit felles bossnett. BIR valde mot slutten av 2019 likevel \u00e5 utl\u00f8yse ein opsjon i bybaneentreprisa for Mindemyren, som innebar at gr\u00f8ftetras\u00e9ar for felles bossnettr\u00f8yr vart bygd som del av bybaneprosjektet fr\u00e5 sentrum til Fyllingsdalen. Bymilj\u00f8etaten har oppfatta at BIR sitt val var tufta p\u00e5 ei vurdering av at ei eventuell seinare gjennomf\u00f8ring vanskeleg ville la seg gjere teknisk. BIR var sj\u00f8lv byggherre for bossnettr\u00f8yrstrekka som vart etablert i 2020. BIR har over tid ogs\u00e5 jobba for \u00e5 finne og inng\u00e5 avtale om lokasjon for ein noks\u00e5 arealkrevjande bossnetterminal, kor terminalane i Jekteviken og Nyg\u00e5rdstangen for sentrumsbossnetta er mest n\u00e6rliggjande \u00e5 samanlikne med lokalt. Grunngjevinga er at omr\u00e5dereguleringsplanen for Mindemyren ikkje avklarar arealbehovet. Eksisterande fjellhallar i S13 var lenge aktuelle for \u00e5 huse terminalen for eit felles bossnett. Prosessen stranda som f\u00f8lgje av manglande finansiering, som m\u00e5 sj\u00e5ast i samanheng med at l\u00f8ysinga vart rekna som vel kostbar. Kostnadane knytt til grunnerverv og gjenst\u00e5ande r\u00f8yrf\u00f8ring, prim\u00e6rt inn i fjellhallane og vegkryssinga av Minde all\u00e9, vart vurdert som spesielt krevjande. Dette medf\u00f8rte at sp\u00f8rsm\u00e5let om to felles bossnett med kvar sin respektive terminal, h\u00f8vesvis nord og s\u00f8r for vegen Minde all\u00e9 aktualiserte seg i 2022. Dette \u00e5ret vart det halde ei rekkje m\u00f8ter, mellom BIR, grunneigarrepresentantar og Bergen kommune, kor utgangspunktet var to felles bossnett \u2013 p\u00e5 kvar si side av Minde all\u00e9. I april 2022 inngjekk BIR ei intensjonsavtale med tidlegare grunneigar av felt S8, litt s\u00f8r for Minde all\u00e9, om etablering av ein felles bossnetterminal i kjellaren p\u00e5 dette feltet. Terminalen skulle tene utbyggingsfelta i s\u00f8ndre del av Mindemyren. Mot slutten av 2022 gjennomf\u00f8rte Bymilj\u00f8etaten og Plan- og bygningsetaten ei rekkje m\u00f8ter med enkeltgrunneigarar i nordlege del av Mindemyren, for \u00e5 avklare moglegheitene for terminallokasjon for dette omr\u00e5det. Etter denne prosessen stod to alternativ igjen, terminal innanfor felta S13 eller S14. I mars 2023 peika grunneigarane ut eksisterande fjellhallar i S13 som den beste l\u00f8ysinga, med tanke p\u00e5 \u00f8konomi, framdrift og milj\u00f8. I etterkant av dette dr\u00f8fta BIR og grunneigarane premissane i ei eventuell bossnettavtale,. Grunneigarsida utforma eit avtaleutkast for nordlege del av Mindemyren i juni 2023. P\u00e5 dette tidspunktet var det grunneigarane lokalisert her som var mest opptatt av \u00e5 f\u00e5 bossnettavklaringa p\u00e5 plass. Dette er naturleg \u00e5 sj\u00e5 i samanheng med at nokre av detaljreguleringsplanane i prosess i dette omr\u00e5det er kome langt og m\u00e5 svare ut renovasjonskravet i omr\u00e5dereguleringsplanen. BIR og grunneigarane vart ikkje einige om ei avtale. Mot slutten av 2023 ba partane Bymilj\u00f8etaten tre inn i og ta regien p\u00e5 avtalearbeidet for nordlege del av Mindemyren. I l\u00f8pet av dette arbeidet fann BIR ei l\u00f8ysing for \u00e5 kople saman omr\u00e5da nord og s\u00f8r for Minde all\u00e9, til eitt bossnett med felles terminal i fjellhallane i S13. L\u00f8ysinga inneber kort forklart eit enklare og rimelegare tras\u00e9val for kryssinga av Minde all\u00e9, som igjen f\u00f8rer til at ein unng\u00e5r kostnaden ved ein potensiell ekstra terminal. Her er det naturleg \u00e5 nemne at intensjonsavtala knytt til terminaletablering i s\u00f8r ikkje resulterte i ei endeleg avtale. Vidare har BIR g\u00e5tt fr\u00e5 \u00e5 ville erverve terminalarealet i fjellhallane, til \u00e5 inng\u00e5 ei langvarig leigeavtale om arealet. I den avsluttande avtaleprosessen som har leia fram til Hovudavtala har det vore fleire utfordrande dr\u00f8ftingstema. S\u00e6rskilt kan nemnast fastlegginga av dei endelege kostnads- og fordelingstala \u2013 som til dels er og blir usikre \u2013 forfallstidspunktet for grunneigarane si betalingsplikt, tryggleiksstilling og forskotteringsansvaret. Hovudavtala er eit resultat av kompromiss og tett samarbeid mellom BIR, grunneigarane og Bymilj\u00f8etaten, med ei felles m\u00e5lsetjing om \u00e5 l\u00f8yse ein viktig og krevjande problematikk. Med unntak av nokre sentrale n\u00f8kkeltal, var innhaldet i Hovudavtala framforhandla i mars 2024. Grunneigarane sin koordinator presenterte deretter avtala for den samla grunneigarmassa, og sette ein etterf\u00f8lgjande frist for eventuell tilslutning til avtala. Innhaldet i Forskotteringsavtala vart omforeint i mai 2024. Begge avtalene var f\u00f8rst signeringsklare siste veka i mai 2024. Fristen for \u00e5 signere avtalene er sett til 7.6.2024. Dette inneber at det er dei framforhandla og usignerte avtaleversjonane som f\u00f8lgjer fagnotatet som vedlegg. I denne samanheng kan vi opplyse om at BIR og grunneigarsida har akseptert \u00e5 binde seg til avtalene aktuelle for seg, og at vi i s\u00e5 m\u00e5te reknar dei gjenst\u00e5ande signaturane som viktige formalitetar. Bymilj\u00f8etaten vil ettersende avtalene n\u00e5r desse er signerte av BIR og grunneigarane. Vi har valt denne framgangsm\u00e5ten grunna hasteaspektet i saka. Parallelt med at Hovudavtala og Forskotteringsavtala er forhandla fram har BIR og grunneigaren av fjellhallane i S13 jobba fram ei leigeavtale som avklarar premissane kring den felles bossnetterminalen \u2013 i det vidare omtalt som \u00abTerminalavtala\u00bb . N\u00e6rare om Hovudavtala Dei tre f\u00f8rste punkta i Hovudavtala gjeld h\u00f8vesvis avtalepartane, geografisk omr\u00e5de samt bakgrunn og form\u00e5l. Pkt. 4 gjeld iverksetjinga av avtala. Her gjer vi s\u00e6rskilt merksam p\u00e5 at pkt. 4.1 fastset at: - Partane er bunden ved si signering av avtala, samtidig som avtala f\u00f8rst er inng\u00e5tt n\u00e5r avtala er signert av alle partane ved dei som har signaturrett eller fullmakt. - Avtala skal leggjast fram for politisk handsaming i Bergen kommune. Eventuell signatur fr\u00e5 kommunen krev godkjenning av kompetent politisk organ. - Avtala m\u00e5, saman med Forskotteringsavtala og Terminalavtala, vere inng\u00e5tt f\u00f8r 15.10.2024 for \u00e5 tre i kreft. Pkt. 4.2 fastset at tidlegare bossnettavtaler fr\u00e5 2019, mellom BIR og enkeltgrunneigarar, fell vekk som f\u00f8lgje av at Hovudavtala trer i kraft. Pkt. 4.3 fastset verknadane av at avtala ikkje trer i kraft; avtala tek ikkje til \u00e5 gjelde, inneber ikkje rettar eller pliktar for partane og gir heller ikkje grunnlag for krav om \u00f8konomisk kompenasjon. I pkt. 5 og 6 gjer Hovudavtala eit viktig skilje. Bossnettanlegget som er felles for grunneigarane er regulert i pkt. 5, mens grunneigarane sin individuelle del av bossnettet er regulert i pkt. 6. N\u00e5r det gjeld fellesdelen av bossnettanlegget fastset pkt. 5.1 at BIR har planleggings- og realiseringsansvaret. Ansvaret inneber \u00e5 leggje til rette for at grunneigarane skal kunne knyte seg til fellesdelen, ved \u00e5 etablere eit p\u00e5koplingspunkt for stikkr\u00f8yr til den einskilde eigedom. Vidare sl\u00e5r pkt. 5.1 fast kva minimum av kapasitet og fraksjonar anlegget skal handtere. BIR sin frist for \u00e5 ferdigstille, ha testa og klargjort anlegget til bruk er bestemt same stad, til seinast 30.6.2026. Pkt. 5.2 gir grunneigar rett og plikt til \u00e5 knyte sin eigedom til og bruke fellesdelen av bossnettanlegget. Tilknytingsplikta gjeld ved oppf\u00f8ring av bygg, og ved hovudombygging, og trer inn fr\u00e5 det er gitt bruksl\u00f8yve til tiltaket. Pkt. 6.1 siste avsnitt gir viktige unntak fr\u00e5 dette tidspunktet. Sj\u00e5 n\u00e6rare omtale ved dette punktet, under. Premissane for at BIR skal leggje og ha fellesdelen av bossnettanlegget liggjande over grunneigarane sine respektive eigedomar er regulert i pkt. 5.3. Tilsvarande gjeld rettigheitssp\u00f8rsm\u00e5l relatert til BIR sitt teste-, drifts- og vedlikehaldsbehov. Vidare fastset pkt. 5.3 at grunneigar pliktar \u00e5 tinglyse BIR sine fastsette rettar etter punktet seinast ein m\u00e5nad etter av avtala er sett i verk. Pkt. 5.4 er sentralt, og gjeld investeringskostnaden for fellesdelen av bossnettanlegget \u2013 inkludert kostnadsfordeling og -ansvar. Her kjem det fram at BIR har estimert den samla investeringskostnaden for fellesdelen til NOK 135 327 141,- ekskl. mva. BIR sin kostnadsreduksjon ved bruk av bossnett, estimert til NOK 31 990 000,- ekskl. mva., skal inng\u00e5 som inntekt for utbygginga av fellesdelen av bossnettanlegget, i tr\u00e5d med bystyresak 107/19. Resterande kostnad utgjer Grunneigarkostnaden, NOK 103 337 141,- ekskl. mva. For Bergen kommune er pkt. 5.5 av s\u00e6rskilt tyding. Her blir det fastsett at BIR og Bergen kommune er ansvarlege for \u00e5 forskottere Grunneigarkostnaden, i samsvar med Forskotteringsavtala, uavhengig av om kostnaden overstig den estimerte, samla investeringskostnaden. Grunneigar si betalingsplikt er regulert i Hovudavtala pkt. 5.6 med underpunkt. Pkt. 5.6.1 gjeld det \u00f8konomiske omfanget. Her er det fastsett at grunneigar skal betale eit kontantbidrag p\u00e5 NOK 30 960,- ekskl. mva. per bustadekvivalent multiplisert med talet bustadekvivalentar som vert etablert p\u00e5 eigedomen. Sj\u00f8lvkostrenta for avfalls- /renovasjonsomr\u00e5det kjem i tillegg, jf. pkt. 5.6.3. Dei to siste avsnitta i pkt. 5.6.1 konkretiserer kor vidt det er grunnlag for kontantbidrag i ein del gitte typetilfelle. Pkt. 5.6.2 gjeld utrekning av grunneigarane sitt kontantbidraget. Utrekninga tek utgangspunkt i at grunneigarane samla skal dekkje Grunneigarkostnaden gjennom tilknytingspliktige tiltak, ref. pkt. 5.2. Grunneigarkostnaden er derfor delt p\u00e5 totaltalet bustadekvivalentar som grunneigarane som har signert avtala har meldt inn at dei planlegg og ventar \u00e5 f\u00e5 bygge ut, og som skal kople seg p\u00e5 bossnettet; totalt 3 338 bustadekvivalentar. Ein bustadekvivalent utgjer ei bueining for bustadareal. For anna areal er grunneigarane blitt samde om \u00e5 leggje til grunn at 422 m2 BRA utgjer ein bustadekvivalent. Siste avsnitt i pkt. 5.6.2 fastset at grunneigarane sitt kontantbidraget ikkje skal bli etterregulert. Samtidig er f\u00f8resegna tydeleg p\u00e5 at det samla kontantbidraget kan bli h\u00f8gare eller l\u00e5gare enn Grunneigarkostnaden, avhengig av kor mange bustadekvivalentar det vert gitt igangsetjingsl\u00f8yve til. Hovudavtala pkt. 5.7 med underpunkt gjeld forfall og oppgjer for grunneigarane sitt kontantbidrag. Pkt. 5.7.1 fastset hovudregelen om at kontantbidraget for det talet bustadekvivalentar det blir s\u00f8kt om forfell til betaling f\u00f8r s\u00f8knad om igangsetjingsl\u00f8yve. Same stad er det avgjort at BIR \u2013 etter p\u00e5krav \u2013 skal betale grunneigar tilbake innbetalt bel\u00f8p, eller skrive ut kreditnota, dersom grunneigar ikkje f\u00e5r l\u00f8yve tilsvarande bustadekvivalentane vedkommande har s\u00f8kt om. Pkt. 5.7.2 og 5.7.3 inneheld eigne forfallsfristar for grunneigar sitt kontantbidrag ved h\u00f8vesvis mellombels avfallsl\u00f8ysingar kor fellesdelen av bossnettet ikkje blir klar til bruk innan fristen 30.06.2026, og ved frivillig tilknyting til bossnettet. BIR skal eige, drifte og vedlikehalde fellesdelen av bossnettanlegget, jf. pkt. 5.8. Same stad kjem det fram at eigarr\u00e5deretten gir BIR rett til \u00e5 tilby overskotskapasitet i anlegget til andre enn grunneigarane som har signert Hovudavtala. Pkt. 5.9 gir premissane der grunneigar m\u00e5 ha ei mellombels avfallsl\u00f8ysing fordi BIR ikkje har klargjort fellesdelen av bossnettanlegget til bruk i samsvar med fristen fastsett i pkt. 5.1. N\u00e5r det gjeld pkt. 6 \u2013 den individuelle delen av bossnettanlegget \u2013 sl\u00e5r pkt. 6.1 fast grunneigar sitt ansvar for \u00e5 planlegge, realisere og koste n\u00f8dvendige nedkast p\u00e5 eigen eigedom, og n\u00f8dvendige stikk fr\u00e5 nedkasta til og med p\u00e5koplingspunktet til fellesdelen av bossnettanlegget. Hovudregelen er at grunneigar skal ferdigstille individuell del i samband med utbygginga p\u00e5 eigen eigedom, og seinast ved aktuelle bruksl\u00f8yve. Unntak gjeld kor grunneigar si utbygging skjer i fleire trinn, og nedkast for bossnettet vert bygd ut i samband med eit seinare byggjetrinn, eller nedkast for bossnettet skal bli samlokalisert med andre eigedomar. I desse tilfella pliktar grunneigar f\u00f8rst \u00e5 ferdigstille individuell del av bossnettet ved bruksl\u00f8yve for den utbygginga som etablerer nedkasta. Tilknytingsplikta fastsett i pkt. 5.2 vert tilsvarande utsett. Hovudavtala pkt. 6 gir elles f\u00f8resegner om BIR si rettleiingsplikt overfor grunneigar, testing av anlegget, grunneigar sin rett til \u00e5 overdra og BIR si plikt til \u00e5 overta anlegget \u2013 og vilk\u00e5ra for dette, og korleis overleveringa av anlegget skal skje. Pkt. 7 fastset at grunneigar sine rettar og plikter etter avtala skal f\u00f8lgje eigedomen og s\u00e5 langt mogleg bli tinglyste p\u00e5 aktuell eigedom. Atterhaldet er grunngitt i at Kartverket ikkje n\u00f8dvendigvis vil akseptere at avtala i sin heilskap vert tinglyst, kombinert med at eksisterande heftingar p\u00e5 enkelteigedomar kan vanskeleggjere tinglysing. Avtala skal ogs\u00e5 f\u00f8lgje eigedomen ved overdraging, inkludert endringar i selskap. Unntak gjeld overdraging av bueiningar til sluttkundar for bustadar eller n\u00e6ringsareal som er knytt til bossnettanlegget, for det tilfellet at arealet vert omsett utan at grunneigarselskapet vert overdratt. BIR har p\u00e5 si side rett til overdra sine rettar og plikter etter avtala til anna selskap i sitt konsern. Meirverdiavgift er regulert i pkt. 8. Utgangspunktet er gjeldande reglar, og at partane handterer meirverdiavgift p\u00e5 eiga hand. BIR og den einskilde grunneigarane skal inng\u00e5 ei eiga avtale for individuell del av bossnettanlegget, med form\u00e5l at meirverdiavgifta ikkje skal bli ein risiko for BIR eller ein endeleg kostnad for grunneigar. Pkt. 9 gjeld misleghald av avtala, og har f\u00f8resegner knytt til erstatning, reklamasjon mv. Lovval og tvistel\u00f8ysing er regulert i pkt. 10, medan pkt. 11 reknar opp vedlegga og avgjer at avtaleteksten g\u00e5r framom vedlegga ved eventuell motstrid. Vedlegga listar grunneigarpartane, med namn og organisasjonsnummer jf. vedlegg 1, og grunneigarane sine aktuelle eigedomar, jf. vedlegg 2. Vedlegg 3 viser bossnettr\u00f8yra, med nedlagde og rettleiande r\u00f8yrtras\u00e9ar. Investeringskostnaden ved fellesdelen av bossnettanlegget f\u00f8lgjer av vedlegg 4, medan grunneigarane si venta utbygging og utrekning av kontantbidraget kjem fram av vedlegg 5. Pkt. 12 utgjer signaturf\u00f8resegna. Grunneigarrepresentantar innanfor 18 av dei 28 S-omr\u00e5da i omr\u00e5dereguleringsplanen for Mindemyren har signert avtala, saman med grunneigarar innanfor fire tilliggjande utbyggingsfelt. Grunneigarsigneringa inneber ikkje at alle grunneigarar innanfor dei respektive utbyggingsfelta er part i avtala, eller at grunneigarane som har signert har plikta seg til \u00e5 kople alle delar av si komande utbygging til bossnettet. N\u00e6rare om Forskotteringsavtala Forskotteringsavtala mellom BIR og Bergen kommune er som nemnt grunngitt i at Hovudavtala pkt. 5.5 fastset at BIR og kommunen er ansvarlege for \u00e5 forskottere Grunneigarkostnaden. Form\u00e5let med Forskotteringsavtala kjem fram av pkt. 3. For det f\u00f8rste skal avtala avklare partane sitt respektive ansvar for Grunneigarkostnaden. Vidare skal avtala avklare korleis forskotteringa skal skje og gjerast opp. Pkt. 4 omhandlar iverksetjinga av avtala. Som i Hovudavtala er det fastsett i pkt. 4.1 at partane er bunden ved si signering, samtidig som avtala f\u00f8rst er inng\u00e5tt n\u00e5r den er signert av begge partar. Vidare st\u00e5r det at avtala skal leggjast fram for politisk handsaming i Bergen kommune, og at eventuell signatur fr\u00e5 kommunen krev godkjenning av kompetent politisk organ. Elles er vilk\u00e5r for at Forskotteringsavtala skal tre i kraft av denne avtala, saman med Hovudavtala og Terminalavtala, m\u00e5 vere inng\u00e5tt f\u00f8r 15.10.2024. Innhaldet i pkt. 4.2, som gjeld verknadane av avtala ikkje trer i kraft, er ogs\u00e5 koordinert og samsvarande med Hovudavtala; avtala tek ikkje til \u00e5 gjelde, inneber ikkje rettar eller pliktar for partane og gir heller ikkje grunnlag for krav om \u00f8konomisk kompenasjon. Eit sentral f\u00f8resegn i Forkotteringsavtala er pkt. 5 med underpunkt. Pkt. 5.1 i f\u00f8resegna viser den samla estimerte investeringskostnaden for fellesdelen av bossnettanlegget p\u00e5 Mindemyren, og kostnadsfordelinga mellom BIR og grunneigarane med referanse til aktuelle f\u00f8resegner i Hovudavtala. Pkt. 5.2 gjeld forskotteringssummen, og ansvarsfordelinga mellom BIR og Bergen kommune. Forskotteringssummen utgjer Grunneigarkostnaden p\u00e5 NOK 103 337 141,- ekskl. mva., med tillegg av sj\u00f8lvkostrente. Avtala fastset at BIR har ansvar for \u00e5 forskottere i overkant 25 MNOK/24 % av denne summen, mens kommunen sitt ansvar gjeld i overkant av 78 MNOK/75 %. Pkt. 5.3 viser korleis finansieringa av investeringskostnaden ved fellesdelen av bossnettanlegget er delt mellom BIR og Bergen kommune, i p\u00e5vente av grunneigarane si tilbakebetaling. F\u00f8resegna viser at BIR mellombels finansierer i overkant av 57 MNOK/42 % av kostnaden, medan Bergen kommune tilsvarande st\u00e5r for vel 70 MNOK/opp mot 58 % av finansieringa. Dersom Forskotteringskostnaden aukar og overstig estimatet, har BIR og Bergen kommune ansvar for 50 % av kostnadsauken kvar, jf. pkt. 5.4. I pkt. 6 med underpunkt kjem det fram korleis forskotteringa skal skje. Pkt. 6.1 fastset at Bergen kommune skal overf\u00f8re ein halvpart av sin del av forskotteringskostnaden til BIR p\u00e5 to ulike tidspunkt \u2013 truleg i f\u00f8rste halvdel av januar 2025, og innan 1.10.2025. Vidare avgjer pkt. 6.2 at ei eventuell kostnadsauke skal bli handtert gjennom eit etteroppgjer. F\u00f8resegna sl\u00e5r fast at skal BIR fakturere Bergen kommune for den halvparten kommunen er ansvarleg for etter pkt. 5.4, seinast to m\u00e5nader etter at bossnettet er ferdig og klar til bruk. Pkt. 7 avgjer korleis dei innbetalte grunneigarbidraga skal gjerast opp mellom BIR og Bergen kommune. Pkt. 7.1 fastset at BIR skal overf\u00f8re innbetalte bel\u00f8p, tilsvarande kommunen sitt samh\u00f8velege ansvar for forskotteringskostnaden, til Bergen kommune etter kvart som BIR mottek innbetalingane. Vidare p\u00e5legg f\u00f8resegna BIR eit kvartalsvis rapporteringsansvar for forskotteringsstatus overfor Bergen kommune. Pkt. 7.2 f\u00f8reskriv korleis partane skal g\u00e5 fram i samband med ei eventuell tilbakebetaling til grunneigarane, for det tilfellet at grunneigarane ikkje f\u00e5r l\u00f8yve til bustadekvivalentane dei har s\u00f8kt om \u2013 jf. Hovudavtala pkt. 5.7.1. Pkt. 8 gjeld misleghald av avtala, og har f\u00f8resegner knytt til erstatning. Pkt. 9 gjeld avtalelengda. F\u00f8resegna fastset at avtala gjeld til Bergen kommune har f\u00e5tt tilbakef\u00f8rt sin del av forskotteringskostnaden, i samsvar med ansvarsfordelinga fastsett i pkt. 5.2. Lovval og tvistel\u00f8ysing er regulert i pkt. 10, medan pkt. 11 gjeld avtaledokumenta og deira prioritering. Her kjem det fram at Hovudavtala er einaste vedlegg, og at avtaleteksten g\u00e5r framom vedlegget ved eventuell motstrid. Pkt. 12 utgjer signaturf\u00f8resegna. Fagetaten si vurdering: L\u00f8ysingsalternativa Kravet om r\u00f8yrbaserte avfallsl\u00f8ysingar som f\u00f8lgjer av renovasjonsf\u00f8resenga i \u00a7 1.17 med underpunkt i omr\u00e5dereguleringsplanen for Mindemyren, inneber etter Bymilj\u00f8etaten si vurdering tre overordna l\u00f8ysingsalternativ: - Kravet utg\u00e5r, gjennom reguleringsendring eller dispensasjonsvedtak - Kvart S-omr\u00e5de etablerer sitt eige r\u00f8yrbaserte avfallssystem, alternativt ilag med eitt/fleire nabofelt - Etablering av ei felles r\u00f8yrbasert l\u00f8ysing, med frivillig tilknyting Det f\u00f8rste alternativet er ikkje i tr\u00e5d med gjeldande omr\u00e5dereguleringsplan. Bymilj\u00f8etaten held seg til planvedtaket som er gjort, og f\u00f8reset at innhaldet i renovasjonsf\u00f8resegna er gjennomtenkt og grunngitt. I arbeidet med dei framforhandla bossnettavtalene har vi ikkje sett det naturleg \u00e5 utgreie sp\u00f8rsm\u00e5la om eventuell endring av f\u00f8resegna eller ein dispensasjonspraksis. Bakgrunnen er at vi mellom anna oppfattar at f\u00f8resegna f\u00f8reset moderne renovasjonsl\u00f8ysingar, gir noko handlingsrom og ivaretek byutviklingsaspektet, eksempelvis kva gjeld arealdisponering og trafikale omsyn inkludert trafikktryggleik. Det andre alternativet inneber at det m\u00e5 setjast av eit relativt omfattande renovasjonsareal innanfor bygningsmassa p\u00e5 kvart/fleire S-omr\u00e5de. I tillegg kjem n\u00f8dvendig trafikk- /man\u00f8vreringsareal til og i samband med avfallshenting, ogs\u00e5 utanfor bygningsmassa. L\u00f8ysinga inneber at ein del utbyggingsareal, som kunne vore brukt til noko anna og skapt verdi, fell vekk. Vidare inneber l\u00f8ysinga meir trafikk av st\u00f8rre k\u00f8yret\u00f8y til og innan S-omr\u00e5da. Dette vurderer Bymilj\u00f8etaten uheldig i eit byutviklingsomr\u00e5de som i st\u00f8rst mogleg grad skal prioritere og leggje til rette for mjuke trafikantar og kollektivbrukarar, og byrom med kvalitet og stor bruksverdi. Det tredje alternativet, som er Bymilj\u00f8etaten si tilr\u00e5ding, er eit felles bossnett. Grunngjevinga for at vi f\u00f8retrekk dette alternativet er delt. For det f\u00f8rste er BIR, storparten av grunneigarmassa og kommunen samde om at dette er det \u00f8nskja alternativet for \u00e5 innfri renovasjonskravet i omr\u00e5dereguleringa. Ei felles l\u00f8ysing er mindre arealkrevjande enn l\u00f8ysingsalternativa, og i dette perspektivet ogs\u00e5 \u00f8konomisk fordelaktig for grunneigarane. Vidare blir investeringskostnadane fordelt, med den konsekvens at grunneigarane f\u00e5r ei moderne og funksjonell avfallsl\u00f8ysing til akseptabel kostnad. Innsamlinga av avfallet vil dessutan skje raskt og kostnadseffektivt, generere relativt lite trafikk og krevje avgrensa areal, med dei positive ringverknadane det f\u00e5r for trafikktryggleiken og det lokale bymilj\u00f8et. Overordna meiner vi at eit felles bossnett kan vere med \u00e5 l\u00f8yse ut den vidare utbygginga av Mindemyren. Det er denne renovasjonsl\u00f8ysinga grunneigarane har lagt til grunn og planlagt for i detaljreguleringsprosessane sine. Dei to f\u00f8rste av l\u00f8ysingsalternativa vil i seg sj\u00f8lv sannsynlegvis medf\u00f8re lengre prosessar, d\u00e5 dei fleste av grunneigarane ikkje verkar \u00e5 ha tatt h\u00f8gde for andre renovasjonsalternativ enn eit felles bossnett. Framforhandla avtaler som resultat av tilr\u00e5dd l\u00f8ysing Dei framforhandla avtalene er ein konsekvens av tilr\u00e5dinga om eit felles bossnett. Bergen kommune har ikkje heimel til \u00e5 tvinge grunneigarane til \u00e5 etablere fellesl\u00f8ysinga eller koste denne. Avtalene har difor vore n\u00f8dvendig for \u00e5 kunne einast om og f\u00e5 fastlagt premissane for eit felles bossnett som kan la seg realisere. Hovudavtala er som tidlegare skildra basert p\u00e5 ein lengre prosess kor BIR, grunneigarrepresentantane og Bergen kommune har samarbeida tett. Bymilj\u00f8etaten oppfattar at partane har hatt ein positiv inngang til avtalearbeidet, og vore l\u00f8ysingsorienterte og konstruktive. Innhaldet i avtala er basert p\u00e5 kompromiss, kor Bymilj\u00f8etaten meiner at partane m\u00e5 kunne seiast \u00e5 ha vore pragmatiske og strekt seg. Felles for Hovudavtala og Forskotteringsavtala er at innhaldet er utforma med tanke p\u00e5 \u00e5 vere enkelt, praktikabelt og robust over tid. Bymilj\u00f8etaten reknar dette spesielt viktig, d\u00e5 avtalene etter alt \u00e5 d\u00f8me vil ha aktualitet og vare mange \u00e5r framover i tid. Samtidig er det vanskeleg \u00e5 unng\u00e5 at enkeltpunkt og reguleringar m\u00e5 vere noks\u00e5 detaljert utforma, for \u00e5 avgjere n\u00f8dvendige premissar. Bergen kommune er ikkje part i Terminalavtala. Leigeavtala er ikkje inng\u00e5tt, men Bymilj\u00f8etaten oppfattar at BIR og grunneigar \u2013 Kanalveien 54 Eigedom AS \u2013 er i ein konstruktiv forhandlingsprosess og n\u00e6rmar seg eit omforeint og endeleg resultat. Eit avtaleutkast per 8.5.2024 tilseier at BIR skal leige lokala og betale grunneigar leige for arealet og ombyggingsarbeidet i fjellhallane, og betale for terminalen grunneigar skal skaffe til vege. Bymilj\u00f8etaten si vurdering er at premissane i Terminalavtala er akseptable sett til kommunen si forskottering og risiko ved denne. \u00d8konomiske konsekvensar av tilr\u00e5dinga P\u00e5 relativt kort sikt er dei \u00f8konomiske konsekvensane av tilr\u00e5dinga at Bergen kommune m\u00e5 forskottere minimum NOK 78 265 300,- ekskl. mva., med tillegg av sj\u00f8lvkostrente. Dette utgjer kommunen sin forskotteringdel av Grunneigarkostnaden eller forskotteringskostnaden. I praksis skal forskotteringa skje til BIR, med overf\u00f8ring av ein halvpart ved oppstart av terminalarbeida/seinast to m\u00e5nader etter at kompetent politisk organ i kommunen har godkjent avtala og den andre halvparten om lag halvvegs i prosjektperioden/innan 1.10.2025. Vel kommunen \u00e5 forskottere, i tr\u00e5d med f\u00f8resetnadane i Hovudavtala pkt. 5.5 og Forskotteringsavtala pkt. 5.2 jf. 5.4, inneber dette ein \u00f8konomisk risiko i seg sj\u00f8lv. Det f\u00f8rste forholdet som grunngir synspunktet er at forskotteringskostnaden er basert p\u00e5 estimat for komande kostnadar. Dersom forskotteringskostanden aukar har kommunen ansvar for 50 % av kostnadsauken. Om denne risikoen aktualiserer seg og kva omfanget av denne blir vil f\u00f8rst vise seg etter at bossnettet er ferdig og i bruk. Kommunen si utbetaling av halvparten av kostnadsauken vil i s\u00e5 fall skje i eit etteroppgjer, i andre halv\u00e5r 2026, jf. Forskotteringsavtala pkt. 7.2. Det andre forholdet som grunngir at kommunen tek ein risiko ved forskotteringa er at forskottering skjer p\u00e5 grunnlag av ei venta tilbakebetaling fr\u00e5 aktuelle grunneigar, i samband med deira komande utbyggingsprosjekt. Forskotteringa er basert p\u00e5 ei venta samla utbygging av s\u00e5kalla bustadekvivalentar, utan garanti for at alle ekvivalentane faktisk vert realisert. Utbyggjarar kan \u00f8nskje \u00e5 realisere i mindre omfang enn kva dei planlegg i dag, ikkje f\u00e5 tilslutning til utbyggingsomfanget dei s\u00f8kjer om i plan- og byggesaksprosessar eller velje ikkje \u00e5 realisere utbygginga p\u00e5 eigedomane sine i det heile. Motsett gir Hovudavtala rom for frivillig tilknyting til bossnettet mot kontantbidrag, og er generelt opa for at det faktiske bustadekvivalenttalet kan bli h\u00f8gare enn estimert innanfor enkeltfelt og/eller samla. Dette er forhold som reduserer kommunen sin forskotteringsrisiko, samtidig som aktualiteten av forholda er usikker. N\u00e5r det gjeld det samla bustadekvivalenttalet grunneigarane har meldt inn har Byplanavdelingen i Plan- og bygningsetaten vore til hjelp med \u00e5 vurdere realiseringsrealismen. Byplanavdelingen har langt p\u00e5 veg gitt tilslutning til dei innmelde tala. Samtidig har Byplanavdelingen gitt innspel om at bustadtalet innanfor S8 og S10, og S20, verkar vel h\u00f8ge dersom krava til uteopphaldsareal og kvalitetar skal bli ivaretatt. I tillegg har Byplanavdelingen p\u00e5peika at bustadtalet for det p\u00e5g\u00e5ande planarbeidet i L\u00f8bergsall\u00e9en, med planid. 66150000, er veldig usikkert. Grunngjevinga er st\u00f8ykrava i gjeldande kommuneplan og tilbakemelding fr\u00e5 Statsforvaltaren i samband med dialogm\u00f8te relatert til motsegn til planarbeidet, knytt til bustadar i raud st\u00f8ysone. Bymilj\u00f8etaten har p\u00e5 denne bakgrunn, i to omgangar, innhenta grunneigarane sine synspunkt p\u00e5 bustadtala for dei aktuelle delfelta. Grunneigarane meiner tala m\u00e5 oppretthaldast. Felta er i sine respektive plan- og byggesaksprosessar. Utfallet av desse er ikkje venta \u00e5 liggje f\u00f8re med det f\u00f8rste. Av omsyn til avklarings- og framdriftsomsyna i saka, legg Bymilj\u00f8etaten fram avtalene med ekvivalenttala grunneigarane meiner er realistiske. Bymilj\u00f8etaten si vurdering er at det er sannsynleg at bustadtala for dei tre delfelta p\u00e5 Mindemyren \u2013 S8, S10 og S20 \u2013 er vel optimistiske og kan bli noko reduserte. I h\u00f8gda oppfattar vi at det kan vere p\u00e5rekneleg med ei eventuell nedjustering av om lag 50 bustadekvivalentar. Dette utgjer i underkant av 1,2 MNOK. ekskl. mva, med tillegg av sj\u00f8lvkostrente og eventuell kostnadsauke, sett til kommunen sin forskotteringsrisiko. N\u00e5r det gjeld L\u00f8bergsall\u00e9en har grunneigarsida opplyst at det blir jobba med konkrete tiltak for \u00e5 l\u00f8yse st\u00f8yproblematikken. Ut fr\u00e5 status i plansaka reknar Bymilj\u00f8etaten det krevjande \u00e5 gjere noko kvalifisert vurdering av risikoen for eventuell reduksjon av bustadekvivalenttalet oppgitt til 146, kor 142 av desse utgjer bustadar. Motsegna gjeld ein del av planomr\u00e5det. Den aktuelle utbyggjaren har dessutan meldt inn at konsekvensen av eit eventuelt endra planframlegg med mindre bygningsmasse, truleg er at einingane blir mindre i storleik samstundes som einingstalet blir oppretthalde. Desse forholda kan tilseie at usikkerheita og forskotteringsrisikoen er noko avgrensa Vi oppfattar uansett at det r\u00e5r ei usikkerheit knytt til dette utbyggingsomr\u00e5det og at det er sannsynleg at bustadekvivalenttalet som er spelt inn vil bli endra. Det konkrete forfallstidspunktet for grunneigarane sitt kontantbidrag avhenger av n\u00e5r dei vel \u00e5 realisere dei respektive utbyggingsprosjekta. I s\u00e5 m\u00e5te gir ikkje dei framforhandla avtalene svar p\u00e5 n\u00e5r kommunen kan vente \u00e5 f\u00e5 heile eller delar av det forskotterte bel\u00f8pet tilbake. Fleire utbyggingsprosjekt er likevel i kj\u00f8mda og vil venteleg medverke til at forskotteringsbel\u00f8pet iallfall vil bli ein del redusert i l\u00f8pet av ein fem\u00e5rsperiode. Bymilj\u00f8etaten vurderer det administrative meirarbeidet som f\u00f8lgje av ei eventuell forskottering som relativt avgrensa. Vi legg difor til grunn at meirarbeidet let seg gjere innanfor dei \u00e5rlege budsjettl\u00f8yvingane til dei kommunale resultateiningane som blir involvert. Gjeldande budsjett og handlings- og \u00f8konomiplan tar ikkje h\u00f8gde for at kommunen skal forskottere eit eventuelt bossnett p\u00e5 Mindemyren. Ei eventuell forskottering krev is\u00e5fall ei s\u00e6rskilt \u00f8konomisk l\u00f8yving. Tilr\u00e5dinga i eit klima- og milj\u00f8perspektiv Etablering av bossnettl\u00f8ysinga for Mindemyren vil innebere anleggsarbeidet med tilh\u00f8yrande klima- og milj\u00f8konsekvensar. Terminaletableringa vil likevel skje i eksisterande fjellhallar, noko vi reknar vil gje avgrensa klima- og milj\u00f8konsekvensar samanlikna med eit anna terminalalternativ eller meir lokalt plasserte renovasjonsl\u00f8ysingar. Eit felles bossnett er ei moderne avfallsl\u00f8ysing som krev avgrensa transport samanlikna med alternative renovasjonsl\u00f8ysingar. Dette er positivt i ei klima- og milj\u00f8perspektiv, og ogs\u00e5 med tanke p\u00e5 bymilj\u00f8et heilt lokalt. Til det siste vil vi ogs\u00e5 nemne at den lukka avfallsl\u00f8ysinga eit bossnett er, gjer at ein legg til rett for \u00e5 avgrense lukt-, st\u00f8y- og flygebossproblematikk \u2013 inkludert potensielle utfordringar knytt til rotter og fuglar mv. Andre potensielle konsekvensar av tilr\u00e5dinga Dei framforhandla avtalene kan medverke til \u00e5 skape ventingar om at Bergen kommune skal medverke til \u00e5 finansiere utbygginga av bossnett og renovasjonsl\u00f8ysingar i andre utbyggingsomr\u00e5de. Bymilj\u00f8etaten si oppfatning er at avtalene ikkje gir kommunen eit slikt ansvar, ei heller at problemstillinga treng aktualisere seg i andre utbyggingsomr\u00e5de. Det siste heng saman at vi legg til grunn at Bergen kommune i planprosessar for samanliknbare transformasjonsomr\u00e5de vil vere medvite p\u00e5 \u00e5 sj\u00e5 til at terminalarealbehovet er ivaretatt, og at ein utformar f\u00f8rem\u00e5lstenlege rekkjef\u00f8lgjekrav. Vidare f\u00f8reset Bymilj\u00f8etaten at ein ikkje vil basere seg p\u00e5 at det kjem eit bossnett i komande planarbeidet, utan at premissane for dette er tilstrekkeleg klargjort. Vidare vil vi ta til orde for \u00e5 utgreie moglegheitene for endringar i nasjonalt og lokalt regelverk, som mogleggjer tilknytingsgebyr og/eller krav om kostnadsbidrag fr\u00e5 aktuelle grunneigarar som inneber tilskot til finansieringa av felles, moderne avfallsl\u00f8ysingar. Tilr\u00e5dinga f\u00f8reset at bossnetterminalen faktiske let seg etablere. Dette inneber at Terminalavtala mellom BIR og grunneigar m\u00e5 bli inng\u00e5tt, og at det vert gitt n\u00f8dvendige l\u00f8yve til \u00e5 realisere terminalen. Per i dag har Plan- og bygningsetaten ved Byggesaksavdelingen gitt rammel\u00f8yve til \u00e5 etablere sj\u00f8lve terminalen, men n\u00f8dvendige r\u00f8yrf\u00f8ringstras\u00e9ar er ikkje avklart og s\u00f8kt om. Bymilj\u00f8etaten si tilr\u00e5ding Gjennomgangen viser at dei framforhandla avtalene ikkje inneber at kommunen si eventuelle forskottering er risikofri i \u00f8konomisk storleik, og heller ikkje med tanke p\u00e5 om faktisk forskottert bel\u00f8p fullt ut vert tilbakebetalt. Dette let seg vanskeleg gjere, fordi investeringskostnaden og den komande utbygging er og m\u00e5 bli tufta p\u00e5 estimat. Bymilj\u00f8etaten si oppfatning er likevel at dei framforhandla avtalene inneber ein akseptabel risiko for Bergen kommune, sett opp mot viktigheita av \u00e5 avklare og l\u00f8yse ei krevjande og viktig problemstilling. L\u00f8ysinga st\u00e5r i dag fram som eit viktig premiss for at Mindemyren skal kunne bli transformert som f\u00f8resett i overskodeleg framtid, noko som er eit spesielt poeng all den tid kollektivdekninga i omr\u00e5det er sv\u00e6rt god. Slik vi ser det har dei involverte partane vore opptatt av og samarbeida om \u00e5 finne ei l\u00f8ysing som let seg gjennomf\u00f8re, innanfor kvar av partane sine respektive rammer. Etter dette tilr\u00e5r Bymilj\u00f8etaten at Bergen kommune godkjenner den framforhandla Hovudavtala og Forskotteringsavtala. Framdriftsaspektet \u2013 Behov for snarleg avklaring Avslutningsvis understrekar Bymilj\u00f8etaten igjen viktigheita av \u00e5 f\u00e5 ei avklaring i denne saka, av omsyn til Mindemyren-utviklinga i seg sj\u00f8lv og sett til ordlyden i avtalane. Avtalene m\u00e5 vere inng\u00e5tt seinast 15.10.2024, for at dei skal tre i kraft. Dette inneber at den som vert gitt eventuell signeringsfullmakt i Bergen kommune m\u00e5 ha signert avtalene innan denne datoen. Kort om ugildskap og signeringa av fagnotatet Bymilj\u00f8etaten sin etatsdirekt\u00f8r har erkl\u00e6rt seg ugild i saka. Det er avklart med BBU at avdelingsleiar for Gjennomf\u00f8ringsavdelingen difor rapporterer direkte til byr\u00e5dsavdelinga i saka. Desse forholda grunngir at fagnotatet er signert av avdelingsleiar og sakshandsamar. Fagetaten si tilr\u00e5ding: 1. Bergen kommune godkjenner dei framforhandla avtalene (vedlagt), slik at eit felles bossnettanlegg p\u00e5 Mindemyren let seg realisere. 2. Fullmakta til signere dei framforhandla avtalene p\u00e5 Bergen kommune sine vegne vert delegert til byr\u00e5d for byutvikling. 3. Bergen kommune tek h\u00f8gde for dei \u00f8konomiske pliktene avtalene medf\u00f8rer for kommunen i samband med komande budsjett- og \u00f8konomiplanarbeid. Med helsing Bymilj\u00f8etaten Geir Haveraaen Solveig Midttun Avdelingsleiar Sakshandsamar Dokumentet er godkjent elektronisk. Vedlegg: - Framforhandla hovudavtale mellom BIR, grunneigarane og Bergen kommune inkl. vedlegg, per 31.5.2024 - Framforhandla forskotteringsavtale mellom BIR og Bergen kommune, per 28.5.2024 "
}