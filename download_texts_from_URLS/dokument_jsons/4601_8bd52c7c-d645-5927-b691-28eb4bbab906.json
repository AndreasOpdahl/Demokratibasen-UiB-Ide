{
  "dokument_id": "8bd52c7c-d645-5927-b691-28eb4bbab906",
  "doc_type": "case_attachment",
  "kommune": 4601,
  "tittel": "Dokument1",
  "url": "https://bergen.kommune.no/politikere-utvalg/api/fil/bk360/10985857/Dokument1",
  "tekst": "Syn og audiopedagogisk tjeneste (SAPT) SAPT er en interkommunal og fylkeskommunal tjeneste i Vestland. Det er eneste i sitt slag i landet og er en klok m\u00e5te \u00e5 organisere f\u00f8rstelinjetjenesten til mennesker som mister synet. Hvem mister synet: R\u00f8ft regnet kan vi si at mellom 200 000 og 300 000 mennesker i Norge har et synstap som er s\u00e5 alvorlig at de kvalifiserer til medlemskap i Norges Blindeforbund. 70% av v\u00e5re medlemmer er over 70 \u00e5r. Det er i hovedsak den eldre befolkningen som taper syn. Da er det sv\u00e6rt viktig at disse f\u00e5r hjelp til \u00e5 mestre en ny hverdag med et varig synstap. Mange eldre presses un\u00f8dvendig ut av arbeidslivet n\u00e5r de mister synet. Da taper vi viktig kompetanse, erfaring og hender i norsk arbeidsliv. Mange eldre som ikke lenger er i yrkesaktiv alder, evner ikke lenger \u00e5 bo i egne hjem p\u00e5 grunn av synstap. Begge disse tingene gir enorme samfunnskostnader som kunne v\u00e6rt unng\u00e5tt hvis de hadde f\u00e5tt rask og riktig synsrehabilitering. Hvorfor er SAPT den beste l\u00f8sningen: Det viktige med SAPT er at tjenesten best\u00e5r av fagfolk, syn- og audiopedagoger, med ekspertise p\u00e5 omr\u00e5dene de yter tjenester til. Dette er sv\u00e6rt viktig og kan p\u00e5 ingen m\u00e5te erstattes av synskontaktordningen som mange andre kommuner har. Synskontakt er ingen lovp\u00e5lagt tjeneste og har heller ikke krav til kompetanse. Derfor vil denne tjenesten v\u00e6re sv\u00e6rt avhengig av individet som har funksjonen. Mange ganger er dette en liten prosentstilling som innehas av ergoterapeut, fysioterapeut, vaktmester eller den som blir pekt p\u00e5. Kompetanse er avgj\u00f8rende for fortsatt god funksjon: SAPT er en mye bedre tjeneste og s\u00f8rger for at alle som mister synet i Vestland fylke, m\u00f8ter kompetente synspedagoger som 1. kartlegger synsnedsettelsen 2. finner optimale l\u00f8sninger for hjelpemidler og rehabilitering 3. samarbeider med NAV, voksenoppl\u00e6ringen og andre instanser for \u00e5 skreddersy rehabiliteringsl\u00f8p 4. har f\u00f8rstelinjetilbud til alle som mister synet uavhengig av diagnose og alder Hva er viktig videre: SAPT er en av de viktigste brikkene i rehabiliteringsl\u00f8pet til mennesker som mister synet. Uten SAPT forsvinner synskompetansen fra f\u00f8rstelinjen. Dette f\u00f8rer igjen til lengre, eller manglende rehabilitering, noe som er sv\u00e6rt kostbart samfunnsmessig og potensielt \u00f8deleggende for individet. Med en aldrende befolkning trenger vi: - \u00e5 styrke tilbudet som SAPT st\u00e5r for - s\u00f8rge for at flere m\u00f8ter kompetanse i hele rehabiliteringskjeden - ansette flere synspedagoger i f\u00f8rstelinjen - s\u00f8rge for at ALLE, uavhengig av alder, f\u00e5r et optimalt rehabiliteringstilbud Mangel p\u00e5 synspedagoger!: Synspedagogene har fagkompetanse som ingen andre yrkesgrupper besitter. Mange av dagens synspedagoger er i ferd med \u00e5 bli pensjonister og det st\u00e5r ingen i k\u00f8 for \u00e5 erstatte dem. Dette har skjedd fordi det ikke finnes nok arbeidsplasser til dem. Ingen tar en lang utdanning hvis de ikke kan ut\u00f8ve faget/yrket etterp\u00e5. I Norge har det v\u00e6rt flere utdanningsinstitusjoner som har tilbudt studium i synspedagogikk. Gj\u00f8r et kort s\u00f8k p\u00e5 Google s\u00e5 vil du se at de aller fleste er nedlagt. N\u00e5 finnes det to igjen, NTNU, og Universitetet i S\u00f8r\u00f8st-Norge, Kongsberg og disse utdanner sv\u00e6rt f\u00e5 folk. Vi vil derfor om f\u00e5 \u00e5r st\u00e5 uten denne spesialkompetansen og det skjer samtidig som vi er i begynnelsen av eldreb\u00f8lgen og vet at aldersrelaterte synsnedsettinger vil \u00f8ke for hvert eneste \u00e5r. Synspedagogene er en sv\u00e6rt viktig faggruppe for optimal rehabilitering etter synstap. Det m\u00e5 derfor skapes arbeidsplasser for synspedagogene. Med flere arbeidsplasser vil h\u00f8yskolene og universitetene kunne ha nok p\u00e5gang av studenter til \u00e5 starte opp igjen utdanningene. Hva b\u00f8r gj\u00f8res i Bergen kommune: Styrk tilbudet til SAPT og optimaliser samarbeidet s\u00e6rlig mellom SAPT og voksenoppl\u00e6ringen. Dette vil bedre synsrehabiliteringstilbudet til bergenserne betraktelig. "
}