{
  "dokument_id": "7a11da03-3d9a-53f3-b75b-9822a92ce8ad",
  "doc_type": "case_attachment",
  "kommune": 4601,
  "tittel": "Fagnotat, datert 02.12.2024.",
  "url": "https://bergen.kommune.no/politikere-utvalg/api/fil/bk360/11639142/Fagnotat-datert-02-12-2024-",
  "tekst": " Plan- og bygningsetaten Til Fagnotat BBU - Seksjon byutvikling (Arbeidssted) V\u00e5r referanse: PLAN-2022/20588-158 Saksbehandler: Marianne Grytten Dato: 02.12.2024 Fra Plan- og bygningsetaten Forslag til detaljregulering anbefales vedtatt \u00c5rstad, Gnr. 160, Bnr. 524 mfl., Slettemarken sykehjem, Reguleringsplan, Arealplan-ID 66420000 Om planforslaget Henning Larsen AS foresl\u00e5r p\u00e5 vegne av Bergen kommune ved Etat for Utbygging detaljregulering for et omr\u00e5de p\u00e5 Slettemarken i \u00c5rstad bydel. Form\u00e5let er \u00e5 \u00f8ke sykehjemskapasiteten fra 30 til 100 plasser gjennom \u00e5 bygge et nytt sykehjem med inntil 100 plasser som erstatning for dagens sykehjem og omsorgsboliger. Planomr\u00e5det ligger nord-\u00f8st for Tveitevannet og nord for Sletten senter. Atkomst er via Adolph Bergs vei i s\u00f8r og fra Birkeveien i nord. Figur 1: Planomr\u00e5det ligger nord for Sletten senter og Tveitevannet i \u00c5rstad bydel og innbefatter deler av Slettemarken. Planomr\u00e5det ligger i et historisk kulturmilj\u00f8. Postadresse: Telefon: 55566310 Postboks 7700, E-post: postmottak.planogbygg@bergen.kommune.no 5020 BERGEN Kontoradresse: Internett: www.bergen.kommune.no Johannes Bruns gate 12, 5008 BERGEN Planomr\u00e5det ligger i sin helhet i hensynssone kulturmilj\u00f8 H570_3 Land\u00e5s, H820_4 omforming Slettebakken og i BY2 i kommuneplanens arealdel. Omr\u00e5det ligger ogs\u00e5 innenfor gul sone for luftkvalitet. Alle bygninger innenfor hovedform\u00e5let er planlagt revet, mens tilliggende boligomr\u00e5der reguleres til dagens bruk. Eksisterende sykehjem og omsorgsboliger er vurdert gjenbrukt, men bygget vil ikke kunne transformeres p\u00e5 en slik m\u00e5te at det m\u00f8ter dagens krav og behov. Planforslaget omfattes ikke av forskrift om konsekvensutredninger. Se planbeskrivelsen med vedlegg for utfyllende opplysninger. Planprosess og medvirkning Merknader og uttalelser ved offentlig ettersyn Planforslaget ble sendt p\u00e5 h\u00f8ring og lagt ut til offentlig ettersyn 05.05.2023. H\u00f8ringsfristen var 20.06.2023. Det kom inn 14 private merknader og 13 uttalelser fra h\u00f8ringsinstanser. Disse er oppsummert og kommentert av forslagsstiller i merknads- og endringsskjema datert 12.11.2024. Materialet er gjennomg\u00e5tt og vurderes som dekkende for denne saken. I uttalelsene og merknadene blir det i hovedtrekk pekt p\u00e5 f\u00f8lgende fra private: \u2022 Naboer i nord \u00f8nsker skjerming fra sti som g\u00e5r fra Adolph Bergs vei til gangveg i vest. \u2022 Viktig at gangveg gjennom Slettemarken og akebakke i nordre del bevares. \u2022 Uro om trafikktryggheten til barn og unge ivaretas i tilstrekkelig grad. \u2022 Naboer oppfatter ny bebyggelse som dominerende og lite tilpasset omgivelsene med tanke p\u00e5 volum og byggeh\u00f8yder. \u00d8nsker at siktlinjer ivaretas, og at solforholdene ikke forringes. Mener utforming bryter med b\u00e5de kulturmilj\u00f8 og arkitekturstrategi. \u2022 Det vurderes som viktig at det nye sykehjemmet innlemmes p\u00e5 en god m\u00e5te i n\u00e6rmilj\u00f8et og at skjulesteder for handel av ulovlige rusmidler unng\u00e5s. \u2022 Naboer opplever i liten grad at det har v\u00e6rt en god medvirkningsprosess. I uttalelsene og merknadene blir det i hovedtrekk pekt p\u00e5 f\u00f8lgende fra h\u00f8ringsinstanser: \u2022 Statsforvalteren er positiv til at det bygges sykehjem. Helsevernetaten vurderer at det er viktig \u00e5 skjerme beboerne ved sykehjemmet. \u2022 Helsevernetaten, Byantikvaren, Bymilj\u00f8etaten og Statsforvalteren peker p\u00e5 at det er uheldig at parkareal nedbygges og er kritisk til at omlegging av gang- og sykkelvei i parken g\u00e5r ut over parkareal. \u2022 Statsforvalteren og Barn og unges representant vurderer at utbygging vil p\u00e5virke areal viktig for barn og unge, og at det g\u00e5r p\u00e5 bekostning av lek og opphold. Barn og unges representant peker p\u00e5 sikring av trygg ferdsel i anleggsfase. \u2022 Byantikvaren ber om at nytt bygg m\u00e5 tilpasses kulturmilj\u00f8et og inneha gode varige materialkvaliteter som m\u00e5 sikres i bestemmelser og formingsveileder. Etterlyser bedre illustrasjoner som viser h\u00f8ydeforskjell mellom nybygg og bebyggelse i \u00f8st. \u2022 Byarkitekten er positiv til hovedgrepet i planforslaget og vurderer at prosjektet fremst\u00e5r som godt tilpasset situasjonen og omkringliggende bygningsmilj\u00f8, men peker p\u00e5 potensial i mellomfl\u00f8y for bedre integrasjon med parken. Saksnummer PLAN-2022/20588 Side 2 av 17 \u2022 Statens vegvesen presiserer at o_GS3 er en gang- og sykkelvei med tillatt kj\u00f8ring til spesifikke eiendommer. Trygg og attraktiv sykkelvei m\u00e5 veie s\u00e6rdeles tungt der dette er en del av prioritert sykkelnett i kommunens sykkelstrategi. Bymilj\u00f8etaten ber om at det gj\u00f8res rede for renovasjonsl\u00f8sning og snumulighet for eiendommer som har tilkomst via o_GS3. \u2022 Vestland fylkeskommune \u00f8nsker samsvar mellom mobilitetsplan og bestemmelser slik at m\u00e5l i mobilitetsplan oppn\u00e5s. \u2022 Bymilj\u00f8etaten vurderer ellers at bevaringsverdige tr\u00e6r skal inkluderes i plangrunnlaget, og at bevaringsverdige tr\u00e6r utenfor o_HOM skal sikres med hensynssone i plankart med tilh\u00f8rende bestemmelser. Endringer etter offentlig ettersyn Endringene som er foretatt etter offentlig ettersyn, kommer frem av merknads- og endringsskjema datert 12.11.2024. Det er gjort f\u00e5 justeringer av planforslaget som l\u00e5 til offentlig ettersyn, men noen merknader har f\u00f8rt til mindre justeringer. Kort oppsummert inneb\u00e6rer endringene: \u2022 Opphold i gangsti o_GG5 utg\u00e5r og form\u00e5let erstattes av bestemmelsesomr\u00e5de #2 som sikrer tverrforbindelse. Slik legges det kun til rette for gjennomgang og ikke opphold. Skjerming mellom \u00f8konomig\u00e5rd og bebyggelse i nord sikres. \u2022 Det skal utarbeides en tiltaksplan for byggeperioden. \u2022 Det er utarbeidet en treplantingsplan som en del av formingsveileder. \u2022 Illustrasjonsplan er utvidet. I fagnotat til f\u00f8rstegangsbehandling stilte Plan- og bygningsetaten (PBE) krav til at det m\u00e5tte arbeides videre med private uteoppholdsareal, plangrep/utforming av bygning og \u00f8konomig\u00e5rd i nord, samt at illustrasjonsplan m\u00e5tte innbefatte hele planomr\u00e5det. Illustrasjonsplan er utvidet. Det er gjort mindre justeringer i \u00f8konomig\u00e5rd, og uteoppholdsareal er mer definert. Ellers er planforslaget i stor grad likt som det var til offentlig ettersyn. Medvirkning Medvirkningen har prim\u00e6rt v\u00e6rt mellom kommunale etater. Ogs\u00e5 ansatte og p\u00e5r\u00f8rende ved Slettemarken sykehjem har v\u00e6rt invitert med i prosessen. Naboer opplever i liten grad \u00e5 ha v\u00e6rt inkludert i planarbeidet og har \u00f8nsket mer delaktighet enn den det har v\u00e6rt tilrettelagt for gjennom informasjonsm\u00f8ter. Ved offentlig ettersyn kom det mange reaksjoner fra naboer som gjelder dimensjoner p\u00e5 det nye bygget. Ogs\u00e5 Byantikvaren har etterlyst en klargj\u00f8ring av m\u00f8tet med nabobebyggelsen, og flere h\u00f8ringsinstanser peker p\u00e5 at det er uheldig at prosjektet tar areal av selve Slettemarken. Forslagsstiller har sett p\u00e5 muligheten for \u00e5 flytte p\u00e5 deler av volumet for \u00e5 kunne f\u00e5 en bedre overgang mot sm\u00e5husbebyggelsen. I etasjestudien er en del av fjerde etasje fra \u00f8stre lamell langs Adolph Bergs vei flyttet til vestre lamell som vender ut mot parken. Dette ville imidlertid ha forringet forhold for dagslys for beboerrom som vender ut mot mellomrommet mellom lamellene og er derfor ikke anbefalt \u00e5 g\u00e5 videre med. Visuelt ble ogs\u00e5 fjernvirkning og opplevelse fra parken vurdert som d\u00e5rligere. Saksnummer PLAN-2022/20588 Side 3 av 17 Vurdering av planforslaget Plan- og bygningsetaten kommenterer sakens sentrale problemstillinger. \u00d8vrige tema anses som tilfredsstillende l\u00f8st og belyst. Vi slutter oss til hovedform\u00e5let Helse- og omsorgsinstitusjon \u2013 o_HOM - og det planfaglige grepet i planforslaget. Forslaget til detaljregulering vurderes \u00e5 v\u00e6re tilfredsstillende og anbefales vedtatt. Plangrep og kulturmilj\u00f8: Plangrepet er s\u00f8kt utarbeidet med hensyn til omr\u00e5dets kulturminnef\u00f8ringer om \u00e5 ivareta str\u00f8kskarakteren. Tilpasningen er l\u00f8st ved at hovedstrukturen som best\u00e5r av ett st\u00f8rre bygg, er utformet som tre lameller med saltak som bindes sammen av ett sentralt tverrg\u00e5ende mellombygg. Bredden p\u00e5 lameller i nybygg er tilpasset dagens krav til utforming av sykehjem og er derfor bredere enn bygg ellers i omr\u00e5det. P\u00e5 \u00f8verste plan er gavlveggene i lamellene dimensjonert smalere i endene slik at vinkel og bredde p\u00e5 tak blir lik vinkel og bredde p\u00e5 andre tak i omr\u00e5det. Prinsippet er vist i formingsveilederen. Slik harmonerer lamellene visuelt bedre med omkringliggende boligbebyggelse. Nytt bygg vil imidlertid i st\u00f8rre grad enn eksisterende bygg dominere opp imot nabobebyggelse i \u00f8st. Figur 2: Fasade sett fra \u00f8st. Bygningskroppen langs Adolph Bergs vei brytes opp av ett mellombygg. Mellombygget knyttes sammen med lamell i vest mot Slettemarken. Mellom de to s\u00f8rlige lamellene er det en hage som skal gjerdes inn. Illustrasjon: Henning Larsen/Link Arkitektur. For \u00e5 dempe det dominerende utrykket er det jobbet med oppbrudd av fasaden. I \u00f8st, langs Adolph Bergs vei, fremst\u00e5r bygget som to langsg\u00e5ende lameller da bygget spaltes opp av et mellombygg. Hovedinngangen er plassert i denne spalten, og det legges opp til en aktiv fasade mot gaten med mye bruk av glass. Det er planlagt kaf\u00e9 i deler av f\u00f8rste etasje med store vinduer ut mot Adolph Bergs vei. Lamell som vender ut imot parken i vest er en etasje lavere enn lamell i \u00f8st. I nord-vestre hj\u00f8rne av bygget er det \u00f8konomig\u00e5rd med varelevering Saksnummer PLAN-2022/20588 Side 4 av 17 og nedkj\u00f8ring til parkeringskjeller. Det planlegges for funksjoner som fris\u00f8r, tannpleie og fotpleie p\u00e5 grunnplan i mellombygget. Dimensjonering og forhold til nabobebyggelse: I ny situasjon vil den samlede bygningsmassen bli vesentlig st\u00f8rre enn dagens og vil strekke seg helt ut mot tomtegrensen i vest. Nabotomt i nord \u2013 \u00abTelenortomten\u00bb (Adolph Bergs vei 27) \u2013 tas ogs\u00e5 i bruk for \u00e5 kunne gi plass til nybygget. I tillegg til ett stort fotavtrykk vil nybygget ogs\u00e5 v\u00e6re h\u00f8yere enn eksisterende bygg. Det er nye krav til etasjeh\u00f8yder, og sammenlignet med eksisterende bygg vil h\u00f8yden i hver etasje \u00f8ke med omtrent en meter. Sol-/skygge studien viser at dette p\u00e5virker forhold p\u00e5 uteoppholdsareal for de private eiendommene i \u00f8st. Etablering av nye sykehjemsplasser vektes i dette tilfellet som det prioriterte behovet. I vest vender bygget seg ut mot Slettemarken og ligger delvis bak en skogkledd forh\u00f8yning i terrenget. Lamellene trappes opp fra tre etasjer i vest til fire etasjer i \u00f8st, og de ulike h\u00f8ydene er lesbare fra avstand. Sett fra Fager\u00e5sen, Hagerups vei og Slettemarken har skalaen p\u00e5 bygget mindre betydning og vil spille greit sammen med boligblokkene i s\u00f8r. Figur 3: Bygning sett fra vest. Lamell som vender ut mot Slettemarken er en etasje lavere lamell i \u00f8st mye grunnet hensyn til lysforhold. I nord vises mellombygget her illustrert i gr\u00f8nt som grenser ut mot \u00f8konomig\u00e5rden med nedkj\u00f8ring til parkeringskjeller. S\u00f8r for lamellene ligger boligblokker og en vernet sveitservilla. Gang- og sykkelveien o_GS3 g\u00e5r mellom sykehjemmet og boligomr\u00e5det. Det ligger en lekeplass nord for boligblokk vendt ut mot parken. Illustrasjon: Henning Larsen/Link Arkitektur. \u00d8konomig\u00e5rd, sti i nord og sosiale utfordringer: I dagens situasjon g\u00e5r det en gangvei p\u00e5 tvers mellom Telenorbygget og sykehjemmet. Denne er planlagt erstattet av en ny gangforbindelse langs \u00f8konomig\u00e5rden helt nord i planomr\u00e5det. I \u00f8konomig\u00e5rden er det nedkj\u00f8ring til parkeringskjeller, trafo, varelevering/logistikk, renovasjon samt inngang til b\u00e5rerom. Saksnummer PLAN-2022/20588 Side 5 av 17 Figur 4: Sykehjemmet er her sett fra nord mot s\u00f8r. \u00d8konomig\u00e5rden med nedkj\u00f8ring til parkeringskjeller er n\u00e6rmest uten vinduer ut mot g\u00e5rdsrommet. Uteoppholdsareal p\u00e5 takterrassen ligger tett p\u00e5 stien som g\u00e5r forbi. Takvindu p\u00e5 terrassen er for \u00e5 slippe lys ned i b\u00e5rerom, Illustrasjon: Henning Larsen/Link Arkitektur. I dagens situasjon er det avdekket at det foreg\u00e5r u\u00f8nsket aktivitet med kj\u00f8p og salg av ulovlige rusmidler i ett s\u00f8kk langs eksisterende gangvei i nord. Dette skaper utrygghet for beboere, ansatte og n\u00e6rmilj\u00f8et, og det har v\u00e6rt \u00f8nskelig at nye arealer utformes p\u00e5 en slik m\u00e5te at aktiviteten ikke fortsetter. Dette for \u00e5 unng\u00e5 at \u00f8konomig\u00e5rden skal bli et attraktivt sted for u\u00f8nsket aktivitet. For \u00e5 sikre trygghet for g\u00e5ende langs stien, er det viktig at det er en balanse mellom skjerming og sosial kontroll. Stien brukes ogs\u00e5 som skolevei if\u00f8lge registreringer fra Barnetr\u00e5kk fra 2009. Sosial kontroll kan oppn\u00e5s ved \u00e5 aktivere uteomr\u00e5dene rundt hele bygget samt \u00e5 s\u00f8rge for at det er utsyn og aktivitet innenfor fasadene. Saksnummer PLAN-2022/20588 Side 6 av 17 Figur 5: \u00d8konomig\u00e5rden med nedkj\u00f8ring til parkeringskjeller og sykkelparkering. Det er et kontor p\u00e5 hj\u00f8rnet, men ellers er det ikke visuell kontakt mellom inne og ute i g\u00e5rden. Illustrasjon: Henning Larsen/Link Arkitektur. Til offentlig ettersyn var den nye forbindelsen i nord planlagt som trapp med form\u00e5let gangvei, o_GG5, med mulighet for opphold. Etter innspill fra private eiendommer i nord er stien planlagt som en gjennomfarts\u00e5re uten naturlige oppholdsmuligheter. Gangvei erstattes av bestemmelsesomr\u00e5de #2. Naboer har ogs\u00e5 bedt om skjerming fra utsyn og innsyn mot sti og \u00f8konomig\u00e5rden. Dette er l\u00f8st gjennom beplantning langs stien og p\u00e5 tak i \u00f8konomig\u00e5rden. PBE vurderer at \u00f8konomig\u00e5rden planlegges som sykehjemmets bakside. Det planlegges for aktivitet som kan skape litt st\u00f8y, for eksempel ved henting av renovasjon, og det planlegges for inngang til b\u00e5rerom her. Det har bevisst v\u00e6rt planlagt at det ikke skal v\u00e6re vinduer fra bygget og ut mot g\u00e5rden. Dette for \u00e5 skjerme - men det gir igjen manglende sosial kontroll. PBE er kritisk til utformingen og vurderer at \u00f8konomig\u00e5rden kan oppfattes som et sted der skjulte handlinger kan foreg\u00e5. Dette kan ogs\u00e5 f\u00e5 en uheldig virkning p\u00e5 trygghet langs gangforbindelse i nord. Det b\u00f8r heller ikke utelukkes at hverdagslige hendelser med funksjonsomr\u00e5de lagt til \u00f8konomig\u00e5rden vil kunne ha en verdi for beboere \u00e5 f\u00f8lge med p\u00e5. Det b\u00f8r jobbes videre med dette i prosjekteringsfasen frem mot innsending av s\u00f8knad om byggetillatelse. For eksempel vil vinduer fra rom som trenger skjerming, kunne plasseres h\u00f8yt p\u00e5 veggen, og dette vil kunne avhjelpe situasjonen noe. Uteoppholdsareal: Sykehjemmet planlegges med flere soner for uteoppholdsareal der uteoppholdsareal knyttet til avdelingene anses som private. P\u00e5 bakkeplan mellom lamellene er det planlagt en halvprivat sone med sansehage som skal utformes med tanke p\u00e5 personer som har demens. Saksnummer PLAN-2022/20588 Side 7 av 17 Denne skal gjerdes inn. I formingsveilederen beskrives det hvordan vegetasjon og materialitet skal brukes med bevissthet for \u00e5 gi beboere en sanselig opplevelse. Private terrasser planlegges med utsyn mot sansehagen. Figur 6: Uteoppholdsareal er planlagt i flere soner med ulik grad av skjerming og interaksjon. Illustrasjon: Henning Larsen/Link Arkitektur. Innenfor det halvprivate omr\u00e5det helt i s\u00f8r legges det til rette for aktivitet og rundl\u00f8ype for beboere. Arealet utenfor inngjerdingen defineres som en halvoffentlig sone/gr\u00f8nn skjerming. Denne sonen er i utgangspunktet et areal med beplantning for skjerming og regnbed, men det planlegges for innslag av elementer som vil kunne stimulere barn til aktivitet n\u00e5r de passerer samt mulighet for \u00e5 kunne sette seg ned. Eksempler p\u00e5 hvordan dette kan gj\u00f8res, er vist i formingsveilederen. Slik vil det kunne bli noe visuell kontakt mellom beboere som er i den aktive delen av sansehagen, og n\u00e6rmilj\u00f8et. PBE vurderer at selv om dette er gode grep og at sansehagen er planlagt med gode kvaliteter, s\u00e5 ligger det et uutl\u00f8st potensial i \u00e5 se synergier i det halvoffentlige eller offentlige uteoppholdsarealet til det beste b\u00e5de for b\u00e5de n\u00e6rmilj\u00f8et og institusjonen. Dette gjelder ogs\u00e5 for uteoppholdsareal p\u00e5 vestsiden av bygget der uteomr\u00e5det er plassert p\u00e5 takterrasse over byggets hovedplan. Her er det planlagt for sitteplasser, men takvindu ned mot b\u00e5rerom begrenser bruken. Barn og unges interesser og det aldersvennlige samfunnet Bergen kommune \u00f8nsker \u00e5 v\u00e6re en eldrevennlig kommune i tr\u00e5d med intensjonen i stortingsmelding Leve hele livet (Meld. St. 15) der eldre ansvarliggj\u00f8res for egen alderdom og ses p\u00e5 som en ressurs for samfunnet. N\u00e6rmilj\u00f8et vurderes som en viktig arena for deltakelse og frivillighet der innsats vil gagne b\u00e5de samfunnet som helhet og den enkelte. I forbindelse med utarbeiding av planforslaget er det brukt barnetr\u00e5kkregistreringer fra 2009. Her er Slettemarken sykehjem registrert som ett sted barn verdsetter og har et forhold til. Sti i nord er registrert som skolevei, mens hele omr\u00e5det med dagens sykehjem, sveitservillaen og blokkene i s\u00f8r er registrert som et omr\u00e5de som b\u00f8r forbedres. Gjennom merknader kommer det ogs\u00e5 frem at det er en akebakke i parken som er \u00f8nsket ivaretatt. Tiltakets fotavtrykk gj\u00f8r at noe parkareal omdisponeres, men dette p\u00e5virker ikke areal brukt til akebakke. Hensynet til barn og unge ivaretas i s\u00e5 m\u00e5te. Planomr\u00e5det ligger innenfor levek\u00e5rssone med st\u00f8rst fraflytting av barn. \u00c5rsaker til fraflytting kan for eksempel v\u00e6re st\u00f8rrelse p\u00e5 boliger eller bomilj\u00f8 generelt, tilgang til friomr\u00e5der og Saksnummer PLAN-2022/20588 Side 8 av 17 andre n\u00e6rmilj\u00f8kvaliteter. Konsekvensen av fraflytting kan v\u00e6re p\u00e5virkning av muligheten for et stabilt sosialt milj\u00f8, utvikling av gode nabolag og stabilt oppvekstmilj\u00f8. I f\u00f8lge KPA2018 skal det innenfor de ti sonene med h\u00f8yest barneutflytting legges spesiell vekt p\u00e5 gode kvaliteter for barnefamilier. Figur 7: Prinsippskisse for uteoppholdsareal. Gangforbindelsen i nord erstattes, \u00f8konomig\u00e5rden eller stien kan tenkes \u00e5 tiltrekke seg ulovlig aktivitet grunnet manglende sosial kontroll. Dette vil kunne p\u00e5virke f\u00f8lt trygghet p\u00e5 gangsti negativt. Illustrasjon: Henning Larsen/Link Arkitektur. P\u00e5 gateplan er sykehjemmet planlagt med kaf\u00e9 med store vindus\u00e5pninger mot gaten. Dette medvirker til positiv aktivitet p\u00e5 gateplan i \u00f8st samtidig som kafeen og flerbruksrom blir et tilskudd for nabolaget. Det er ogs\u00e5 positivt at det langs gang- og sykkelvei i s\u00f8r skal tilrettelegges for elementer som kan aktivisere forbipasserende barn, og at det skal settes opp benker for opphold. Utover dette er det likevel i liten grad lagt til rette for m\u00f8te mellom nabolaget og beboere utend\u00f8rs, eller gjort s\u00e6rskilte grep som ivaretar interessene til barn og unge. Det ligger et uutnyttet potensial i dette prosjektet gjennom \u00e5 se det i sammenheng med stien i vest og lekeplass s\u00f8r-vest for sykehjemmet - og kanskje ogs\u00e5 med den vernede sveitservillaen som ligger i s\u00f8r-\u00f8st mellom sykehjemmet og boligblokkene. Lekeplassen fungerer i dag som fordr\u00f8yningsareal for overvann og vil oversv\u00f8mmes ved ekstremv\u00e6r. PBE har utfordret forslagstiller p\u00e5 \u00e5 forbedre forholdene ved lekeplassen og samtidig se arealet i sammenheng med arealet ellers s\u00f8r for sykehjemmet. Gjennom merknader har det for eksempel kommet frem at omr\u00e5det rundt sveitservillaen oppfattes som et uskj\u00f8ttet areal. Saksnummer PLAN-2022/20588 Side 9 av 17 Ogs\u00e5 p\u00e5 uteomr\u00e5det p\u00e5 takterrasse i vest vil skillet mellom offentlig og privat tydeliggj\u00f8res gjennom beplantning mellom dekket p\u00e5 takterrassen og langsg\u00e5ende sti. If\u00f8lge illustrasjonsplan er det planlagt for opphold med sitteplasser p\u00e5 takterrassen, men takvindu ned mot b\u00e5rerom vil begrense bruken. I tillegg er inngangen herfra ikke intuitivt knyttet sammen med offentlige funksjoner p\u00e5 grunnplan, og inngangen blir slik privat for sykehjemmet. Uteomr\u00e5det i vest kunne ha v\u00e6rt mer inviterende, og det tverrg\u00e5ende mellombygget kunne ha knyttet sammen Adolph Bergs vei og parken med en innvendig \u00abgate\u00bb med en semi- offentlig karakter. Institusjoner som \u00e5pner seg mot lokalsamfunnet ellers er et konsept som er brukt i utforming av demenslandsbyer nasjonalt og internasjonalt de senere \u00e5r. For eksempel er Landsbytorget ved demenslandsbyen Carpe Diem i B\u00e6rum planlagt som \u00e5pent for offentligheten. Et aktivt uteomr\u00e5de i vest ville kunne ha bedret den sosiale kontrollen over \u00f8konomig\u00e5rden og stien i nord, hvilket v\u00e6rt i alles interesse. Interessene til barn og unge kunne ha v\u00e6rt bedre ivaretatt gjennom tiltak for forbedring av lekeplassen og gjennom \u00e5 ha utnyttet potensialet i arealet s\u00f8r for sykehjemmet til \u00e5 bli til et m\u00f8tepunkt og en attraksjon. Med aktivitet i nord-vest ville stien i nord ha hatt en \u00f8kt sosial kontroll der ferdsel ville ha kjentes tryggere b\u00e5de for store og sm\u00e5. Potensial i tilfeldige m\u00f8ter med nabolaget som en kvalitet og ressurs inn i omsorgen er i liten grad sett. Vi oppfordrer forslagsstiller til \u00e5 se n\u00e6rmere p\u00e5 disse problemstillingene i prosessen frem mot s\u00f8knad om byggetillatelse. Gangveier/infrastruktur for g\u00e5ende/syklister Slettemarken sykehjem ligger plassert i et nettverk av gangstier og sykkelveier, og det vurderes som viktig at disse forbindelsene ivaretas p\u00e5 en god m\u00e5te. Gangforbindelse i nord ivaretas gjennom bestemmelsesomr\u00e5de #2, og langsg\u00e5ende forbindelse i vest fremkommer av illustrasjonsplan. Det har v\u00e6rt mye diskusjon om sistnevnte forbindelse da den legges noe om grunnet prosjektets fotavtrykk. Forbindelsen er skubbet vestover og tar med det areal fra parken Slettemarken. Figur 8: Det nye sykehjemmet tar i bruk noe parkareal. Grunnplan vil v\u00e6re noe nedsenket i terrenget og planlegges med markterrasse her. Illustrasjon: Henning Larsen/Link Arkitektur. Det er gjort rede for valg av l\u00f8sning i notatet \u00abFager\u00e5shjemmet \u2013 Alternativer for gangvei gjennom Fager\u00e5sen\u00bb. PBE slutter seg til konklusjonen i notatet som anbefaler l\u00f8sning der Saksnummer PLAN-2022/20588 Side 10 av 17 gangveien flyttes. En gr\u00e5or og en plantanl\u00f8nn felles og erstattes med en b\u00f8k. Skogen p\u00e5 den n\u00e6rliggende h\u00f8yden i nord best\u00e5r ogs\u00e5 av b\u00f8ketr\u00e6r. Illustrasjonsplanen viser at det skal plantes buskvekster mellom gangveien og sykehjemmet. Grepet ivaretar terrengh\u00e5ndtering, overvannsh\u00e5ndtering, skjerming mellom sykehjem og park samtidig som det gir beboerrom gr\u00f8nne kvaliteter i utsyn mot vest. Samlet sett vil den visuelle kvaliteten i omr\u00e5det bli hevet. Etablering av sykkelvei gjennom Slettemarken og ut p\u00e5 Adolph Bergs vei \u2013 o_GS3 - er i tr\u00e5d med Bergen kommunes sykkelstrategi. Det er imidlertid uheldig at kj\u00f8ret\u00f8y for renovasjon til boligblokk i Adolph Bergs vei ogs\u00e5 benytter gang- og sykkelveien som adkomst. Det er uklart hvordan BIR stiller seg til dette da l\u00f8sningen ikke er gjort rede for i en renovasjonsteknisk plan siden dette planforslaget prim\u00e6rt dreier seg om \u00e5 etablere et nytt sykehjem. Det fremkommer heller ikke av plandokumentene at BIR har blitt kontaktet for r\u00e5dgivning i l\u00f8pet av prosessen. Figur 9: Sporing av renovasjonskj\u00f8ret\u00f8y til felt o_BB. Illustrasjon: Multiconsult. BME ba i sin merknad ved offentlig ettersyn om en sporingskurve, samt at adkomst ikke m\u00e5tte komme i konflikt med gang- og sykkelvei. BME stiller seg negativ til foreliggende l\u00f8sning. PBE er prinsipielt enig i at renovasjonskj\u00f8ret\u00f8y ikke b\u00f8r benytte deler av sykkelnettverket i byen til man\u00f8vrering. L\u00f8sning med \u00e5 flytte renovasjonspunkt burde ha v\u00e6rt sett mer p\u00e5 i l\u00f8pet av planprosessen. Her utpeker eksisterende parkeringsplass langs Adolph Bergs vei seg som en sv\u00e6rt aktuell mulighet. Ved grunnerverv av sveitservillaen som ligger mellom sykehjemmet og boligblokkene, ville ogs\u00e5 andre muligheter kunne ha \u00e5pnet seg. PBE vektlegger at det gjennomf\u00f8res tiltak for \u00e5 gj\u00f8re situasjonen tryggere for barn og unge og myke trafikanter. Lekeplassen som ligger like s\u00f8r for o_GS3, knyttes sammen med gang- og sykkelvegen gjennom en sti (vist i gr\u00f8nt i illustrasjon i figur 10). Syklister som benytter sykkelveien fra vest over Slettemarken og inn mot o_GS3 vil kunne komme inn med noe fart mellom sykehjemmet og boligblokkene. Dette vil kunne komme i konflikt med barn som benytter omr\u00e5det til lek. Skadepotensialet i eventuelle sammenst\u00f8t mellom myke trafikanter Saksnummer PLAN-2022/20588 Side 11 av 17 som kommer inn i stor fart fra vest og lastebil kan v\u00e6re alvorlig. I notat datert 07.11.2024 foresl\u00e5s derfor tiltak for \u00e5 redusere farten for syklister inn i omr\u00e5det basert p\u00e5 l\u00f8sningsforslag nevnt i h\u00e5ndbok V122. Tiltakene som foresl\u00e5s, er bruk av rumlestriper eller bom. Figur 10: Forslag til fartsreduserende tiltak. Illustrasjon: Multiconsult. PBE vurderer at bom vil v\u00e6re det mest effektive virkemiddelet for \u00e5 gj\u00f8re syklister og andre p\u00e5 hjul oppmerksom p\u00e5 at farten m\u00e5 reduseres. En bom vil ogs\u00e5 gi brukere av lekeplassen og omr\u00e5det s\u00f8r for sykehjemmet beskyttelse fra gjennomfarten. En roligere karakter p\u00e5 dette strekket vil kunne gi brukskvaliteter som byrom. Samtidig kan bom v\u00e6re problematisk og utl\u00f8se ulykker i seg selv, s\u00e5 selv om rumlestriper har vist seg mindre effektive, m\u00e5 det vurderes om dette kan v\u00e6re det beste virkemiddelet i dette tilfellet. Ideelt sett burde renovasjonspunktet for boligblokkene v\u00e6rt flyttet. Ved offentlig ettersyn ba Statens vegvesen om sikring ved at aktuell strekning skiltes med kun kj\u00f8ring til eiendommene. Forslagstiller har en plan for skilting, men skilting kan ikke sikres gjennom bestemmelsene i en reguleringsplan. F\u00f8lger av omlegging av VA Etter offentlig ettersyn er det gjort nye oppdagelser i eksisterende VA-nett som f\u00e5r f\u00f8lger for hvordan VA planlegges i den videre prosessen. Flomvei i hele omr\u00e5det m\u00e5 sikres. Berg i dagen i s\u00f8rlige del av sykehjemmet m\u00e5 sprenges bort b\u00e5de p\u00e5 grunn av etablering av kulvert samt grunnet etablering av kjelleretasje. VA-tras\u00e9 er vurdert til \u00e5 ikke kunne ligge i gang- og sykkelvei o_GS3. Det er utarbeidet et tilleggsnotat til VA-rammeplan der det gj\u00f8res rede for to alternative l\u00f8sninger for omlegging av overvannskulverten. Bergen Vann (BV) anser dette notatet som et supplement til VA-rammeplanen og bekrefter at endringene ikke vil f\u00f8re til behov for \u00e5 endre VA-rammeplanen. BV anbefaler i uttalen en melloml\u00f8sning mellom alternativene som foresl\u00e5s i ny uttale. PBE forutsetter at endelig l\u00f8sning avklares i prosessen frem mot s\u00f8knad om byggetillatelse. Gr\u00f8ntfaglige hensyn og vurdering etter naturmangfoldloven (nml) \u00a7\u00a7 8-12 Planomr\u00e5det er i stor grad utbygd, og det er ikke registrert verneverdier med hensyn til naturmangfold. Gr\u00f8ntarealet vest for sykehjemmet er registrert som uproduktiv skog og jorddekt fastmark. Slettemarken er registrert som et sv\u00e6rt viktig friluftsomr\u00e5de. Gjennom prosessen har det v\u00e6rt vektlagt at tr\u00e6r i st\u00f8rst mulig grad skal ivaretas, eller eventuelt flyttes/erstattes. Tr\u00e6r bidrar til \u00e5 ta opp vann fra grunnen, de er viktige milj\u00f8skapende objekter for n\u00e6rmilj\u00f8et, og de er habitat for r\u00f8dlistede fuglearter i omr\u00e5det. Saksnummer PLAN-2022/20588 Side 12 av 17 Figur 11: Treplantingsplanen er en del av formingsveilederen. Gr\u00f8nne punkter viser nye tr\u00e6r. R\u00f8de punkter viser tr\u00e6r som felles. Illustrasjon: Link Arkitektur. Det har v\u00e6rt \u00f8nskelig \u00e5 bevare eksisterende terreng og vegetasjon s\u00f8r for sykehjemmet. Som f\u00f8lge av omlegging av vann- og avl\u00f8psledninger vil en gr\u00f8nn kolle i s\u00f8renden mellom lamellene ved dagens sykehjem sprenges ut. F\u00f8lgelig forsvinner ogs\u00e5 tr\u00e6rne som st\u00e5r her i dag. Tr\u00e6r er i stor grad allerede flyttet fra stedet. En veiledende treplantingsplan for erstatning av tr\u00e6r er integrert i formingsveilederen. Vurdering av arborist og notat \u00abFager\u00e5shjemmet \u2013 Alternativer for gangvei gjennom Fager\u00e5sen\u00bb datert 20.02.2024 ligger til grunn for valgt treplantingsstrategi. PBE vurderer at dette er en viktig del av planforslaget. P\u00e5 Slettemarken er det registrert r\u00f8dlistearter; st\u00e6r (NT) og fiskem\u00e5ke (VU), som begge er n\u00e6r truede arter. Helt nord i planomr\u00e5det er det registrert tyrkerdue. Hos Norsk institutt for bio\u00f8konomi (NIBIO) er det registrert observasjoner av vandrefalk, gr\u00e5sisik, polarsisik, bj\u00f8rkefink og gr\u00e5trost i planomr\u00e5det. Dette er alle arter med stor forvaltningsinteresse (ansvarsarter). Planomr\u00e5det er ikke registrert i Milj\u00f8direktoratet sin grunnforurensningsdatabase, men er registrert i Bergen kommune sitt aktsomhetskart for mulig grunnforurensning. Det er utf\u00f8rt en milj\u00f8geologisk grunnunders\u00f8kelse der forurensning som overskrider normverdi (tilstandsklasse 1) er p\u00e5vist i 10 av de 14 pr\u00f8veseriene. Det m\u00e5 derfor utarbeides en Saksnummer PLAN-2022/20588 Side 13 av 17 tiltaksplan for forurenset grunn som m\u00e5 godkjennes av Bergen kommune f\u00f8r grunnarbeid kan starte. Naturmangfoldloven \u00a7 8 \u2013 kunnskapsgrunnlaget - angir at offentlige beslutninger som ber\u00f8rer naturmangfold, skal bygge p\u00e5 et kunnskapsgrunnlag som st\u00e5r i forhold til sakens karakter og risiko for skade p\u00e5 naturmangfoldet. Registrering av en rekke fuglearter i omr\u00e5det med stor forvaltningsinteresse (ansvarsarter), vurderinger av gr\u00f8ntomr\u00e5de og tr\u00e6r av \u00f8kolog og arborist, samt n\u00f8dvendig kartlegging av forurensing i grunnen, er tilstrekkelig til at kunnskapsgrunnlaget vurderes \u00e5 v\u00e6re kartlagt i tr\u00e5d med nml. \u00a7 8. Nml. \u00a7 9 - F\u00f8re-var-prinsippet - har ikke stor relevans for planomr\u00e5det, men habitat for fugler vil ivaretas gjennom erstatning av enkelttr\u00e6r som blir fjernet. B\u00f8keskogen p\u00e5 h\u00f8yden i nord- \u00f8st ber\u00f8res ikke av tiltaket. Tiltaksplanen for forurenset grunn sikrer aktsomhet ved h\u00e5ndtering av forurenset masse. Etter PBE sin vurdering foreligger det tilstrekkelig kunnskap om naturmangfoldet og virkninger p\u00e5 naturmangfoldet. F\u00f8re-var-prinsippet kommer dermed ikke til anvendelse, jf. naturmangfoldloven \u00a7 9. \u00a7 10 \u2013 \u00d8kosystemtiln\u00e6rming og samlet belastning - p\u00e5virkning av et \u00f8kosystem skal vurderes ut fra den samlede belastning som \u00f8kosystemet blir utsatt for. Tiltaket vil prim\u00e6rt ligge p\u00e5 areal som allerede er nedbygd, og siden tr\u00e6r som fjernes, skal erstattes, er den samlede belastningen for \u00f8kosystemet minimal. Forurenset masse skal h\u00e5ndteres forsvarlig og ut ifra tiltaksplan. Planforslaget er utarbeidet med en intensjon om \u00e5 opprettholde og forsterke nettverket av naturlige omr\u00e5der med milj\u00f8egenskaper som bidrar positivt i henhold til \u00f8kosystemet. \u00a7 11 - Kostnadene ved milj\u00f8forringelse skal b\u00e6res av tiltakshaver. Dette ivaretas gjennom treplantingsplan og tiltaksplan for forurenset grunn som m\u00e5 f\u00f8lges opp. \u00a7 12 \u2013 Milj\u00f8forsvarlige teknikker og driftsmetoder - for \u00e5 unng\u00e5 eller begrense skade p\u00e5 naturmangfoldet skal det tas utgangspunkt i driftsmetoder, teknikk og lokalisering som gir beste samfunnsmessige resultater. Gjenbruk av eksisterende tomt, samt utvidelse med inkludering av nabotomt som ogs\u00e5 er utbygd, vurderes til \u00e5 v\u00e6re gunstig. H\u00f8y utnyttelse av tomten reduserer behov for etablering av nye sykehjemsplasser andre steder. Det er utarbeidet en milj\u00f8oppf\u00f8lgingsplan for prosjektet. Milj\u00f8forsvarlige teknikker og driftsmetoder vurderes med dette som ivaretatt. ROS og vurdering opp imot fare for kvikkleire Planomr\u00e5det best\u00e5r av tynn morene og fyllmasser, og deler av planomr\u00e5det ligger under marin grense. Det er gjort en vurdering av omr\u00e5destabilitet etter NVE Veileder nr. 1/2019. Det er observert berg i dagen ved sykehjemmet, og resten av planomr\u00e5det under marin grense er unders\u00f8kt i forbindelse med bygging av bybanen. Det var da gjort grunnunders\u00f8kelser, og det er ikke gjort funn av kvikkleire innenfor planomr\u00e5det. Det vises ellers til rapporten \u00abVurdering av omr\u00e5destabilitet\u00bb datert 20.11.2024 der planomr\u00e5det omtales som tiltaksomr\u00e5det. Avgrensningen vises p\u00e5 side 5 i rapporten. Saksnummer PLAN-2022/20588 Side 14 av 17 Trafikale forhold og parkering Planomr\u00e5det ligger ikke innenfor sone for boligparkering, og ved offentlig ettersyn har naboer uttrykt uro for at det skal bli mye gateparkering. Parkeringsdekningen som ligger til grunn for planforslaget, er i tr\u00e5d med KPA2018. If\u00f8lge mobilitetsplanen planlegges det for at ansatte ikke skal bruke bil, men skal stimuleres til \u00e5 bruke gange, sykkel og kollektiv. Det er kort vei til bybanestopp og busstopp ved Sletten senter, og ogs\u00e5 relativt kort vei til tras\u00e9 ved Nattlandsveien og busstopp ved Hagerups vei. Bydelen er ogs\u00e5 tett befolket med mange boliger sett i forhold til antall arbeidsplasser. Eksisterende funksjoner ved hjemmet som legesenter og omsorgsbolig legges ned, og behov for korttidsparkering for disse funksjonene faller bort. If\u00f8lge mobilitetsplanen legges det ikke til rette for parkering for ansatte. Hvordan sykehjemmet velger \u00e5 disponere parkeringsplassene, fastsettes ikke i reguleringsplan, og dette vil sykehjemmet til enhver tid kunne justere selv. For \u00e5 oppn\u00e5 m\u00e5l i mobilitetsplanene vurderer PBE det som positivt at det legges til rette for godt med sykkelparkering i tilknytning til personalgarderober i underetasjen. Det vil ogs\u00e5 v\u00e6re sykkelparkering utend\u00f8rs ved hovedinngang. I kjeller vil det v\u00e6re ett avl\u00e5st sykkelrom med lademulighet for el-sykkel. Antall parkeringsplasser for sykkel overstiger krav satt i KPA2018. Dette vurderes som positivt. PBE har spilt inn at utend\u00f8rs sykkelparkering ved uteomr\u00e5det i vest ogs\u00e5 burde etableres grunnet n\u00e6rhet til sykkelnettverket. Energibruk, klima og milj\u00f8 Det er utarbeidet en juridisk bindende milj\u00f8oppf\u00f8lgingsplan til planforslaget. Det skal v\u00e6re utslippsfri byggeplass, og det skal utarbeides en masseh\u00e5ndteringsplan. Det skal gj\u00f8res en ombrukskartlegging, og funn skal registreres i Etat for utbygging (EFU) sin digitale delingsplattform for ombruk. Alle materialer og komponenter skal ogs\u00e5 vurderes for ombruk lokalt i planomr\u00e5det. If\u00f8lge formingsveilederen skal gjenbruk av teglstein brukes som en del av utformingen av uteoppholdsareal. Energiambisjon for bygget er nesten Nullenergibygg i henhold til Futurebuilt V2.0 (12.05.21), samt oppn\u00e5else av passivhusstandard i henhold til NS 3701:2012. Det legges opp til at bygget skal tilknyttes fjernvarmeanlegg. Bruk av solceller p\u00e5 tak tillates, men hensyn til kulturmilj\u00f8et er viktig. Bruk av takstein med solceller p\u00e5 lamellene m\u00e5 tilpasses med lik farge som resten av taket. Dette er sikret i bestemmelsene. Bygget planlegges med bruk av gr\u00f8nne tak i mellombygget, og her kan solcellepanel benyttes mer fritt i kombinasjon med de gr\u00f8nne takene. Det er utarbeidet klimanorm og klimaregnskap for planforslaget. Oppsummering Det har fra forslagstiller v\u00e6rt lagt opp til en parallellprosess mellom plan og detaljering uten at det har v\u00e6rt lagt opp til felles plan- og byggesaksbehandling etter pbl. 12-5. Detaljprosjekteringen har gjort det vanskelig for forslagstiller \u00e5 gj\u00f8re justeringer etter offentlig ettersyn. For eksempel har et l\u00e5st romprogram gjort det vanskelig \u00e5 gj\u00f8re endringer av volum og fasade. Detaljprosjektering av mellombygg har hindret at innspill om \u00e5 \u00e5pne mer opp ogs\u00e5 mot parken ikke v\u00e6rt aktuelt for forslagstiller \u00e5 se p\u00e5. Selv utend\u00f8rs har prosjektet i stor grad ligget fast siden offentlig ettersyn. Saksnummer PLAN-2022/20588 Side 15 av 17 Samlet sett er dette et prosjekt som har positive kvaliteter, og som foruten sin \u00e5penbare samfunnsnyttige funksjon, gir tiltaket som f\u00f8lger av planforslaget, noe tilbake til n\u00e6rmilj\u00f8et gjennom blant annet etablering av kaf\u00e9 og gjennom visuelle og funksjonelle oppgraderinger i form av stier, fortau, beplantning og gang- og sykkelvei. Arkitektonisk heves ogs\u00e5 kvaliteten p\u00e5 tross av det \u00f8kte omfanget av prosjektet. Etter en samlet vurdering har PBE funnet \u00e5 kunne anbefale planforslaget slik det foreligger. Vi vil imidlertid anbefale at det frem mot byggesaksbehandling jobbes videre med fasadeuttrykket ut mot \u00f8konomig\u00e5rden, og at romprogrammet i mellombygget eventuelt justeres for \u00e5 \u00e5pne institusjonen mer opp, og for \u00e5 oppn\u00e5 bedre sosial kontroll ut mot \u00f8konomig\u00e5rden og stien i nord. Anbefalt vedtak: 1. I medhold av plan- og bygningsloven \u00a7\u00a7 12-12, jf. 12-11, vedtas f\u00f8lgende forslag til detaljregulering: a. \u00c5rstad, Gnr. 160, Bnr. 524 mfl., Slettemarken sykehjem, Reguleringsplan, arealplan- ID 66420000 vist p\u00e5 plankart, sist datert 25.09.2024 b. Tilh\u00f8rende reguleringsbestemmelser, sist datert 12.11.2024 Plan- og bygningsetaten Aslaug Aalen Avdelingsleder Tarje Wanvik Etatsdirekt\u00f8r Dette dokumentet er godkjent elektronisk. Saksnummer PLAN-2022/20588 Side 16 av 17 Vedlegg: Plankart datert 25.09.2024 Reguleringsbestemmelser datert 12.11.2024 Planbeskrivelse datert 21.11.2024 Merknadsskjema datert 12.11.2024 Illustrasjonsplan datert 09.04.2024 Landskapsplan datert 09.04.2024 Lengde- og prinsippsnitt gangforbindelse ved \u00f8konomig\u00e5rd datert 26.08.2024 Snitt - Bygg - datert 09.04.2024 Snitt - Overgangssoner - datert 09.04.2024 Terrengsnitt dater 09.04.2024 Perspektiver datert 27.08.2024 Sol- og skyggeillustrasjoner datert 09.04.2024 Vegtegninger datert 08.05.2024 ROS-analyse datert 02.08.2021 Bergen Vanns uttalelse til tilleggsnotat til VA-rammeplan datert 06.09.2024 Tilleggsnotat til VA-rammeplan datert 28.06.2024 Uttalelse fra Bergen Vann 11.11.2022 VA-rammeplan inkl. vedlegg datert 29.09.2022 Kulturminnedokumentasjon datert 18.10.2022 Uttalelse fra Byantikvaren datert 11.11.2022 Tilpasset renovasjonsteknisk plan datert 19.09.2022 Mobilitetsplan datert 28.02.2023 Klimagassberegninger datert 24.04.2024 Klimanorm Bergen datert 24.04.2024 Vurdering av omr\u00e5destabilitet datert 20.11.2024 Milj\u00f8oppf\u00f8lgingsplan datert 02.02.2024 Rapport fra arborist 2022 Formingsveileder datert 12.11.2024 Etasjestudie datert 16.02.2024 Notat vedr. alternative gangveier i park datert 20.02.2024 Notat vedr. mulige TS tiltak ved o_GS3 datert 07.11.2024 Mulighetsstudie datert 04.03.2019 Stedsanalyse datert 03.11.2020 Fullstendig dokumentoversikt og saksgang, se https://www.bergen.kommune.no/omkommunen/offentlig- innsyn/innsynplanogbyggesak saksnr PLAN-2022/20588 Saksnummer PLAN-2022/20588 Side 17 av 17 "
}