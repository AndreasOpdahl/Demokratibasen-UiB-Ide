{
  "dokument_id": "ab6c273c-e173-5052-bfe9-67834ca3aa70",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 103 fra Christine \u00d8degaard (MDG) om oppdelingen av Ergo- og fysioterapitjenesten - Utvalg for helse og sosial 2024",
  "url": "https://bergen.kommune.no/politikere-utvalg/api/fil/bk360/11452040/Svar-pa-skriftlig-sporsmal-nr-103-fra-Christine-Odegaard-MDG-om-oppdelingen-av-Ergo-og-fysioterapitjenesten-Utvalg-for-helse-og-sosial-2024",
  "tekst": " BEHO - Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/167430-3 Saksbehandler: Eileen Langedal Fra Dato: 18. november 2024 Byr\u00e5d for eldre, helse og omsorg Svar p\u00e5 skriftlig sp\u00f8rsm\u00e5l nr. 103 fra Christine \u00d8degaard (MDG) om oppdelingen av Ergo- og fysioterapitjenesten - Utvalg for helse og sosial 2024 Representanten Christine Henriksen \u00d8degaard (MDG) har den 1. november 2024 sendt inn f\u00f8lgende skriftlige sp\u00f8rsm\u00e5l: I BT 29.okt 2024 meldes det fra byr\u00e5det at \u201cErgo- og fysioterapitjenesten opph\u00f8rer som egne enheter. Ansatte i disse tjenestene overf\u00f8res til helsetjenesteteamene i etat for hjemmebaserte tjenester og institusjonstjenester i etat for behandlingssentre og sykehjem.\u201d Det \u00e5 sikre bedre samhandling mellom ulike tjenester i kommunen, og \u00f8ke tverrfaglig samarbeid, har v\u00e6rt et viktig og n\u00f8dvendig satsingsomr\u00e5de. Representanten ser n\u00e5 med bekymring p\u00e5 hvilken effekt endringene i organiseringen av disse tjenestene kan ha. Det er s\u00e6rlig bekymringsverdig ift tjenester til sv\u00e6rt s\u00e5rbare innbyggere med funksjonsnedsettelser som kan ha sjeldne, komplekse eller sv\u00e6rt alvorlige tilstander, som krever h\u00f8ykompetent oppf\u00f8lging. Sp\u00f8rsm\u00e5l til byr\u00e5den: 1. Er det gjennomf\u00f8rt en ROS-analyse knyttet til oppdelingen av Ergo- og fysioterapitjenesten? 2. Hvordan vil byr\u00e5det n\u00e5 sikre et sterkt faglig milj\u00f8 med tanke p\u00e5 \u00e5 levere gode tjenester til innbyggere med funksjonsnedsettelser, som kan ha sjeldne eller sv\u00e6rt alvorlige tilstander? Svar fra byr\u00e5den: 1. Overf\u00f8ringen av ergo- og fysioterapeuter til helsetjenesteteam er forankret i planen \u00abEn alderdom med mening, mestring og trygghet: Plan for helse- og omsorgstjenester til hjemmeboende eldre (2019-2029)\u00bb. P\u00e5 side 28 i planen beskrives organiseringen, og det forklares hvorfor teamorganisering anses som en bedre m\u00e5te \u00e5 organisere helsetjenester for personer i eget hjem, sammenlignet med dagens l\u00f8sning hvor tjenestene er delt opp i faggrupper. Det er gjennomf\u00f8rt vurderinger av risiko knyttet til avvikling av Etat for vurdering og rehabilitering. Fra saken ble fremmet i byr\u00e5det 29.10.24 og til saken ble vedtatt 07.11.24 er det gjennomf\u00f8rt dr\u00f8ftingsm\u00f8te med hovedtillitsvalgte 01.11.24 og m\u00f8te mellom byr\u00e5d og hovedtillitsvalgte for ergoterapeuter og fysioterapeuter den 06.11.24. Endringene som skal gjennomf\u00f8res skjer i dialog med tillitsvalgte og vernetjeneste. Risiko kartlegges fortl\u00f8pende og det settes inn n\u00f8dvendige tiltak for \u00e5 sikre at risiko er p\u00e5 akseptabelt niv\u00e5. Det p\u00e5g\u00e5r diskusjoner og vurderinger i alle ber\u00f8rte etater og arbeidet ledes fra byr\u00e5dsavdelingen 2. Tjenester og oppgaver som i dag er organisert i Etat for vurdering og rehabilitering opprettholdes og flyttes til andre etater under Byr\u00e5dsavdeling for eldre, helse og omsorg. De administrative kuttene og omorganiseringen av tjenestene skal ikke forringe tjenestetilbudet til innbyggerne, men noen av tjenestene vil bli gitt p\u00e5 andre m\u00e5ter enn i dag. Ansatte i ergo- og fysioterapitjenesten vil fortsatt gi brukere tjenester av god kvalitet, men under en annen organisering og arbeidsmodell (tverrfaglige team med felles ledelse). Gjennom tverrfaglig samarbeid kan ulike faggrupper f\u00e5 \u00f8kt forst\u00e5else for hverandres arbeidsoppgaver og roller, og f\u00e5 et mer helhetlig bilde av brukernes behov. Ved \u00e5 samle flere helsetjenester som jobber med samme brukergrupper under felles ledelse, legges det til rette for at tjenestene kan arbeide mer tverrfaglig, slik at brukere som har komplekse og sammensatte lidelser f\u00e5r bedre koordinerte og helhetlige tjenester. Alle faggrupper i et tverrfaglig team skal i stor grad ha mulighet for \u00e5 bruke sin s\u00e6rlige kompetanse. For \u00e5 lykkes med tverrfaglig samarbeid forutsettes det at fagpersonene i et team er bevisste og tydelige p\u00e5 egen fagspesifikk kompetanse og kjenner grensene for eget fag opp mot andre profesjoner. Flerfaglighet er s\u00e5ledes en betingelse for tverrfaglighet. Verdien av tilh\u00f8righet til et s\u00e6rfaglig fagmilj\u00f8 er derfor viktig. Det gir muligheter for faglig st\u00f8tte og erfaringsutveksling i hverdagen og for \u00e5 utvikle spesialisert kompetanse. Hovedtillitsvalgte og medarbeidere i ergo- og fysioterapitjenesten, og andre tjenester som er ber\u00f8rt av omorganiseringen, vil bli involvert i arbeidet med \u00e5 sikre et fremtidig godt s\u00e6rfaglig fagmilj\u00f8. Representanten uttrykker bekymring i fht. ergoterapi og fysioterapitjenester til \u00abinnbyggere med funksjonsnedsettelser som kan ha sjeldne, komplekse eller sv\u00e6rt alvorlige tilstander\u00bb som krever \u00abh\u00f8ykompetent oppf\u00f8lging\u00bb. Brukere i m\u00e5lgruppen som representanten viser til kan behov for langvarige og sammensatte tjenester. Det er den enkelte brukers behov som er styrende for hvilken type kompetanse og tjenester som kreves. Behovet for oppf\u00f8lging og rehabilitering er individuelt og vil for mange variere gjennom et forl\u00f8p og over tid. Den enkelte kan i perioder ha behov for intensiv og mer spesialisert rehabilitering, mens det i andre perioder er fokus p\u00e5 \u00e5 l\u00e6re \u00e5 mestre livet best mulig med en funksjonsnedsettelse. S\u00e6rlig disse brukerne vil ha nytte av \u00e5 f\u00e5 tjenester fra et tverrfaglig milj\u00f8 da behovene deres sv\u00e6rt ofte krever at flere faggrupper samarbeider tett. For \u00e5 im\u00f8tekomme overordnede nasjonale f\u00f8ringer m\u00e5 kommunene ha medarbeidere med b\u00e5de generell rehabiliteringskompetanse og medarbeidere med s\u00e6rlig rehabiliteringskompetanse (beskrevet som h\u00f8y grad av faglig spesialisering p\u00e5 kommunalt niv\u00e51). De regionale helseforetakene skal p\u00e5 sin side s\u00f8rge for at brukere som har behov for spesialisert rehabilitering f\u00e5r det.2 Behovet for spesialisert kompetanse vil v\u00e6re avgj\u00f8rende for om rehabiliteringen skal foreg\u00e5 i spesialisthelsetjenesten eller i kommunen. 3 Byr\u00e5det er opptatt av at medarbeidere i kommunens helse- og omsorgstjenester skal ha n\u00f8dvendig kompetanse for \u00e5 kunne gi innbyggerne gode tjenester. Behovet for \u00e5 ivareta den spissede kompetansen m\u00e5 framover balanseres mot behovet for generalistkompetanse for \u00e5 opprettholde et likeverdig tjenestetilbud til befolkningen, b\u00e5de i Bergen kommune og i hele landet. 1 Helsedirektoratet. Veileder. Rehabilitering, habilitering, individuell plan og koordinator kap. 8 helsedirektoratet.no. 2 Lovdata. Spesialisthelsetjenesteloven. LOV-1999-07-02-61. Lovdata.no 3 Helsedirektoratet. Veileder. Rehabilitering, habilitering, individuell plan og koordinator kap. 10 helsedirektoratet.no. Marte Joan Monstad - Byr\u00e5d for eldre, helse og omsorg Dokumentet er godkjent elektronisk. "
}