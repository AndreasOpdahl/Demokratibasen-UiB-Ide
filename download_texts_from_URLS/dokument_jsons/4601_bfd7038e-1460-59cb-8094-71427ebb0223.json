{
  "dokument_id": "bfd7038e-1460-59cb-8094-71427ebb0223",
  "doc_type": "case_presentation",
  "kommune": 4601,
  "tittel": "Innbyggerforslag - Sambruksl\u00f8sning p\u00e5 gamle Fana Brannstasjon",
  "url": "https://bergen.kommune.no/politikere-utvalg/api/fil/bk360/11796062/Framstilling-Innbyggerforslag-Sambrukslosning-pa-gamle-Fana-Brannstasjon",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2024/178459-7 Innbyggerforslag - Sambruksl\u00f8sning p\u00e5 gamle Fana Brannstasjon Hva saken gjelder: Bystyrets kontor mottok 13.11.24 et innbyggerforslag som er innsendt fra Kommunal- og moderniseringsdepartementets side minsak.no. Forslaget er signert av 565 personer og forslagsstiller er Silje Langvatn. Innbyggerforslaget lyder slik: Innbyggerforslag om sambruksl\u00f8sning p\u00e5 gamle Fana Brannstasjon. Vi ber bystyret om \u00e5 ta opp f\u00f8lgende sak til diskusjon og vedtak: 1) Kommunen skal ikke selge gamle Fana Brannstasjon. 2) Kommunen skal bruke gamle Fana Brannstasjon til en av sine enheter og etablere en sambruksmodell der en nabolagsforening organiserer bruk av lokalene og legger til rette for aktiviteter for lokalmilj\u00f8et p\u00e5 ettermiddag og i helger - i samsvar med planen Etat for Bygg og Eiendom allerede har utarbeidet for bygget. 3) Kommunen skal foreta en grundig gjennomgang med alle etater for \u00e5 finne en enhet som kan passe inn i en sambruksl\u00f8sning p\u00e5 Brannstasjonen. Dette skal inkludere en vurdering av muligheten for \u00e5 flytte en kommunal enhet fra et bygg som ikke egner seg til sambruk og heller selge dette. Om prosessen tar tid, skal bygget brukes som lager, eller leies ut, for ikke \u00e5 bli en l\u00f8pende kostnad for kommunen. Om bakgrunnen for innbyggerforslaget: Det nye sentrumsomr\u00e5det rundt Paradiskrysset mangler b\u00e5de en lekeplass, en st\u00f8yskjermet uteplass, og et forsamlingslokale og arealer der frivillige og lokale lag kan ha m\u00f8ter eller skape inkluderende lavterskel-aktiviteter for barn, unge og seniorer. B\u00e5de Bymilj\u00f8etaten og Statsforvalteren har pekt p\u00e5 at for f\u00e5 arealer er satt av til barn, unge og frivillighet i omr\u00e5det (vedlegg 4). De overdriver ikke. Reguleringsplanen legger opp til 1200 boliger og 30 000 kvm n\u00e6ringsbygg p\u00e5 Paradis. Av disse er 0 kvm areal satt av til frivillighet. De f\u00e5 m\u00f8teplassene som en gang var her, er n\u00e5 vekke: Teaterbrakken ble revet for \u00e5 gi plass til sykkelvei og Fana R\u00f8de kors har solgt sitt hus til utbyggere og flyttet til Midttun. I tillegg er Paradis skole og Fana gymnas gamle bygg som ikke egner seg til flerbruk. Gymsalene er allerede leid ut gjennom Etat for Idrett og kapasiteten har v\u00e6rt sprengt i \u00e5revis. Skolen kan ikke leie ut m\u00f8terom og lokaler til frivillige lag og aktiviteter i lokalmilj\u00f8et, og heller ikke tilby lokaler til de av skolens barn som har for liten leilighet til \u00e5 ha barnebursdag hjemme. Mangelen p\u00e5 en lokal og inkluderende m\u00f8teplass er en kilde til ensomhet, utenforskap, og ungdomsproblemer- spesielt blant tilflyttende uten etablerte sosiale nettverk i omr\u00e5det. 1 En sambruksl\u00f8sning p\u00e5 Brannstasjonen vil koste kommunen sv\u00e6rt lite sammenlignet med \u00e5 betale leie og drift for organisasjoner og egne aktivitetshus. Sambruksmodellen og arkitekttegningene for Brannstasjonen ligger dessuten klare - utarbeidet av Etat for Bygg og Eiendom (EBE) i samarbeid med lokalmilj\u00f8et fra 2021-2023 (vedlegg 2 og 3}. Detaljreguleringsplanen for tomten har ogs\u00e5 tatt h\u00f8yde for sambruksl\u00f8sning p\u00e5 Brannstasjonen med blanding av kommunal og privat tjenesteytelse (vedlegg 3). Dette er en pilotmodell som ogs\u00e5 kan, og b\u00f8r, brukes mange andre steder i Bergen. Den er som skapt for \u00f8konomisk vanskelige tider. Like ved Brannstasjonen skal Sandbrekkevegen bosenter og kommunale utleieboliger komme. P\u00e5 informasjonsm\u00f8tet p\u00e5 Paradis skole 29.11.2021 forsikret kommunen nabolaget om at dette ikke ville v\u00e6re til hinder for et nabolagshus eller aktiviteter for barn og unge like ved - en viktig grunn til at det til n\u00e5 har v\u00e6rt lite motstand mot prosjektet i omr\u00e5det. Gjennom tilvisningsordningen og Utleiebolig AS har kommunen allerede etablert et stort antall kommunale utleieboliger i de to st\u00f8rste utbyggingsprosjektene rundt Paradiskrysset. I tillegg til et stadig voksende problem med ensomme eldre, har omr\u00e5det de siste \u00e5rene ogs\u00e5 hatt en dramatisk \u00f8kning i ungdomskriminalitet og andre ungdomsproblemer. Politiet advarer og sier at det er viktig \u00e5 gi ungdom et sted \u00e5 v\u00e6re. Til sammen tilsier alle disse faktorene at kommunen n\u00e5 m\u00e5 bidra til et sosialt inkluderende - og forbyggende-tiltak i p\u00e5 gamle Fana Brannstasjon. Toget har g\u00e5tt for andre l\u00f8sninger. Siden 2022 har lokalmilj\u00f8et trodd at sambruksordningen med EBE p\u00e5 Brannstasjonen skulle realiseres og har derfor ikke mobilisert for alternative l\u00f8sninger. I mellomtiden er alle aktuelle bygg og tomter i omr\u00e5det kj\u00f8pt opp av utbyggere, inkludert arealer regulert til gr\u00f8nt og lek, som Statped og den gamle Montessori-skolen. Det vil v\u00e6re veldig rart om ingen kommunale enheter kan passe inn i Brannstasjonen: Bygget har kontorfl\u00f8y, kj\u00f8kken, en garasje som kan gi et stort m\u00f8terom/forsamlingslokale, og mye lagerplass i kjeller. Bygget har en sentral beliggenhet like ved Paradis bybanestopp, og tillegg en stor og skjermet bakplass/parkeringplass. Brannstasjonen gir utbyggere d\u00e5rlig arealutnyttelse av tomten, og underetasjen mangler b\u00e5de full h\u00f8yde og vinduer p\u00e5 tre av sidene. Byantikvaren er ogs\u00e5 imot fasadeendringer. Det er derfor ikke sikkert at salg vil gi s\u00e6rlig store inntekter til kommunen - med mindre byr\u00e5det tillater at dette kulturminnet blir revet. Det vil i s\u00e5 fall g\u00e5 imot b\u00e5de Byantikvaren og Byarkitektens klare anbefalinger om \u00e5 bevare bygget og om \u00e5 bruke det som nabolagshus. Og nabolaget vil miste et kj\u00e6rt bygg som gir omr\u00e5det historisk dybde, s\u00e6rpreg og identitet. \u00d8konomiske konsekvenser: Innbyggerforslaget omtaler ikke \u00f8konomiske konsekvenser. Forslaget inneholder en sambruksl\u00f8sning mellom ukjent kommunalt form\u00e5l og et forsamlingshus for lokalmilj\u00f8et. Dette vil kreve at en f\u00e5r godkjent en s\u00f8knad om bruksendring av bygget fra brannstasjon til annet form\u00e5l, noe som vil utl\u00f8se ulike tekniske krav, som for eksempel EN\u00d8K-krav, r\u00f8mningsveier, installering av brannsikring, lys, ventilasjon osv. Dette inneb\u00e6rer rehabilitering og istandsetting av et verneverdig bygg og uteomr\u00e5de, samt \u00e5rlige driftskostnader. Tiltakene vil kunne bli b\u00e5de tidkrevende og kostbare. Byr\u00e5dets vurdering og anbefaling/konklusjon: Innbyggerforslaget ber bystyret ta stilling til 3 punkter, som byr\u00e5det her vurderer fortl\u00f8pende: 1) Kommunen skal ikke selge gamle Fana Brannstasjon. 2 Bergen kommune eier mange bygg som i det alt vesentlige brukes i egen virksomhet. Dersom kommunen ikke lenger har bruk for bygget i egen virksomhet, er hovedprinsippet at bygget skal selges. God eiendomsforvaltning tilsier at alle bygg som kommunen eier skal ha et form\u00e5l og en funksjonsverdi. Dersom det ikke foreligger et klart m\u00e5l for bruken, eller det ikke er andre tungtveiende grunner for \u00e5 beholde det, b\u00f8r det selges. Salg sparer kommunen for fremtidige kostnader og frigj\u00f8r kapital som kan brukes til andre, h\u00f8yere prioriterte investeringer. Et salg vil foreg\u00e5 p\u00e5 det \u00e5pne markedet, slik at alle kan legge inn bud. 2) Kommunen skal bruke gamle Fana Brannstasjon til en av sine enheter og etablere en sambruksmodell der en nabolagsforening organiserer bruk av lokalene og legger til rette for aktiviteter for lokalmilj\u00f8et p\u00e5 ettermiddag og i helger - i samsvar med planen Etat for Bygg og Eiendom allerede har utarbeidet for bygget. Intensjonsavtalen som ble utarbeidet var under forutsetning av at kommunen selv skulle bruke bygget som en enhet av Etat for Bygg og Eiendom sin driftsavdeling. Da dette ikke lenger var et m\u00e5l eller behov, var heller ikke sambruksavtalen lenger aktuell. Samtidig som sambruk mellom kommunale tjenester og innbyggerne p\u00e5 Paradis fortsatt er aktuelt, forutsetter dette at man finner kommunale tjenester som naturlig kan innplasseres i og bruke brannstasjonen som arbeidssted. 3) Kommunen skal foreta en grundig gjennomgang med alle etater for \u00e5 finne en enhet som kan passe inn i en sambruksl\u00f8sning p\u00e5 Brannstasjonen. Dette skal inkludere en vurdering av muligheten for \u00e5 flytte en kommunal enhet fra et bygg som ikke egner seg til sambruk og heller selge dette. Om prosessen tar tid, skal bygget brukes som lager, eller leies ut, for ikke \u00e5 bli en l\u00f8pende kostnad for kommunen. Den grundige gjennomgangen som innbyggerforslaget her etterlyser, er allerede foretatt. Samtlige byr\u00e5dsavdelinger har f\u00e5tt forelagt tilbudet om \u00e5 benytte bygget, men det har ikke meldt seg noen interesserte. Det har v\u00e6rt avholdt visninger med dette for \u00f8yet, men det har per i dag ikke v\u00e6rt meldt inn behov for bygget. Kommunens eiendomsavdeling vurderer dessuten l\u00f8pende egen eiendomsportef\u00f8lje med besparelser og sambruk som m\u00e5l. Hvis bygget ikke kan brukes av kommunen selv, vil det likevel medf\u00f8re driftsutgifter for kommunen, enten det st\u00e5r tomt, brukes som lager, eller leies ut til eksterne. Da er salg ofte l\u00f8sningen. Tilgjengelige lokaler N\u00e5r det gjelder behov for forsamlingslokale for n\u00e6rmilj\u00f8et i omr\u00e5det, s\u00e5 deler ikke byr\u00e5det forslagstillernes syn p\u00e5 at det p\u00e5 Paradis er begrensede muligheter sammenlignet med andre bydeler. Paradis skole og Fana gymnas (som kommunen per i dag leier), samt ogs\u00e5 Storetveit skole, er alle bygg som er egnet for sambruk og aktiviteter p\u00e5 kveldstid og i helger. Det er ogs\u00e5 kort vei til flere andre forsamlingssteder som brukes av unge og gamle b\u00e5de i hverdager og helger i dag, og som kan leies av korps, interesseorganisasjoner og til sosiale m\u00f8teplasser gjennom Aktiv kommune. Kommunen legger i sin politikk opp til sambruk og \u00abvarme bygg\u00bb gjennom Aktiv-kommune- systemet sitt: Fra handlings- og \u00f8konomiplan 2025-2028: 16. Drift av skolebygg/idrettsanlegg Bystyret har vedtatt at skolenes gymnastikklokaler skal stilles til gratis disposisjon for barn og ungdom i n\u00e6rmilj\u00f8et. Det er videre presisert at skoleanleggene skal v\u00e6re \u00e5pent etter undervisningstiden og frem til kl. 21 minimum fire dager per uke. I dag f\u00e5r 65 skoler budsjett 3 til organisering av tilsynsvakt. Det er rektor som har personalansvaret for tilsynsvakten. Den totale rammen for tilsynsvakter er p\u00e5 20 mill. kroner for Byr\u00e5dsavdeling for barnehage og skole. Tilsynsvakten har ansvar for brannvern, rydding, slukking av lys og l\u00e5sing av d\u00f8rer etter endt aktivitet. I tillegg har enkelte skoler aktivitetsvert som finansieres av Byr\u00e5dsavdeling for n\u00e6ring, kultur og idrett. Byr\u00e5dsavdeling for barnehage og skole, Byr\u00e5dsavdeling for finans og Byr\u00e5dsavdeling for n\u00e6ring, kultur og idrett vil i samr\u00e5d vurdere hvordan skolebygg mest mulig effektivt kan gj\u00f8res tilgjengelig for frivillige aktiviteter p\u00e5 kveldstid. Vurderingen skal legge vekt p\u00e5 kostnadseffektivitet, og s\u00f8rge for en organisering som gir synergier. Herunder skal det vurderes om tilsynet bedre kan l\u00f8ses gjennom mer omfattende samarbeid med frivilligheten. Forslag til vedtak: Bystyret ber byr\u00e5det se p\u00e5 organiseringen av tilsynet med skolebygg etter skoletid, med m\u00e5l om en mer kostnadseffektiv organisering og bedre utnytting av bygningsmassen. N\u00e5r det gjelder bruk av Paradis skole og gamle Fana gymnas p\u00e5 kveldstid og i helgene, s\u00e5 er det ofte bare sp\u00f8rsm\u00e5l om riktig tilrettelegging for \u00e5 gj\u00f8re dette mulig. Om det kreves innsetting av l\u00e5ser, en skillevegg, forbedring av tilsynsordning eller annen praktisk tilrettelegging, s\u00e5 er dette uansett en mindre kostbar investering som skal til, for at flest mulig skal kunne bruke skolebyggene p\u00e5 kveldstid og i helger. Kommunen har ikke lagt opp til en praksis med kommunalt finansierte forsamlingshus i de ulike bydelene. Begrunnelse for framleggelse til bystyret: Oppgaver for Bergen bystyre 2019-2023 pkt. 3.7 Innbyggerforslag. Bystyret tar stilling til innbyggerforslag som fyller kriteriene iht. \u00a7 12-1 i Kommuneloven. Bystyret tar stilling til om innbyggerforslag skal avvises. Byr\u00e5det innstiller til bystyret \u00e5 fatte f\u00f8lgende vedtak: Innbyggerforslaget avvises. Dato: 27. mars 2025 Christine B. Meyer Byr\u00e5dsleder Dokumentet er godkjent elektronisk. Vedlegg: Innbyggerforslag om sambruksl\u00f8sning p\u00e5 gamle Fana Brannstasjon 4 "
}