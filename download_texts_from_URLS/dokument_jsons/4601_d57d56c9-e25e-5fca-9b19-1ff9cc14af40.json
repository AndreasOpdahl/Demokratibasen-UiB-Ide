{
  "dokument_id": "d57d56c9-e25e-5fca-9b19-1ff9cc14af40",
  "doc_type": "case_presentation",
  "kommune": 4601,
  "tittel": "Ask\u00f8y Tomteselskap AS - rettet emisjon",
  "url": "https://bergen.kommune.no/politikere-utvalg/api/fil/bk360/11641947/Framstilling-Askoy-Tomteselskap-AS-rettet-emisjon",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/00178-56 Ask\u00f8y Tomteselskap AS - kapitaltilf\u00f8rsel ved rettet emisjon Hva saken gjelder: Det vises til bystyresak 443/24, behandlet i m\u00f8te 27.11.2024, \u00abAsk\u00f8y Tomteselskap AS - overdragelse av kommunens aksjer og aksjon\u00e6rl\u00e5n til Vesta Eiendom AS\u00bb, der f\u00f8lgende ble vedtatt: \u00abBergen kommune avviser tilbudet fra Vesta Eiendom AS om erverv av kommunens aksjer og aksjon\u00e6rl\u00e5n i Ask\u00f8y Tomteselskap AS\u00bb I ovennevnte bystyresak er det gitt en redegj\u00f8relse for historien bak kommunens aksjepost i Ask\u00f8y Tomteselskap AS, tidligere emisjoner, nylige endringer i eierstruktur og historikken knyttet til at selskapet n\u00e5 igjen har behov for ytterligere kapitaltilf\u00f8rsel. Behov for ny kapitaltilf\u00f8rsel via rettet emisjon Ask\u00f8y Tomteselskap AS (AT) har innkalt eierne til ekstraordin\u00e6r generalforsamling (EOG) 05.12.2024 der sak om kapitalforh\u00f8yelse skal behandles. Kort oppsummert er behovet for ny kapital relatert til vedvarende uenighet om vilk\u00e5rene i en kj\u00f8pekontrakt fra 2017 mellom Ask\u00f8y Utbygging AS, et datterselskap av AT, og eiendoms- utvikleren Bonava Norge AS. Kontraktsmotparten til AT ble endret til N\u00e5bo AS i 2023. Den p\u00e5g\u00e5ende konflikten mellom partene har f\u00f8rt til store likviditetsutfordringer for Ask\u00f8y Utbygging AS og AT. Den 31.12.2023 var ATs gjeld til kredittinstitusjoner MNOK 64,2, og som inneb\u00e6rer \u00e5rlige rentekostnader p\u00e5 anslagsvis MNOK 3,5. Det er opplyst at det ikke kan p\u00e5regnes ytterligere kreditt fra selskapets bankforbindelse. Det nevnes videre at AT pr. 31.12.2023 ogs\u00e5 hadde aksjon\u00e6rl\u00e5n p\u00e5 til sammen MNOK 17,4, hvorav MNOK 2,7 fra Bergen kommune (tidligere overtatt fra Bergen Tomteselskap Utvikling AS). Bel\u00f8pene er inkl. akkumulerte renter. Med bakgrunn i forholdene omtalt ovenfor og ATs l\u00f8pende behov for tilf\u00f8rsel av likvide midler, har selskapet i flere omganger f\u00e5tt tilf\u00f8rsel av ny kapital. Kommunens eierandel i selskapet er n\u00e5 6,79 %, mens Vesta Eiendom AS eier resterende 93,21 %. \u00d8konomiske konsekvenser: I innkallingen til EOG inviterer styret selskapets aksjon\u00e6rer om \u00e5 ta stilling til: 1 - En emisjon med kontantinnskudd til alle aksjon\u00e6rer i samme forhold som man har eierposisjon f\u00f8r emisjonen med NOK 6.525.000 ved utstedelse av 6.525.000 nye aksjer p\u00e5lydende NOK 1 pr. aksje til tegningskurs NOK 1 per aksje 2 - En emisjon med kontantinnskudd til alle aksjon\u00e6rer i samme forhold som man har eierposisjon f\u00f8r emisjonen med NOK 475.000, ved utstedelse av 475 000 nye aksjer p\u00e5lydende NOK 1 pr. aksje til tegningskurs NOK 1 per aksje. 1 Det var kun en ukes frist fra innkallingen til EOG ble sendt ut til avholdelse 5. desember. Ettersom sakene som skulle behandles i EOG omhandlet emisjoner, og det ikke var tid til \u00e5 f\u00e5 behandlet disse sakene i byr\u00e5det i forkant, m\u00e5tte Bergen kommunes representant i EOG avst\u00e5 fra \u00e5 stemme i disse sakene. Iht. vedlagt protokoll fra EOG valgte selskapets aksjon\u00e6rer imidlertid \u00e5 etterkomme en anmodning fra Bergen kommune om \u00e5 endre ordlyden i agendaens sak 3. Dette for \u00e5 gi Bergen kommune v/byr\u00e5det anledning til \u00e5 vurdere sp\u00f8rsm\u00e5let om deltagelse i emisjonen. Basert p\u00e5 vedlagt protokoll fra EOG har Bergen kommune n\u00e5 rett til \u00e5 tegne nye aksjer for kr. 475.000. Dette med en tegingfrist til 17.12.2024, kl. 12.00. Et slikt emisjonsbel\u00f8p ligger innenfor byr\u00e5dets fullmakter \u00e5 ta stilling til. Dersom kommunen velger \u00e5 tegne seg for en slik aksjepost, vil eierbr\u00f8ken til Bergen kommune forbli 6,79 % etter gjennomf\u00f8rt emisjon. Hvis kommunen derimot avst\u00e5r fra \u00e5 delta i den forest\u00e5ende emisjonen vil kommunens eierbr\u00f8k etter gjennomf\u00f8rt emisjon v\u00e6re 0,59 %. Som nevnt ovenfor har kommunen et utest\u00e5ende aksjon\u00e6rl\u00e5n i AT p\u00e5 MNOK 2,7, best\u00e5ende av hovedstol p\u00e5 NOK 1 523 639 samt p\u00e5l\u00f8pte renter p\u00e5 MNOK 1,2 pr. 31.12.2023. Den forest\u00e5ende emisjonen p\u00e5virker ikke BKs rett til \u00e5 f\u00e5 aksjon\u00e6rl\u00e5net innl\u00f8st gitt at AT i fremtiden f\u00e5r frigjort midler til dette. Dersom AT/Ask\u00f8y Utvikling AS skulle vinne frem i sin sak mot N\u00e5bo, vil kommunen naturligvis kunne risikere \u00e5 g\u00e5 glipp av et eventuelt salgsproveny for aksjene hvis kommunen ikke opprettholder sin eierandel p\u00e5 6,79 % ved \u00e5 delta i emisjonen med kr. 475.000. Per 31.12.2023 var gjelden i AT p\u00e5 totalt MNOK 85,7, og som da m\u00e5 dekkes f\u00f8r aksjon\u00e6rene kan fordele et overskytende bel\u00f8p etter eierandel. Gjenv\u00e6rende bel\u00f8p iht. kontrakten med N\u00e5bo fra 2017 er MNOK 135 f\u00f8r en evt. KPI- regulering. Med et tenkt utgangspunkt i MNOK 50 til fordeling etter betjening av selskapets gjeld, vil kommunen potensielt kunne motta inntil MNOK 3,4 dersom kommunen n\u00e5 er med p\u00e5 ovennevnte emisjon og skyter inn kr. 475.000, dvs. netto MNOK 2,9. Dersom kommunen ikke deltar i denne emisjonen vil tilsvarende bel\u00f8pe seg til anslagsvis kr. 295.000. Tatt i betraktning den mange\u00e5rige uenigheten om partenes forpliktelser iht. kj\u00f8pekontrakten fra 2017, er det rimelig \u00e5 anta at denne konflikten m\u00e5 l\u00f8ses innenfor domstolene, jf. bl.a. en stevning som AT/Ask\u00f8y Utbygging AS sendte til Hordaland Tingrett 21.12.2023. Utfallet av en slik rettskonflikt er det p\u00e5 n\u00e5v\u00e6rende tidspunkt vanskelig \u00e5 ha noen bestemt oppfatning om. Dersom N\u00e5bo skulle vinne frem i en rettsak, og slik sett slippe \u00e5 erverve de omtvistede eiendommene p\u00e5 L\u00f8nvarden p\u00e5 Ask\u00f8y, m\u00e5 b\u00e5de aksjon\u00e6rl\u00e5n og aksjekapitalen i AT h\u00f8yst sannsynlig anses som tapt. Uansett synes det \u00e5 ta tid f\u00f8r saken vil kunne l\u00f8ses mellom partene, og i mellomtiden p\u00e5l\u00f8per betydelige renter, advokatutgifter m.m. Selskapets aksjon\u00e6rer m\u00e5 derfor p\u00e5regne ytterligere emisjoner i tiden fremover. Byr\u00e5dens vurdering og anbefaling/konklusjon: Byr\u00e5den har forst\u00e5else for at eiendomsutvikling kan v\u00e6re b\u00e5de utfordrende og \u00f8konomisk risikabelt. Med bakgrunn i den p\u00e5g\u00e5ende konflikten om partenes forpliktelser iht. kj\u00f8pe- kontrakten fra 2017, kreves det n\u00e5 ytterligere kapitaltilf\u00f8rsler fra aksjon\u00e6rene i AT. Det er ogs\u00e5 sannsynlig at det vil bli behov for flere emisjoner i de n\u00e6rmeste \u00e5rene. Sammenholdes dette med den usikkerhet som knyttes opp til utfallet av en domstolsbehandling av saken, og at konflikten her dreier seg om et privat utbyggingsprosjekt i en nabokommune, anbefaler byr\u00e5den at Bergen kommune ikke benytter seg av sin rett til \u00e5 tegne nye aksjer i selskapet i forbindelse med den forest\u00e5ende emisjonen. Vedtakskompetanse Bergen kommunes \u00f8konomireglement Oppdatert 26. april 2022 (Sak 40/22) og 24. november 2021. 2 \u00ab2.3 Fullmakter som gjelder investeringsbudsjettet \u00d8vrige investeringsfullmakter i. Nytegning av aksjer Som ledd i kommunens eierskapsforvaltning gis byr\u00e5det fullmakt til kj\u00f8p av aksjer (herunder ogs\u00e5 nytegning av aksjer) innenfor en ramme p\u00e5 kr 500.000 i hvert tilfelle. Fullmakten forutsetter at det kan finnes dekning ved omdisponeringer innenfor det vedtatte investeringsbudsjett, ubrukte fondsmidler eller merinntekter p\u00e5 investeringsbudsjettet. Alle slike aksjekj\u00f8p (og nytegning av aksjer) skal meldes til bystyret, fortrinnsvis i forbindelse med tertialrapporteringen.\u00bb Byr\u00e5d for finans innstiller til byr\u00e5det \u00e5 fatte f\u00f8lgende vedtak: Bergen kommune deltar ikke i emisjonen i Ask\u00f8y Tomteselskap AS, jf. vedlagt protokoll fra EOG i selskapet 05.12.2024, pkt. 3. Dato: 18. desember 2024 Jacob M\u00e6hle Byr\u00e5d for finans Dokumentet er godkjent elektronisk. Vedlegg: Protokoll EOG Ask\u00f8y Tomteselskap AS 051224 3 "
}