{
  "dokument_id": "623622da-74b4-5b8f-a9dc-2f2ddf1d212b",
  "doc_type": "case_attachment",
  "kommune": 4601,
  "tittel": "_ KLAGE-2023_16989-12 Omgj\u00f8r vedtak fra UMBY gnr 208 bnr 207 uteomhusarbeid blokk D 1299445_1_1",
  "url": "https://bergen.kommune.no/politikere-utvalg/api/fil/bk360/10496741/-KLAGE-2023-16989-12-Omgjor-vedtak-fra-UMBY-gnr-208-bnr-207-uteomhusarbeid-blokk-D-1299445-1-1",
  "tekst": " V\u00e5r dato: V\u00e5r ref: 29.04.2024 2024/1761 Deres dato: Deres ref: Knut Ivar Fosse Saksbehandler, innvalgstelefon Rollandsvegen 5 Arnt Erik Nordheim, 5764 3191 5115 Ulset Bergen kommune gnr. 208 bnr. 207, Rollandslia 110. P\u00e5bygg, tilbygg og utomhusarbeid \u2013 Blokk D Vi viser til oversending fra Bergen kommune 26.01.2024, som gjelder klager p\u00e5 vedtak fra byr\u00e5d for milj\u00f8 og byutvikling 22.09.2023. Saken er del av et st\u00f8rre sakskompleks med fire klagesaker (blokk A til D mv.), og disse m\u00e5 sees i sammenheng. Klagene er rettidig framsatt, og vilk\u00e5rene for \u00e5 behandle saken er oppfylt. Saken har dessverre blitt gammel hos oss, og Statsforvalteren beklager dette. Vedtak Statsforvalteren i Vestland omgj\u00f8r vedtaket fra byr\u00e5d for klima, milj\u00f8 og byutvikling 22.09.2023, pkt. 2, ref. 2023/204416-7, og vi avsl\u00e5r s\u00f8knaden om dispensasjon for tiltak p\u00e5 gbnr. 208/207. Rammetillatelsen i samme vedtak pkt. 3 faller bort og er opphevet. Sakens bakgrunn Rolland Borettslag1 v/Holon Bergen AS s\u00f8kte den 03.04.2023 om rammetillatelse til tiltak p\u00e5 gbnr. 208/207, Rollandslia 100 til 118. Eiendommen gbnr. 208/207 er en st\u00f8rre boligeiendom p\u00e5 ca. 36,6 daa, best\u00e5ende av fire leilighetsbygg/blokker (A-D). Eiendommen eies av Rolland Borettslag og fikk dagens form ved karts- og delingsforretning i 1975, jf. ogs\u00e5 tidligere reguleringsplan for Rolland - Stor\u00e5sen (R3 mfl.) fra 1974. Eiendommen er i dag regulert i detaljreguleringsplan for Rolland Borettslag fra 2020.2 Reguleringsplanen omfatter i hovedsak de fire blokkene m/garasjeanlegg, fellesomr\u00e5der, friomr\u00e5der, adkomstveg, gang- og sykkelveger og annen infrastruktur. I kommuneplanens arealdel (KPA2018) er omr\u00e5det i sin helhet avsatt til bebyggelse og anlegg, som del av den ytre fortettingssonen utenfor sentrumsomr\u00e5dene.3 S\u00f8knaden 03.04.2023 var en av fire separate s\u00f8knader, en for hver av blokkene i borettslaget, med tilh\u00f8rende utomhusareal og fellesanlegg. Prosjektet gjaldt oppgradering med p\u00e5bygg av en ekstra 1 Org.nr. 953 883 155. 2 PlanID: 4601_65870000, i kraft 20.10.2020. 3 N\u00e6rmere bestemmelser til sonen er gitt i KPA2018 \u00a7 26.4 mfl. E-postadresse: Postadresse: Bes\u00f8ksadresse: Telefon: 57 64 30 00 sfvlpost@statsforvalteren.no Nj\u00f8savegen 2 Nj\u00f8savegen 2, Leikanger www.statsforvalteren.no/vl Sikker melding: 6863 Leikanger Solheimsgaten 13, Bergen www.statsforvalteren.no/melding Fjellvegen 11, F\u00f8rde Org.nr. 974 760 665 Side: 2/9 etasje p\u00e5 boligblokkene, i tillegg til tilbygg med heis og trappehus for universell utforming, samt rammetillatelse for ny parkeringsgarasje under bakken (f_BG1). For blokk D gjaldt s\u00f8knaden p\u00e5bygg av ny etasje med ni boenheter (ca. 779 m2), samt tilbygg og fellesanlegg som nevnt. Borettslaget disponerer totalt 163 biloppstillingsplasser fra f\u00f8r, av disse 37 som utend\u00f8rs overflateparkering. Tiltaket inneb\u00e6rer en l\u00f8sning med totalt 182 parkeringsplasser etter utbyggingen, der 20 av disse fortsatt skal v\u00e6re utvendige for gjesteparkering og hjemmetjeneste mv. I gjeldende reguleringsplan er det fastsatt en \u00f8vre begrensning p\u00e5 totalt 159 parkeringsplasser (jf. \u00a7 2.10 andre avsnitt), og en fastsatt parkeringsnorm p\u00e5 0,9 plasser per 100 m2 BRA eksiterende boligareal. Det er i tillegg fastsatt rekkef\u00f8lgebestemmelser om sanering av eksisterende overflateparkering, f\u00f8r ferdigattest for nye tiltak (jf. \u00a7 6.1 siste avsnitt). Borettslaget s\u00f8kte om dispensasjon fra begge disse begrensingene. Vi viser til dispensasjonss\u00f8knaden 15.02.2023 med begrunnelse og tabell for parkeringsdekning, samt redegj\u00f8relse i f\u00f8lgeskriv og annet underlag til s\u00f8knaden om rammetillatelse. Som det framg\u00e5r av f\u00f8lgebrevet er flere av vedleggene tilsvarende like for blokk A-D. Prosjektet m\u00e5 f\u00f8lgelig sees i sammenheng, selv om utbyggingen formelt sett gjelder fire separate s\u00f8knader. Bergen kommune v/plan- og bygningsetaten behandlet s\u00f8knaden og ga avslag 30.06.2023. Avslaget gjaldt begrensingene i reguleringsplanen \u00a7 2.10, i tillegg rekkef\u00f8lgebestemmelsen i \u00a7 6.1 siste avsnitt om sanering av eksisterende overflateparkering. Kommunen kom i avslaget til at de rettslige vilk\u00e5rene i plan- og bygningsloven \u00a7 19-2 ikke var oppfylt. Utover dette p\u00e5pekte kommunen at tiltaket, slik de s\u00e5 det, heller ikke hadde tilfredsstillende kvaliteter, jf. plan- og bygningsloven \u00a7 29-2. Vi viser til punkt 3.7 og 3.10 i avslaget. Borettslaget p\u00e5klaget avslaget 07.07.2023, jf. brev fra ansvarlig s\u00f8ker av samme dato. B\u00e5de tiltakshaver og ansvarlig s\u00f8ker var grunnleggende uenig i dispensasjonsvurderingen. For det f\u00f8rste var det misvisende og skjevt framstilt at parkeringskapasiteten kom til \u00e5 \u00f8ke. Dette mente tiltakshaver var feil, og anf\u00f8rte i stedet at dekningen fremdeles vil v\u00e6re innenfor normen i reguleringsplanen (0,9 plasser / 100 m2 BRA eksisterende leiligheter, + 0,6 / 100 m2 BRA for p\u00e5bygde leiligheter). S\u00f8knaden innebar dessuten en reduksjon av 17 utvendige parkeringsplasser. Det er riktig at det totale antallet \u00f8ket med 19 parkeringsplasser, men disse er ment \u00e5 ivareta behovet for 30 nye leiligheter (Blokk A-D), og if\u00f8lge tiltakshaversiden i samsvar med kommuneplanens intensjon. For \u00f8vrig viste tiltakshaveren til at borettslaget n\u00e5 ville best\u00e5 av 168 leiligheter, og at det ville v\u00e6re helt n\u00f8dvendig med en funksjonell gjesteparkering. Uten dette tilbudet vil situasjonen lede til b\u00e5de kj\u00f8ring og vill-parkering langs gang- og sykkelvegene. Den gangen reguleringsplanen ble vedtatt, \u00f8nsket byr\u00e5det prim\u00e6rt ikke \u00e5 frata borettslaget eksisterende parkeringsplasser, men fjernet likevel 30 plasser gjennom skjerping av bestemmelsene. Borettslaget anf\u00f8rte at dette var en feil, som heller ikke ble utredet eller varslet til forslagsstiller, og som byr\u00e5det og bystyret ikke kan ha sett rekkevidden av. Tiltakshaver viste til at tiltaket legger til rette for realisering av bedre tilgjengelighet og universell utforming, og at disse fordelene klart ville overstige ulempene ved en dispensasjon. Vi viser til klagen, hvor tiltakshaver ogs\u00e5 protesterte p\u00e5 bed\u00f8mmelsen av de visuelle kvalitetene. Klagen ble deretter forberedt og oversendt for videre behandling i kommunen, jf. fagnotat 04.08.2023, hvorp\u00e5 byr\u00e5d for milj\u00f8 og byutvikling tok klagen til f\u00f8lge 22.09.2023, og innvilget dispensasjon og rammetillatelse p\u00e5 vilk\u00e5r. Side: 3/9 Byr\u00e5den la for det f\u00f8rste vekt p\u00e5 at p\u00e5bygging av 30 nye boenheter p\u00e5 toppen av eksisterende leilighetsbygg, var i samsvar med bystyrets vedtak om gr\u00f8nn strategi 25.01.2023. Nye boliger innenfor eksisterende omr\u00e5der var ogs\u00e5 i samsvar med kommunal fortettingsstrategi iht. KPA2018. Videre la byr\u00e5den vekt p\u00e5 at tiltaket la opp til betydelig \u00f8kt livskvalitet, samt mulighet for at flere kan bo lenger i eget hjem. Prosjektet underst\u00f8ttet dermed ogs\u00e5 b\u00e5de nasjonale og lokalpolitiske f\u00f8ringer om en mer framtidsrettet bebyggelse, tilpasset en demografi med \u00f8kende andel eldre, og f\u00e6rre yrkesaktive. Tiltak av denne typen bidrar ogs\u00e5 til \u00e5 redusere behovet for sykehjemsplasser. Byr\u00e5den avviste at det var noen utilsiktede feil om parkeringsplassene i reguleringsplanen, men at det kunne v\u00e6re rom for en mer nyansert vurdering. I denne vurderingen la byr\u00e5den blant annet vekt p\u00e5 at det var 750-850 meter til n\u00e6rmeste bussholdeplass, og at dette var en svak og upraktisk erstatning for et hensiktsmessig antall gjesteparkeringsplasser. En \u00f8kning fra 163 til totalt 182 parkeringsplasser ville isolert sett v\u00e6re i strid med m\u00e5l om nullvekst, samtidig som \u00f8kningen var beskjeden, og dermed ingen vesentlig tilsidesettelse. Behovet for ryddige parkeringsforhold, samt at det fortsatt ville v\u00e6re et betydelig behov for utend\u00f8rs gjesteparkering, ble tillagt s\u00e6rlig vekt i vurderingen. De parkeringsplassene som var planlagt sanert iht. gjeldende reguleringsplan, framstod heller ikke som hensiktsmessig uteoppholdsareal, s\u00e6rlig pga. st\u00f8y fra fylkesvegen. Tiltaket medf\u00f8rte ogs\u00e5 en delvis sanering (14 av 27 plasser), og dette underbygget ogs\u00e5 at intensjonene ikke ble vesentlig satt til side. Byr\u00e5den ans\u00e5 det ellers som en fordel at dispensasjonene gjorde det mulig \u00e5 realisere reguleringsplanens m\u00e5l om p\u00e5bygg p\u00e5 eksisterende blokkbebyggelse, med st\u00f8tte fra eierne i borettslaget. Et avslag ville i motsatt fall kunne f\u00f8re til at planen ikke ble realisert. Vi viser til vedtaket. Klagesaken, slik den st\u00e5r for v\u00e5r behandling Byr\u00e5dens vedtak 22.09.2023 ble p\u00e5klaget av nabo Knut Ivar og Veronica Fosse (gbnr. 208/358, Rollandsvegen 5), Vestland fylkeskommune og Statens vegvesen, de to siste som henholdsvis regional og statlig vegmyndighet. Vestland fylkeskommune anf\u00f8rer at tiltaket vil f\u00f8re til \u00f8kt trafikk for fylkesvegnettet, p\u00e5 et sted hvor det allerede er utfordringer med framkommelighet og trafikkavvikling. Tiltaket m\u00e5 sees i sammenheng med den samlede bebyggelsen som er godkjent. I motsetning til kommunen mener de regionale vegmyndighetene at 182 parkeringsplasser, alts\u00e5 en \u00f8kning p\u00e5 19 plasser, setter til side f\u00f8ringene i reguleringsplanen. Tiltaket vil s\u00e6rlig \u00f8ke belastningen i kryss mot fv. 578 \u00c5samyrane, der det b\u00e5de er utfordringer med ventetid for p\u00e5kj\u00f8rende bilister, og ogs\u00e5 registrert flere kryssrelaterte ulykker. Dispensasjonen bryter med nullvekstm\u00e5let, med mulige konsekvenser for b\u00e5de \u00f8kt utslipp og redusert kapasitet p\u00e5 transportsystemet. En kommunalt restriktiv parkeringspolitikk er ett av de definerte virkemidlene som byvekstavtalen legger opp til. Fylkeskommunen har ogs\u00e5 tidligere v\u00e6rt kritisk til tiltaket, jf. h\u00f8ringsuttalelse 23.05.2023, med negativ uttalelse til s\u00f8knaden. Klageren ser det som sv\u00e6rt uheldig at det gis dispensasjon fra en nylig vedtatt reguleringsplan, hvor det i planen er tatt h\u00f8yde for god trafikksikkerhet og effektiv trafikkavvikling, og parkeringsdekningen er avklart. Vedtaket m\u00e5 derfor enten oppheves eller omgj\u00f8res til avslag. Statens vegvesen anf\u00f8rer at reguleringsplanen for Rolland Borettslag (2020) slik den vedtatt, er b\u00e5de god og egnet til \u00e5 st\u00f8tte oppunder byvekstavtalen, samordnet bolig-, areal- og transportplanlegging, og generelle m\u00e5l om nullvekst i privatbiltrafikken. Slik klageren ser det, tilsier opplysningene fra planarbeidet at det ligger til rette for fortetting av med lav parkeringsdekning, slik det er vedtatt. Side: 4/9 Statens vegvesen stiller sp\u00f8rsm\u00e5l ved kommunens avveininger, idet ulempene ved \u00e5 fravike planen er gitt sv\u00e6rt liten vekt. Problematikken rundt parkering vil bli aktuell i flere saker om fortetting i borettslag. Det kan ikke v\u00e6re avgj\u00f8rende at \u00f8kningen i denne saken isolert sett er beskjeden, slik kommunen har vist til. Dersom denne praksisen og linjen blir fulgt vil trafikk\u00f8kningen tvert imot bli vesentlig. Klageren mener i tillegg det er prinsipielt uheldig \u00e5 innvilge dispensasjon fra planer av nyere dato, hvor det allerede er foretatt en grundig vurdering av nullvekstm\u00e5let. Vegvesenet anf\u00f8rer at parkeringsregulering er ett av de mest effektive virkemidlene for \u00e5 n\u00e5 de vedtatte m\u00e5lene. Dette virkemiddelet bare kan brukes aktivt ved godkjenning av ny bebyggelse. Sett ut fra plasseringen til tiltaket, som Statens vegvesen anf\u00f8rer er sentral, mener vegmyndighetene at parkeringsdekningen i prosjektet \u00absv\u00e6rt h\u00f8y\u00bb. Utbyggingen m\u00e5 dessuten sees i et lengre perspektiv, der transporten i framtiden kan bli basert p\u00e5 gang, sykkel, kollektivtilbud og delebiler, i st\u00f8rre grad enn i dag. Den reelle avstanden til kollektivtilbud er heller ikke 750 \u2013 850 meter, slik kommunen legger til grunn, men \u2018godt under halvparten\u2019. Det er flere tilbud som det ikke er tatt h\u00f8yde for i kommunens vedtak, bl.a. busstoppet Rollandslia. Transport fra dette stoppet g\u00e5r med halvtimes frekvens til \u00c5sane terminal. Kollektivtilbudet er godt. Slik Statens vegvesen ser det, er vilk\u00e5rene for \u00e5 dispensere ikke oppfylt. Det er nullvekstm\u00e5let for privatbiltrafikken som er form\u00e5let med bestemmelsen det dispenseres fra, og dette hensynet er ikke tilstrekkelig vektlagt. I tillegg mener klageren at saksutredningen og premissene om tilgangen til kollektivtilbud, er mangelfull. Knut Ivar og Veronica Fosse viser til avveiningene som ble gjort da planen ble vedtatt i 2020. Slik klagerne ser det, er det nylig politisk vedtatt at det ikke skal opprettes flere parkeringsplasser ifm. p\u00e5byggsprosjektet p\u00e5 Rolland borettslag. Vedtaket ble for \u00f8vrig p\u00e5klaget av tiltakshaversiden, men stadfestet av Statsforvalteren i Vestland i mai 2021, uten endringer.4 Terskelen for \u00e5 dispensere fra s\u00e5 nye planer b\u00f8r v\u00e6re klart h\u00f8yere enn det det kommunen har lagt til grunn. Dersom borettslaget \u00f8nsker \u00e5 bygge p\u00e5 den eksisterende boligbebyggelensen, m\u00e5 dette skje innenfor rammene av den vedtatte reguleringsplanen. Fosse anf\u00f8rer videre at de eneste reelle fordelene ved dispensasjonen, er at det reduserer ulempene og faren for u\u00f8nsket, tilfeldig og ulovlig parkering. Hensynet er ikke unikt, og tilsier ikke at kommunen b\u00f8r prioritere utbygging av gjesteparkering. Det er i tillegg negativt at kommunen prioriterer parkering i stedet for uteoppholdsareal. Dersom parkeringsplassen heller blir sanert, fjerner man en av tre avkj\u00f8rsler for parkering til borettslaget. Dette gir et bedre og tryggere uteoppholdsareal for hele eiendommen. I tillegg kommer de visuelle fordelene ved sanering. Busstoppet Rollandslia er ogs\u00e5 lokalisert ved siden av parkeringsplassen som borettslaget \u00f8nsker \u00e5 beholde. Dette stoppet ligger ca. 200 meter fra leilighetsbygget med lengst avstand fra hovedvegen, tilsvarende tre minutters gange. Fosse anf\u00f8rer ogs\u00e5 at kommunen har tatt utenforliggende hensyn, n\u00e5r kommunen og legger vekt p\u00e5 Helsepersonellkommisjonens utredning, og behovet for \u00e5 tilrettelegge for at flere kan bo lenger i eget hjem.5 Dette mener klagerne ikke kan v\u00e6re relevant i en sak om byutvikling. Avveiningen som kommunen har gjort der de legger vekt p\u00e5 disse hensynene, trosser dessuten de klare faglige anbefalingene fra Statens vegvesen og Vestland fylkeskommune, s\u00e5 vel som fra kommunens egne 4 V\u00e5r ref. 2021/1887. 5 NOU 2023:4: Tid for handling \u2013 Personellet i en b\u00e6rekraftig helse- og omsorgstjeneste. Side: 5/9 underliggende etater. Fosse anf\u00f8rer at det ikke er grunnlag for \u00e5 gi dispensasjon. Subsidi\u00e6rt m\u00e5 dispensasjon gis p\u00e5 vilk\u00e5r, slik at borettslaget p\u00e5legges \u00e5 utf\u00f8re avb\u00f8tende tiltak. Vi viser til klagen. Bergen kommune v/Utvalg for milj\u00f8 og byutvikling har vurdert klagene i m\u00f8te 18.01.2023, men har ikke funnet grunn til \u00e5 ta klagene til f\u00f8lge. Det framg\u00e5r av protokollen fra m\u00f8tet at det var felles debatt om sak 33-36/24 (Blokk A til D). Statsforvalteren viser ellers til byr\u00e5dets innstilling 12.12.2023, jf. ogs\u00e5 fagnotat av 06.11.2023, som begge forutsettes kjent. Saken ble deretter oversendt hit for endelig klagebehandling og avgj\u00f8relse, jf. forvaltningsloven \u00a7 34. Regelverk Statsforvalteren i Vestland er delegert myndighet til \u00e5 avgj\u00f8re klager som gjelder enkeltvedtak etter plan- og bygningsloven, se plan- og bygningsloven \u00a7 1-9 femte avsnitt og rundskriv T-2/09 fra Kommunal- og distriktsdepartementet. Statsforvalteren kan pr\u00f8ve alle sider ved vedtaket, ogs\u00e5 de skj\u00f8nnsmessige vurderingene som kommunen har gjort, jf. forvaltningsloven \u00a7 34. Ved pr\u00f8ving av det kommunale skj\u00f8nnet skal Statsforvalteren legge stor vekt p\u00e5 hensynet til det lokale selvstyret. Det framg\u00e5r av plan- og bygningsloven \u00a7\u00a7 12-4 og 11-6 at kommune- og reguleringsplanen er bindende for nye eller utvidelse av eksisterende tiltak. Tiltak i strid med plan eller bestemmelser i plan- og bygningsloven, kan bare tillates dersom det blir gitt dispensasjon fra bestemmelsen tiltaket strider mot, jf. plan- og bygningsloven kapittel 19. Med hjemmel i plan- og bygningsloven \u00a7 19-2 kan kommunen dispensere fra bestemmelser gitt i eller i medhold av plan- og bygningsloven. Kommunen kan ikke dispensere dersom hensynene bak bestemmelsen det dispenseres fra, nasjonale eller regionale interesser, eller hensynene i lovens form\u00e5lsbestemmelse, blir vesentlig tilsidesatt. I tillegg m\u00e5 fordelene ved \u00e5 dispensere v\u00e6re klart st\u00f8rre enn ulempene etter en samlet vurdering. Vilk\u00e5rene i plan- og bygningsloven \u00a7 19-2 er rettslige vurderingstema, ikke et kommunalt skj\u00f8nn. Det er derfor ikke anledning til \u00e5 legge nevneverdig vekt p\u00e5 hensynet til det lokale selvstyret. Hensynet til presedens, alts\u00e5 hvilken praksis kommunen har valgt for n\u00e5r de \u00f8nsker \u00e5 gi dispensasjon, blir ogs\u00e5 bare aktuelt dersom vilk\u00e5rene i \u00a7 19-2 er oppfylt. Dersom vilk\u00e5rene er oppfylt \u00abkan\u00bb kommunen gi dispensasjon, jf. \u00a7 19-2 f\u00f8rste ledd. Dispensasjon krever grunngitt s\u00f8knad. Etter forvaltningspraksis skal begrunnelsen for \u00e5 dispensere v\u00e6re spesielle og gjelde s\u00e6rlig for tiltaket, og kommunen skal ikke dispensere ut fra mer generelle vurderinger. Statsforvalterens vurdering Statsforvalteren behandler klagene samlet, ettersom vi oppfatter at klagerne har felles interesse i \u00e5 motsette seg parkeringsdekningen p\u00e5 gbnr. 208/207, om enn p\u00e5 noe ulike grunnlag. Klagerne har ogs\u00e5 vist til samme moment p\u00e5 flere punkt. Vi behandles ellers klagene for de respektive s\u00f8knadene i fire egne vedtak, slik ogs\u00e5 kommunen har gjort. De sentrale problemstillingene og vurderingstemaene blir likevel i hovedsak like for blokk A til D. Vi ser slik p\u00e5 dette: Parkeringsbestemmelsene for Rolland borettslag (PlanID: 65870000) f\u00f8lger f\u00f8rst og fremst av reguleringsplanen \u00a7 2.10. Vi viser til bestemmelsens andre avsnitt, som borettslaget har s\u00f8kt om dispensasjon fra: Side: 6/9 \u00ab... Parkeringsdekning for bil innenfor planomr\u00e5det skal v\u00e6re maksimal 0,9 plasser per 100 m2 BRA bolig og inntil 159 parkeringsplasser total. ...\u00bb Videre er det med hjemmel i plan- og bygningsloven \u00a7 12-7 nr. 10, jf. nr. 2, fastsatt f\u00f8lgende rekkef\u00f8lgekrav om sanering av eksisterende overflateparkering (jf. reguleringsplanen \u00a7 6.1 siste avsnitt, f\u00f8rste setning), og som ogs\u00e5 er s\u00f8kt fraveket i prosjektet: \u00ab... F\u00f8r det gis ferdigattest skal eksiterende overflateparkering med unntak av f_SPP v\u00e6re sanert, omgjort og opparbeidet som del av f_GF3-4. ...\u00bb Det er helt p\u00e5 det rene at tiltaket er i strid med disse bestemmelsene. Boligprosjektet kan derfor ikke tillates uten dispensasjon fra bestemmelsene, jf. plan- og bygningsloven kapittel 19. N\u00e5r noen s\u00f8ker om et tiltak i strid med det som f\u00f8lger av lov- og plangrunnlaget, er utgangspunktet at s\u00f8knaden skal avsl\u00e5s, med mindre de lovfestede vilk\u00e5rene for \u00e5 dispensere er oppfylt, og kommunen etter en konkret vurdering finner \u00e5 kunne innvilge slik dispensasjon. Statsforvalteren finner at hensynene bak de to bestemmelsene i stor grad er sammenfallende, alts\u00e5 et m\u00e5l om regulering og begrensning av parkeringsdekningen i planomr\u00e5det. Det er dette hensynet, alts\u00e5 hensynet bak bestemmelsene som s\u00f8kes fraveket, som m\u00e5 v\u00e6re utgangspunktet for dispensasjonsvurderingen. Det blir derfor feil n\u00e5r kommunen i stedet tar utgangspunkt i andre og mer overordnede styringsdokumenter, som Gr\u00f8nn strategi, Helsepersonellkommisjonens utredning og kommunens generelle fortettingspolitikk. Disse dokumentene er lite egnet til \u00e5 belyse hva som har v\u00e6rt form\u00e5let og hensikten med nettopp \u00a7\u00a7 2.10 andre ledd og 6.1 siste ledd i reguleringsplanen for Rolland Borettslag. Statsforvalteren utelukker ikke at kommunens generelle strategier og arealpolitikk kan v\u00e6re relevante momenter i en samlet vurdering, men dette m\u00e5 i s\u00e5 fall gjelde ved avveiningen av fordeler og ulemper, f\u00f8rst etter at det er avklart at behovet og hensynene bak bestemmelsene ikke gjelder med styrke. Tilsvarende mener vi at utgangspunktet ogs\u00e5 blir uriktig framstilt i dispensasjonss\u00f8knaden 15.02.2023, og i klagevurderingen 12.12.2023, der det legges vekt p\u00e5 intensjonen bak reguleringsplanen som s\u00e5dan (\u00a7 1); alts\u00e5 \u00e5 kunne legge til rette for p\u00e5bygg med en etasje, for slik \u00e5 kunne finansiere og tilrettelegge for universell tilgjengelighet til alle boenheter. Slik vi ser det, er det ikke noe klart sammenfall mellom hensynene bak de to planbestemmelsene som fravikes, og reguleringsplanens overordnede intensjon. Mens intensjonen i reguleringsplanen \u00a7 1 er \u00e5 legge til rette for p\u00e5byggsprosjektet, fastsetter \u00a7\u00a7 2.10 andre ledd og 6.1 siste ledd rammene for hvordan denne utbyggingen skal skje. Vi merker oss ogs\u00e5 at det i dispensasjonss\u00f8knaden 15.02.2023 er lagt stor vekt p\u00e5 praktiske gjennomf\u00f8ringshensyn. Det framg\u00e5r blant annet at flertallet i borettslaget ikke \u00f8nsker at gjesteparkeringen skal forsvinne, og at prosjektet dermed st\u00e5r i fare for ikke \u00e5 bli realisert, dersom kommunen ikke innvilger dispensasjon. Borettslaget er ogs\u00e5 uenige i at det ikke er behov for gjesteparkering i st\u00f8rre grad enn det planen tillater. Disse momentene framst\u00e5r langt p\u00e5 veg som en ren uenighet om selve planinnretningen, som ble endelig avgjort ved Statsforvalterens vedtak 25.05.2021. Inntrykket av at s\u00f8knaden bunner i uenighet, forsterkes ogs\u00e5 av at borettslaget mener reguleringsbestemmelsene kan ha v\u00e6rt feil, eller at kommunen ikke inns\u00e5 rekkevidden av bestemmelsene de vedtok. Det siste er tilbakevist av byr\u00e5det i denne saken. Statsforvalteren finner heller ikke holdepunkter for en slik p\u00e5stand. Side: 7/9 For s\u00e5 vidt gjelder de konkrete parkeringsbestemmelsene, antar kommunen at hensynet har v\u00e6rt \u00e5 tilpasse den eksisterende parkeringsdekningen i borettslaget til parkeringsdekningen i KPA2018.6 Vi slutter oss til dette. Det \u00e5 balansere parkeringsdekningen i reguleringsplanen til normen i KPA, oppfatter vi var en sentral del av planbehandlingen, s\u00e6rlig i den siste fasen f\u00f8r reguleringsplanen ble vedtatt. Vi viser bl.a. til byr\u00e5dets innstilling 08.09.2020 (utdrag, s. 5-6): \u00ab... Forslagsstillers planforslag... vil gi en samlet parkeringsdekning p\u00e5 1,12 bilparkeringsplasser per 100 m2 BRA bolig og 1 parkeringsplass per boenhet i parkeringskjeller samtidig som overflateparkeringen (40 plasser) opprettholdes. Plan- og bygningsetaten foresl\u00e5r 1 plass per 100 m2 BRA bolig. Da vil overflateparkering kunne reduseres noe og det frigjorte arealet omgj\u00f8res til felles uteoppholdsareal. [...] Byr\u00e5det p\u00e5peker at borettslagets beliggenhet med kort avstand til bydelssenter og knutepunkt for kollektivtrafikk tilsier at parkeringsdekning b\u00f8r ligge p\u00e5 et lavt niv\u00e5. [...] Borettslaget har i alt etablert 159 bilparkeringsplasser i dag derav ligger 119 plasser i parkeringskjeller. Byr\u00e5det \u00f8nsker ikke \u00e5 frata borettslaget sine eksisterende parkeringsplasser, men ser heller ikke grunnlag for \u00e5 \u00f8ke antall bilparkeringsplasser ytterligere. Parkeringsdekning vil ligge p\u00e5 0,9 plasser per 100 m2 BRA bolig dersom bygningstiltak gjennomf\u00f8res samtidig som antall bilparkeringsplasser (159) videref\u00f8res. Byr\u00e5det anser en dekningsgrad p\u00e5 0,9 fortsatt til \u00e5 v\u00e6re sv\u00e6rt h\u00f8yt med tanke p\u00e5 borettslagets beliggenhet n\u00e6rt bydelssenter og kollektivknutepunkt. Dekningen kan likevel aksepteres de planen omhandler bygging p\u00e5 og til eksisterende bebyggelse i en etablert situasjon og ikke vil medf\u00f8re flere bilparkeringsplasser ...\u00bb Det er som nevnt disse form\u00e5lsbetraktningene om \u00e5 tilpasse og begrense parkeringsdekningen, som dispensasjonss\u00f8knaden m\u00e5 vurderes ut fra. Det er ikke n\u00f8dvendigvis sentralt hva kommunen i dag anser som en hensiktsmessig parkeringsdekning, eller om boligprosjekter med universell utforming generelt er samfunnsnyttig i et byutviklingsperspektiv. Silke avveiinger og hensyn h\u00f8rer prim\u00e6rt til i planfasen, der rammene for arealbruken blir fastsatt. Dersom det er snakk om \u00e5 endre de vedtatte premissene for utbyggingsprosjektet, eller revurdere de hensynene som ligger til grunn for planinnretningen, er systemet i plan- og bygningsloven at endringer av betydning ikke b\u00f8r skje ved dispensasjon, men etter bestemmelsene for endring og rullering av gjeldende plan.7 Videre er vi ikke enig i kommunens premisser om at en \u00f8kning til 182 parkeringsplasser er beskjedent, eller i slutningen om at tiltaket av den grunn ikke inneb\u00e6rer en vesentlig tilsidesettelse. Slik vi ser det, er det ikke alltid st\u00f8rrelsen eller omfanget p\u00e5 avviket som blir vurderingstemaet ved en dispensasjon, men hvilke forutsetninger og form\u00e5lsbetraktninger som ligger til grunn for bestemmelsene, og de konsekvensene en dispensasjon kan ha for disse hensynene. Her m\u00e5 vi vise til at det foreligger klage fra b\u00e5de regionale og statlige vegmyndigheter, som p\u00e5 faglig grunnlag begge framst\u00e5r sterkt kritiske til kommunens vurdering. Tidligere gikk det direkte fram av lovteksten i plan- og bygningsloven \u00a7 19-2 fjerde avsnitt, at kommunen ikke burde dispensere fra planer dersom en direkte ber\u00f8rt sektormyndighet hadde uttalt seg negativt. Denne regelen ble sl\u00f8yfet og omformulert i 2017, men av forarbeidene f\u00f8lger det at \u00ab[i]nnsigelsesmyndighetenes rolle vil fortsatt v\u00e6re \u00e5 peke p\u00e5 nasjonale eller viktige regionale interesser, slik at disse vektlegges i avgj\u00f8relsen\u00bb.8 Selv om rollene til Vestland fylkeskommune og Statens vegvesen ikke lenger er et direkte moment, 6 KPA2018 \u00a7 17 iht. tabell (0,6 \u2013 1,2 / 100 m2 BRA boligareal i ytre fortettingssone). 7 Ot.prp.nr. 32 (2007-2008) s. 242. 8 Prop. 149 L (2015-2016) s. 54. Side: 8/9 vil de faglige innspillene som kommer fram, og de statlige og fylkesregionale interessene i arealbruksvurderingen, alts\u00e5 fortsatt ha vekt i saken. Klagene er begge begrunnet med bl.a. byvekstavtalen mellom Bergen kommune mfl., Vestland fylkeskommune og staten v/Samferdselsdepartementet og Kommunal- og distriktsdepartementet. Avtalen, som riktignok er av overordnet art, er samtidig et direkte uttrykk for statlige og fylkesregionale interesser innen temaet vegtransport. Kommunen har etter v\u00e5rt syn i liten grad vurdert om disse interessene settes vesentlig til side, eller hvilken betydning det b\u00f8r ha at de to forvaltningsniv\u00e5ene er negative til et avvik. Dette mener vi svekker avgj\u00f8relsen, jf. plan- og bygningsloven \u00a7 19-2 andre avsnitt. Slik vi oppfatter de to klagene, reagerer begge s\u00e6rlig p\u00e5 at kommunen innvilger dispensasjon nettopp i dette omr\u00e5det. If\u00f8lge klagene \u2013 med st\u00f8tte i premissene for den vedtatte reguleringsplanen \u2013 er det gode forutsetninger for kollektivtilbud til borettslaget, og tilsvarende gode muligheter for redusert privatbiltrafikk. I motsetning til kommunens vurdering i klageomgangen, mener vi at tilgangen p\u00e5 kollektivtilbud og alternative transportformer et sentralt moment i saken, som nettopp gjelder mulighetene for sanering av egne parkeringsplasser. S\u00e5 tydelig som sektormyndighetene uttaler seg om de mulige negative langtids- og sumvirkningene, er det i tillegg ogs\u00e5 vanskelig \u00e5 utelukke at temaet ogs\u00e5 kunne v\u00e6rt gjenstand for innsigelse ved en ordin\u00e6r planprosess, jf. plan- og bygningsloven \u00a7 5-4. Dette er etter v\u00e5r oppfatning en klar indikasjon p\u00e5 at de rettslige vilk\u00e5rene for \u00e5 dispensere for \u00f8kt parkering, heller ikke er oppfylte, men at de regionale og statlige interessene som klagerne viser til, i stedet vil bli vesentlig tilsidesatt. I tillegg til at forholdene ligger godt til rette for redusert privatbiltrafikk, og dette synes \u00e5 ha v\u00e6rt det grunnleggende form\u00e5let med bestemmelsene som fravikes, viser fylkeskommunen ogs\u00e5 til mer konkrete kapasitetsutfordringer og ulykkesstatistikk i eksisterende p\u00e5kj\u00f8ringskryss langs fv. 578. Med unntak av at \u00f8kningen som f\u00f8lge av dette tiltaket er relativt beskjeden, virker ikke den generelle kapasitetsutfordringen langs krysset og fylkesvegen \u00e5 v\u00e6re s\u00e6rlig behandlet i dispensasjonsvedtaket. Dette mener vi ogs\u00e5 svekker avgj\u00f8relsen. Momentet indikerer etter v\u00e5rt syn at fordelene ved \u00e5 dispensere ikke kan v\u00e6re klart st\u00f8rre enn ulempene, etter en samlet vurdering av alle de relevante momentene. Hensynet til \u00e5 unng\u00e5 framtidig \u2018vill-parkering\u2019 er sikkert reelt nok, men dette m\u00e5 inng\u00e5 i en samlet avveining, hvor det legges st\u00f8rre vekt p\u00e5 andre forhold enn borettslagets interne forhold og interesser. Avveiningen m\u00e5, som vi har v\u00e6rt inne p\u00e5, ta utgangspunkt i hensynene som parkeringsreguleringen var ment \u00e5 sikre. Det b\u00e6rende hensynet for kommunens vedtak, ser oppsummert derimot ut vil \u00e5 v\u00e6re fordelen ved tiltaket, alts\u00e5 boligprosjektet, og at det er positivt at boenhetene i borettslaget blir tilpasset livsl\u00f8psstandard, gjennom et p\u00e5byggingsprosjekt som oppfyller Gr\u00f8nn strategi og m\u00e5lsetningene i KPA2018. Disse momentene har vi p\u00e5pekt er relevante i samlet avveining av fordeler og ulemper, men m\u00e5 balanseres mot ulempene ved en dispensasjon. Momentene har p\u00e5 den andre siden liten vekt ved bed\u00f8mmelsen av hensynet bak reguleringsplanen \u00a7 2.10 andre ledd og \u00a7 6.1 siste ledd. Disse hensynene som later til \u00e5 ha v\u00e6rt det motsatte av det s\u00f8knaden legger opp til, det vil si \u00e5 stramme inn og hindre en slik parkeringsinnretning som borrettslaget n\u00e5 \u00f8nsker. Statsforvalteren finner etter dette ikke grunn til \u00e5 g\u00e5 inn p\u00e5 de andre klagegrunnene, ettersom det etter v\u00e5r oppfatning, i lys av plandokumentene, tidligere premisser for utbyggingen og klagene fra de ber\u00f8rte sektormyndighetene, m\u00e5 v\u00e6re helt klart at form\u00e5let om \u00e5 begrense parkeringsdekningen p\u00e5 gbnr. 208/207, settes vesentlig til side ved en dispensasjon. Side: 9/9 Dette m\u00e5let synes prim\u00e6rt \u00e5 ha v\u00e6rt fors\u00f8kt oppn\u00e5dd gjennom sanering av eksiterende overflateparkering i planen, jf. \u00a7 6.1 siste avsnitt, som dermed ogs\u00e5 settes til side. Det er heller ikke godgjort at fordelene ved en delvis sanering og \u00f8kt antall parkeringsplasser totalt, er klart st\u00f8rre enn ulempene etter en samlet vurdering. Statsforvalteren har etter dette tatt klagene til f\u00f8lge, jf. forvaltningsloven \u00a7 34, jf. pbl. \u00a7 19-2 andre ledd, og avsl\u00e5tt s\u00f8knaden fra borettslaget. Oppsummering De lovfestede vilk\u00e5rene for \u00e5 dispensere er ikke oppfylte, jf. plan- og bygningsloven \u00a7 19-2 andre avsnitt, og vi har derfor omgjort dispensjonsvedtaket 22.09.2023 til avslag. Rammetillatelsen av samme dato faller da bort, jf. pbl. \u00a7 21-4, og er med dette opphevet. Klagene har f\u00f8rt fram. Vedtaket p\u00e5 side 1 i dette brevet er endelig og kan ikke p\u00e5klages, jf. forvaltningsloven \u00a7 28 tredje ledd. Statsforvalteren minner om retten klagerne har til \u00e5 kreve dekning av vesentlige kostnader som partene m\u00e5tte ha hatt, for eksempel til juridisk eller planfaglig bistand, som har v\u00e6rt n\u00f8dvendig for \u00e5 f\u00e5 endret vedtaket til sin gunst, jf. forvaltningsloven \u00a7 36. Eventuelle krav b\u00f8r v\u00e6re dokumenterte, og m\u00e5 v\u00e6re framsatt for Statsforvalteren innen tre uker fra dette brevet ble mottatt. Kostnader ved tidsspille eller eget arbeid med klagen dekkes normalt ikke. Med hilsen Anne-Kjersti Sande Ida Loftesnes Kv\u00e5le fung. seksjonsleder seniorr\u00e5dgiver Dokumentet er elektronisk godkjent Kopi til: Bergen kommune Postboks 7700 5020 BERGEN (ref. KLAGE-2023/16989-11) HOLON BERGEN AS Tollbodallmenningen 2A 5004 BERGEN ROLLAND BORETTSLAG c/o Vestlandske Boligbyggelag Postboks 1947 Nordnes 5817 BERGEN Mottakerliste: Knut Ivar Fosse Rollandsvegen 5 5115 Ulset Veronica Elisabet Fosse Rollandsvegen 5 5115 Ulset Statens vegvesen Postboks 1010 Nordre \u00c5l 2605 LILLEHAMMER (ref. 23/224106-12) Vestland fylkeskommune Postboks 7900 5020 BERGEN (ref. 23/59699-16) "
}