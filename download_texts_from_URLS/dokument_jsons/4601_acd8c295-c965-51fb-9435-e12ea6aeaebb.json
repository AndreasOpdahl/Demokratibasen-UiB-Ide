{
  "dokument_id": "acd8c295-c965-51fb-9435-e12ea6aeaebb",
  "doc_type": "case_attachment",
  "kommune": 4601,
  "tittel": "Fagnotat, datert 26.09.2024",
  "url": "https://bergen.kommune.no/politikere-utvalg/api/fil/bk360/11398033/Fagnotat-datert-26-09-2024",
  "tekst": " Plan- og bygningsetaten Til Fagnotat BBU - Seksjon byutvikling (Arbeidssted) V\u00e5r referanse: PLAN-2022/20533-28 Saksbehandler: Marie Hatteberg Leivestad Dato: 26.09.2024 Fra Plan- og bygningsetaten Forslag til detaljregulering anbefales vedtatt \u00c5rstad, Gnr. 160, Bnr. 397 mfl., Schweig\u00e5rds vei, Arealplan-ID 65880000 Om planforslaget Ard Arealplan As foresl\u00e5r p\u00e5 vegne av HUSBYGGERENS INNKJ\u00d8PSKONTOR AS detaljregulering for et omr\u00e5de p\u00e5 Wergeland i \u00c5rstad bydel. I foreliggende planforslag legges det til rette for at det kan etableres blokkbebyggelse innenfor felt BB i planomr\u00e5det. Det er lagt til grunn at tre eksisterende boliger m\u00e5 rives. Det planlegges inntil 29 enheter fordelt p\u00e5 tre bygg, to bygg langs Schweig\u00e5rds vei (bygg A og B) og et bygg langs Bendixens vei (bygg C), og det er foresl\u00e5tt differensiering i maksimal m\u00f8neh\u00f8yde. Bygg langs Schweig\u00e5rds vei er foresl\u00e5tt \u00e5 ha maksimal m\u00f8neh\u00f8yde p\u00e5 kote +51 (bygg A) og kote +54 (bygg B). Bygg C langs Bendixens vei er foresl\u00e5tt \u00e5 ha maksimal m\u00f8neh\u00f8yde p\u00e5 kote +47 meter. Innenfor felt BB er det foresl\u00e5tt en samlet grad av utnytting p\u00e5 %-BRA = 190 %. Parkering er foresl\u00e5tt l\u00f8st under ny bebyggelse. Parkeringsdekning for bil er foresl\u00e5tt \u00e5 v\u00e6re 0,5 plasser per 100 m2 BRA bolig. For sykkelparkering er det foresl\u00e5tt parkeringsdekning p\u00e5 2,5 plasser per 100 m2 BRA bolig. Snarvei foresl\u00e5s etablert nord i felt BB (bestemmelsesomr\u00e5de #2) og felles uteoppholdsareal er p\u00e5 samme niv\u00e5 mellom blokkene. Renovasjonsl\u00f8sning er foresl\u00e5tt l\u00f8st p\u00e5 egen tomt med bunnt\u00f8mte nedgravde containere. Det er avsatt areal for oppstillingsplass og avfallsh\u00e5ndtering ved felles avkj\u00f8rsel f_V2. Det er ikke foresl\u00e5tt endringer for eksisterende eldreboliger (gnr/bnr 160/396) som del av planforslaget. Planforslaget omfattes ikke av forskrift om konsekvensutredninger. Planomr\u00e5det ligger innen gangavstand til bybanestoppene p\u00e5 Wergeland. Rautjern idrettsbane med lekeplass og ballbane er rett s\u00f8rvest for planomr\u00e5det. Leaparken er ca 700 meter unna og Tveitevannet er 800 meter unna planomr\u00e5det. Fridalen kirke er innenfor 300 meter avstand. Fridalen skole er 450 m unna, Gimle ungdomsskole er 1 km unna. Langhaugen videreg\u00e5ende skole er ogs\u00e5 n\u00e6r planomr\u00e5det. Postadresse: Telefon: 55566310 Postboks 7700, E-post: postmottak.planogbygg@bergen.kommune.no 5020 BERGEN Kontoradresse: Internett: www.bergen.kommune.no Johannes Bruns gate 12, 5008 BERGEN Se planbeskrivelsen med vedlegg for utfyllende opplysninger. Figur 1 Oversiktskart. Planomr\u00e5det vist med r\u00f8d sirkel. Overordnede planer I kommuneplanens arealdel (KPA) ligger planomr\u00e5det i byfortettingssone \u2013 BY2. Omr\u00e5det ligger i infrastruktursone H410 som er konsesjonsomr\u00e5de fjernvarme Flesland \u2013 Sentrum, i hensynssone H390 som er luftkvalitet \u2013 r\u00f8d sone og i angitt hensynsone kulturmilj\u00f8 H570 Minde Nymark. I kommunedelplan Land\u00e5s er omr\u00e5det i hovedsak avsatt til boligomr\u00e5de der stadfestet reguleringsplan gjelder. Planomr\u00e5det er i stor grad regulert i reguleringsplan for Schweig\u00e5rds vei 47, 51 og 53, plan 10570000 vedtatt 19.06.1951. Gjeldende plan angir en rekke bestemmelser for omr\u00e5det. I nord er planomr\u00e5det delvis regulert i reguleringsplan for Schweig\u00e5rds vei 51, regulering av gamlehjemstomt, plan 3890000. Hensynssone bevaring kulturmilj\u00f8 570, gangforbindelse, seniorbolig og forhagen ivaretas langs Bendixens. Planprosess og medvirkning Merknader og uttalelser ved offentlig ettersyn Planforslaget ble sendt p\u00e5 h\u00f8ring og lagt ut til offentlig ettersyn 11.12.2021. H\u00f8ringsfristen var 25.01.2022. Det kom inn 11 private merknader og 10 uttalelser fra h\u00f8ringsinstanser. Disse er oppsummert og kommentert av forslagsstiller i merknads- og endringsskjema datert 27.02.2024. Materialet er gjennomg\u00e5tt og vurderes som dekkende. Det ble avholdt nabom\u00f8te i forbindelse med utvidelsen av plangrensen 26.03.2019, ref. kap. 2.3.1. i planbeskrivelsen. I tillegg har det v\u00e6rt eget m\u00f8te med nabo i Schweig\u00e5rds vei 57 (eier av 160/399 som grenser til felt BB i s\u00f8r\u00f8st) den 17.01.2022. Det har ogs\u00e5 v\u00e6rt dialogm\u00f8te med styreleder av Stiftelsen Fridalen Seniorboliger den 20.09.2022 siden deres Saksnummer PLAN-2022/20533 Side 2 av 13 eiendom er del av planomr\u00e5det. Disse m\u00f8tene er omtalt i merknadsskjema etter offentlig ettersyn. I uttalelsene og merknadene blir det i hovedtrekk pekt p\u00e5 f\u00f8lgende: Private merknader: \u2022 Plangrep: Det legges opp til for h\u00f8y utnyttelse. Byggene er d\u00e5rlig tilpasset nabolaget. De h\u00f8yeste blokkene m\u00e5 reduseres vesentlig. De tar utsikt mot vest og nord for mange av naboene. Maksimal utnyttelse medf\u00f8rer minimalt gr\u00f8ntomr\u00e5de for insekter og fuglers leveomr\u00e5de. Overflatevann m\u00e5 h\u00e5ndteres for hele planomr\u00e5det. \u2022 Innsyn: Bygg B vil sterkt forringe kvalitetene i naboenes uteomr\u00e5de. Bygg B fremst\u00e5r sv\u00e6rt ruvende. Bekymringer rundt innsyn ved etablering av hj\u00f8rnebalkonger. Seniorboligene har felles terrasse og uteomr\u00e5de som vender mot arealet forslagstiller skal bygge ut. Det m\u00e5 tas hensyn til ved bygging av balkonger og utearealer. \u2022 Gangvei: Gangveien m\u00e5 v\u00e6re offentlig tilgjengelig. \u2022 Trafikk og parkering: Naboer \u00f8nsker ikke \u00f8kning av gateparkering langs fortau. \u00d8kning i ut- og innkj\u00f8ringer fra eiendommen skal skje gjennom en liten og trang gate. Vurdere fartsreduserende tiltak i Schweig\u00e5rds vei for \u00e5 sikre trygg skolevei ved krysningspunktene. Full parkeringsdekning med minst en plass per boenhet med et antall gjesteparkeringer. \u2022 Byggeperiode: Naboer er bekymret ang\u00e5ende etablering av murer og hvordan det vil p\u00e5virke deres eiendommer og st\u00f8yniv\u00e5et i bygge- og anleggsfasen. H\u00f8ringsinstanser: \u2022 Uteoppholdsareal: Planforslaget m\u00e5 innfri kravene til st\u00f8rrelse p\u00e5 uteoppholdsareal. Hvis ikke m\u00e5 det stilles s\u00e6rlige krav til gode og varierte kvaliteter som innbyr til lek, opphold og rekreasjon p\u00e5 tvers av aldersgrupper. Tilfredsstillende kvalitet p\u00e5 uteoppholdsareal m\u00e5 sikres. Forholdet mellom hus, hage og vei. Forhagen er viktig str\u00f8kskarakter. \u2022 Lukket plangrep: F\u00f8rste etasje fremst\u00e5r sv\u00e6rt lukket. Langs Schweig\u00e5rds vei er det en tydelig bakside. Det gr\u00f8nne preget langs Bendixens vei ivaretar ikke hagebypreget godt nok. Tilpasningen av bebyggelsen langs veil\u00f8pene er ikke tilfredsstillende l\u00f8st. \u2022 Materialbruk: Det m\u00e5 komme tydeligere frem om det er tre eller murpuss som er hovedmaterialet. \u2022 Terrengtilpasning: Bebyggelsen fremst\u00e5r d\u00e5rlig terrengtilpasset siden det er h\u00f8ye skj\u00e6ringer og murer. Fortetting med 35 boenheter p\u00e5 et begrenset areal vil gi negativ innvirkning p\u00e5 landskapsbildet. Det b\u00f8r v\u00e6re inn- og utgang fra gateniv\u00e5 i tillegg til forhager slik at strukturen i omr\u00e5det videref\u00f8res. \u2022 Trafikk: Trafikksikre tilkomster til viktige m\u00e5lpunkt for barn og unge m\u00e5 ivaretas. Fortau p\u00e5 vestsiden av Schweig\u00e5rds vei m\u00e5 utredes, og snarvei m\u00e5 styrkes og reguleres offentlig tilgjengelig i plankart og bestemmelser. Vegbredden i Bendixens vei m\u00e5 \u00f8kes til minimum 5,0 meter. \u2022 Kulturmilj\u00f8: Hensynssone bevaring kulturmilj\u00f8 570 m\u00e5 videref\u00f8res. Anbefaler som prinsipp ikke riving i hensynssone bevaring kulturmilj\u00f8 570. B\u00f8r ha bedre tilpasning til kulturmilj\u00f8et. For \u00e5 oppn\u00e5 en bedre tilpassing til kulturmilj\u00f8et b\u00f8r utnyttingsgraden reduseres. \u2022 Renovasjon: BIR har bemerket at det er tidvis vansker med \u00e5 t\u00f8mme avfall. Renovasjonsl\u00f8sningen medf\u00f8rer et brudd med den gr\u00f8nne hagestrukturen langs vegen. Saksnummer PLAN-2022/20533 Side 3 av 13 \u2022 Naturmangfold og gr\u00f8nne verdier: For \u00e5 ivareta naturmangfoldet m\u00e5 det sikres tilstrekkelig med tr\u00e6r, annen pollinatorvennlig vegetasjon og tilstrekkelig jorddybde. Aktsomhetsplikt for fremmedarter m\u00e5 sikres i planbestemmelser. Endringer etter offentlig ettersyn Endringene som er foretatt etter offentlig ettersyn, fremg\u00e5r av merknads- og endringsskjema datert 25.06.2024. Planmaterialet er oppdatert i henhold til endringene. Kort oppsummert inneb\u00e6rer endringene: M\u00f8neh\u00f8yder, volum og terrenginngrep o Bruksareal er redusert fra 220 %-BRA til 190 %-BRA innenfor felt BB og felt T er 145 %-BRA. o Antall boenheter redusert fra 35 til 29. o Byggene i felt BB/Bygg A og B er trukket n\u00e6rmere Schweig\u00e5rds vei og hevet 1 meter og trappes opp mot \u00f8st. Innganger er direkte fra gateplan. o Parkeringskjeller er plassert lavere og f\u00f8rer til jevnere niv\u00e5forskjeller mellom gangveger, bygg og uteoppholdsareal. o Uteoppholdsarealet er p\u00e5 et og samme niv\u00e5. o Balkongene i bygg A og B er hevet 1,6 meter fra uteoppholdsarealet. o Bygg C er redusert i volum. G\u00e5rdsrommet og bebyggelsen mot Schweig\u00e5rds vei er synlig fra Bendixens vei. o Planomr\u00e5det er omfattet av hensynssone kulturmilj\u00f8 570. o Krav om harmoniske farger i tr\u00e5d med omkringliggende omgivelser. o Takform er tilpasset str\u00f8kskarakteren. Hj\u00f8rnebalkonger etableres. o Det foresl\u00e5s felles avkj\u00f8rsel og renovasjonsl\u00f8sning med oppstillingsplass i f_V2 for b\u00e5de seniorboligene og foreliggende planforslag. Foresl\u00e5tt l\u00f8sning legger mindre beslag p\u00e5 private gr\u00f8ntarealer mot Bendixens vei. Trafikk o Offentlig tilgjengelig snarvei er sikret i bestemmelser og med bestemmelsesomr\u00e5de i plankart. o Planforslaget regulerer en utbedring av gangtilbudet i omr\u00e5det ved at fortausbredden for deler av Bendixens vei \u00f8kes. Saksnummer PLAN-2022/20533 Side 4 av 13 Vurdering av planforslaget I kommuneplanens arealdel (KPA) er planomr\u00e5det avsatt til byfortettingssone. I henhold til KPA skal byfortettingssonen videreutvikles som bolig- og n\u00e6ringsomr\u00e5de. Planforslaget f\u00f8lger derav opp KPAs intensjoner for byfortettingssone. Gjennom kommuneplanens samfunnsdel (KPS) er det satt m\u00e5l om \u00e5 legge til rette for en attraktiv og aktiv g\u00e5by. I Sykkelstrategien 2020-2030 er det en m\u00e5lsetting om flere syklende og at sykkelnett skal sikres ved all utbygging. Det nasjonalt politiske nullvekstm\u00e5let inneb\u00e6rer at veksten i persontransport i byomr\u00e5der skal tas med kollektivtransport, sykkel og gange. Beliggenhet n\u00e6r sentrumsomr\u00e5det p\u00e5 Wergeland og bybanen gj\u00f8r det naturlig \u00e5 tilrettelegge for en h\u00f8yere tomteutnyttelse i omr\u00e5det. Det fortettes med kvalitet med hensyn til lokalt s\u00e6rpreg, menneskelig skala og sammenhengende byromsstruktur. Plan- og bygningsetaten kommenterer sakens sentrale problemstillinger. \u00d8vrige tema anses som tilfredsstillende l\u00f8st og belyst. Vi slutter oss til hovedform\u00e5let boligbebyggelse \u2013 blokkbebyggelse og det planfaglige grepet i planforslaget. Forslaget til detaljregulering vurderes \u00e5 v\u00e6re tilfredsstillende og anbefales vedtatt. Plangrep I foreliggende planforslag foresl\u00e5s to eneboliger og et bolighus med tre enheter revet og erstattet med to blokker langs Schweig\u00e5rds vei og en blokk langs Bendixens vei med i alt 29 boenheter. Til offentlig ettersyn var det foresl\u00e5tt \u00e5 tilrettelegge for 35 enheter. Felles uteoppholdsarealet var planlagt p\u00e5 to niv\u00e5 med 3 meter h\u00f8ydeforskjell. Parkering var da foresl\u00e5tt lagt under bygg A, med en rampel\u00f8sning langs bygg C. Parkeringsanlegget var utgangspunktet for plangrep, terrengtilpasning og niv\u00e5forskjellene. Dette medf\u00f8rte et oppdelt og lite hensiktsmessig utformet g\u00e5rdsrom. Figur 2 Til offentlig ettersyn Figur 3 2.gangs behandling. Komplett materiale. Parkeringsanlegg markert med r\u00f8d strek. Saksnummer PLAN-2022/20533 Side 5 av 13 Det var ogs\u00e5 foresl\u00e5tt en offentlig gangveg gjennom planomr\u00e5det som gjennom sin plassering ble opplevd \u00e5 v\u00e6re privat. Videre var det avsatt areal til oppstillingsplass og avfallsh\u00e5ndtering ved Bendixens vei som beslagla store deler av det som burde v\u00e6rt felles uteoppholdsareal, jf. figur 4. Figur 4 Til offentlig ettersyn Etter offentlig ettersyn er parkeringskjelleren senket og niv\u00e5et mellom byggene dermed samlet og skaper et helhetlig sammenhengende felles uteoppholdsareal. Dette har medf\u00f8rt at problemstillingene som ble kommentert til offentlig ettersyn, i stor grad er l\u00f8st. Ved \u00e5 plassere parkeringskjelleren lavere i terrenget er forholdet mellom veg, forhage og bebyggelsen vesentlig forbedret. Str\u00f8kskarakteren videref\u00f8res, og bebyggelsen m\u00f8ter gaten p\u00e5 en bedre m\u00e5te. Bebyggelsen er bedre tilpasset b\u00e5de terreng, omgivelsene og den menneskelige skalaen. Plangrepet fremst\u00e5r mer helhetlig ved at avkj\u00f8rsel og atkomstsone er samlet. Vi slutter oss til foresl\u00e5tt plangrep. Figur 5 Perspektiver datert 21.09.2023 Saksnummer PLAN-2022/20533 Side 6 av 13 Murer og skj\u00e6ringer Selv om tiltakene som f\u00f8lger av planforslaget, fremst\u00e5r bedre tilpasset b\u00e5de terreng og str\u00f8kskarakteren etter at parkeringskjelleren er plassert lavere i terrenget, er planomr\u00e5det bratt. All videreutvikling inneb\u00e6rer terrengbearbeiding samt behov for skj\u00e6ringer og murer. Alle terrenginngrep skal tilpasses mot tilst\u00f8tende terreng. Ubebygde arealer skal gis en estetisk tiltalende form og behandling. Mellom gnr/bnr 160/398 og gnr/bnr 160/399 skal murer terrasseres etter 2,5 meter og forblendes eller beplantes med variert og stedegen vegetasjon. Plan- og bygningsetaten vurderer at dette vil sikre gode kvaliteter internt og gi en god overgang fra planomr\u00e5det til tilst\u00f8tende terreng. Det er akseptabelt at murer mot naboeiendommene terrasseres f\u00e6rre ganger p\u00e5 et mindre areal. Mellom bygg A og B b\u00f8r det gis en bruksverdi p\u00e5 arealet i andre etasje som vist i snitt M-M. Etter v\u00e5r vurdering er det n\u00f8dvendig \u00e5 supplere med en planbestemmelse for \u00e5 unng\u00e5 en sjaktf\u00f8lelse i dette arealet. Vi anbefaler at bestemmelse 2.2.2 suppleres med f\u00f8lgende setning: Murer i arealet mellom gnr/bnr 160/397 og gnr/bnr 160/398 skal terrasseres i tr\u00e5d med prinsippet i snitt M-M datert 23.09.24. Murene skal forblendes for \u00e5 dempe h\u00f8ydevirkning. Figur 6 Snitt M-M datert 23.09.24 Kulturmilj\u00f8 Planomr\u00e5det er del av hensynssone kulturmilj\u00f8 Minde-Nymark. Det er et unikt kultur- og bygningsmilj\u00f8 som b\u00e5de forteller historien om den sosiale bostedsbyggingen i Bergen i mellom- og etterkrigstida, og om datidens plan- og boligideal. For- og bakhagene er en del av den kulturhistoriske helheten og dette m\u00e5 ivaretas ved gjennomf\u00f8ring av planen. Etter v\u00e5r vurdering bygger planforslaget videre p\u00e5 eksisterende kulturmilj\u00f8. Uteoppholdsareal Senket parkeringskjeller gir et bedre utgangspunkt for \u00e5 sikre et mer helhetlig og st\u00f8rre, sammenhengende felles uteoppholdsareal. I tillegg til de felles uteoppholdsarealene er det private uteoppholdsarealer p\u00e5 balkong. Det er sikret god og variert brukskvalitet, og det skal vektlegges \u00e5 skape et variert og bredt tilbud til alle aldersgrupper. Minimum 30 % av uteoppholdsarealet p\u00e5 opparbeidet dekke skal ha et vekstjordlag med minimum tykkelse 0,4 m for beplantning av gress. Det skal etablere 3 store tr\u00e6r i felles utearealet mellom bebyggelsen. Mot Bendixens vei er det sikret et tydelig gr\u00f8nt preg med variert beplantning i forskjellig h\u00f8yder for \u00e5 sikre en sammenheng med forhager i tilliggende eiendommer. Saksnummer PLAN-2022/20533 Side 7 av 13 Foreliggende planforslag legger til rette for gode uteoppholdsareal. Uteoppholdsarealene er tilfredsstillende l\u00f8st i henhold til KPA. Grad av utnytting og bebyggelsesstruktur Etter offentlig ettersyn er bebyggelsen plassert n\u00e6rmere Schweig\u00e5rds vei. Inngangspartiet er i tredje etasje p\u00e5 bygg A og i fjerde etasje p\u00e5 bygg B. Inngangspartiet f\u00f8lger terrenget og er plassert p\u00e5 samme niv\u00e5 som Schweig\u00e5rds vei. Bebyggelsen mot Bendixens vei i vest er redusert i volum til 190 %-BRA. Det skaper en \u00e5pning mellom bebyggelsen med gode siktlinjer. Bebyggelsen m\u00f8ter gaten bedre b\u00e5de i forkant og bakkant med dette grepet. Innenfor felt T er samlet grad av utnytting %-BRA = 145%. I felt T er eksisterende bebyggelse videref\u00f8rt. Vi slutter oss til foresl\u00e5tt grad av utnytting og bebyggelsesstruktur. Volumene langs Schweig\u00e5rds vei er foresl\u00e5tt \u00e5 ha maksimal m\u00f8neh\u00f8yde p\u00e5 kote +51 for blokken i nord og kote +54 i blokken i s\u00f8r. Langs Bendixens vei er det foresl\u00e5tt en maksimal m\u00f8neh\u00f8yde p\u00e5 kote +47. Renovasjon Renovasjon har v\u00e6rt et viktig tema og gjenstand for flere dr\u00f8ftinger siden planforslaget l\u00e5 ute til offentlig ettersyn. I foresl\u00e5tt l\u00f8sning er renovasjonsarealet samlet p\u00e5 en arealeffektiv m\u00e5te. Areal for oppstillingsplass og avfallsh\u00e5ndtering er avsatt ved felles avkj\u00f8rsel (f_V2). Det er planlagt nedgravde bunnt\u00f8mte containere. BIR har gitt sin tilslutning til l\u00f8sningen, og det er inng\u00e5tt en avtale om en felles l\u00f8sning med seniorboligene. Figur 7. Illustrasjonsplan offentlig ettersyn 25.08.21 (venstre) og n\u00e5v\u00e6rende illustrasjonsplan 01.12.23 (h\u00f8yre), med redusert bygg C, st\u00f8rre uteoppholdsareal, bedre renovasjonsl\u00f8sning og felles atkomstveg fra Bendixens vei. Renovasjonsbilene kan rygge inn fra s\u00f8r til felles avkj\u00f8rsel (f_V2) som i tillegg er oppstillingsplass til renovasjonskj\u00f8ret\u00f8y. Avkj\u00f8rselen til parkeringskjelleren vil v\u00e6re stengt ved t\u00f8mming. Oppstillingsplass for renovasjonskj\u00f8ret\u00f8y er ikke til hinder for at myke trafikanter kan passere. PBE slutter seg til foresl\u00e5tt l\u00f8sning. Boligsammensetting og bomilj\u00f8 Til offentlig ettersyn kom det innspill ang\u00e5ende tilrettelegging for sosial b\u00e6rekraft. Planomr\u00e5det er innenfor levek\u00e5rssone Minde. En sentral problemstilling i omr\u00e5det er utflytting av barnefamilier. \u00c5rsaken kan v\u00e6re st\u00f8rrelse p\u00e5 boliger, bomilj\u00f8 generelt, tilgang til friomr\u00e5der og andre n\u00e6rmilj\u00f8kvaliteter. Stor flytteaktivitet inneb\u00e6rer liten stabilitet og kan derfor p\u00e5virke muligheten for utvikling av gode nabolag, et stabilt sosialt milj\u00f8 og stabilt Saksnummer PLAN-2022/20533 Side 8 av 13 oppvekstmilj\u00f8. Dette planomr\u00e5det ligger gunstig til n\u00e5r det gjelder n\u00e6rhet til skoler, kollektivtransport og andre daglige fasiliteter. Det ligger ogs\u00e5 n\u00e6rt offentlige utearealer med et bredt tilbud for opphold og rekreasjon til flere aldersgrupper. Det er medtatt en bestemmelse som \u00e5pner for at det kan etableres felleslokaler og fellesarealer til forsamling/ treningsrom/ verksted/ hobby o.l. Et viktig virkemiddel i et fors\u00f8k p\u00e5 \u00e5 sikre et best mulig og stabilt bomilj\u00f8 er \u00e5 sikre en variasjon i st\u00f8rrelsen p\u00e5 boenhetene samt \u00e5 legge til rette for familieboliger, fortrinnsvis med enkel tilkomst til b\u00e5de felles og private uteoppholdsarealer. I henhold til KPA byfortettingssone (BY2) er det krav til boligst\u00f8rrelse herunder: maksimum 20 % av boenhetene kan ha bruksareal under 50 m2, og minimum 20 % av boenhetene skal ha bruksareal over 80 m2. Dette er sikret. I henhold til KPA byfortettingssone (BY2) er det krav om minimum 10 % av boenhetene skal ha minst 80 m2 bruksareal og direkte tilgang til uteareal p\u00e5 bakken. Dette er ikke tilstrekkelig sikret og derfor foresl\u00e5r PBE \u00e5 endre planbestemmelse 3.1.3.f. til \u00abMinimum 10 % av boenhetene skal ha minst 80 m2 bruksareal og direkte tilgang til uteareal p\u00e5 bakken.\u00bb Med foresl\u00e5tt planbestemmelse sikres det at halvparten av enheter over 80 m2 f\u00e5r direkte tilknytting til uteoppholdsareal p\u00e5 bakkeplan. Samferdsel og G\u00e5byen Bergen Tilkomst til parkeringskjeller skjer fra Bendixens vei via eksisterende avkj\u00f8rsel til gnr/bnr 160/396. Det foresl\u00e5s parkeringsdekning p\u00e5 0,5 plasser per 100 m2 BRA bolig. I forslag til bestemmelser skal alle p-plasser legges til rette for elbillading. Det foresl\u00e5s sykkelparkering p\u00e5 2,5 plasser per 100 m2. Vi slutter oss til foresl\u00e5tt parkeringsdekning. Med kort avstand til bybanen er det positivt at eksisterende gangveg nord for seniorboligene i planomr\u00e5det ivaretas. Den offentlige tilgjengeligheten er ivaretatt ved bestemmelsesomr\u00e5de #2 i plankart med tilh\u00f8rende planbestemmelser. Etter v\u00e5r vurdering er det positivt at prosjektet gir noe tilbake til n\u00e6rmilj\u00f8et. Skole- og barnehagedekning Fridalen barneskole Fridalen skole har tilstrekkelig kapasitet p\u00e5 kort sikt, men det m\u00e5 gj\u00f8res tiltak p\u00e5 lang sikt. Det tidligere barnehagearealet ved skolen er frigjort ved at barnehagen er flyttet ut og lokalene bygget om til skole. Det forventes et vedvarende h\u00f8yt elevtall p\u00e5 Fridalen skole i \u00e5rene fremover og skolen har langt flere bosatte barn i barneskolealder i skolekretsen enn det skolen har plass til. En fremtidig skole ved Solheimsvatnet vil ta mye av fremtidig elevtallsgrunnlag fra boligbygging p\u00e5 Mindemyren. De fleste av disse elevene vil komme fra skolekretsen til Fridalen, men ogs\u00e5 fra skolene Ny-Krohnborg, Minde og Kronstad. Inntil denne skolen st\u00e5r ferdig, vurderes det skolekretsjustering mellom Fridalen og Slettebakken skole i \u00e5rlig forskrift om skolekretser. Gimle ungdomsskole Gimle ungdomsskole skal ha tilstrekkelig kapasitet til elevtallet som forventes fremover som er p\u00e5 rundt 600 elever, men skolen har behov for rehabilitering ut fra vedlikeholdsetterslep. Noen elever fra Gimle opptaksomr\u00e5de g\u00e5r p\u00e5 Rothaugen ungdomsskole. Saksnummer PLAN-2022/20533 Side 9 av 13 Barnehagedekning Det er flere barnehager i n\u00e6romr\u00e5det, og per i dag er barnehagedekningen tilfredsstillende, men p\u00e5 sikt b\u00f8r det, i henhold til Barnehagebruksplan 2022-2035, igangsettes et arbeid med \u00e5 tilrettelegge for en barnehage p\u00e5 eiendommen gnr 160 bnr 151 Slettebakksveien 58 ved Fridalen skole. Barn og unges interesser Planforslaget legger opp til gode uteoppholdsarealer for barn og unge. I n\u00e6rmilj\u00f8et er det friluftsomr\u00e5de, lekeplass, kort vei til skoler og Rautjern fotballbane. Kvalitetene i n\u00e6rmilj\u00f8et gj\u00f8r at det er vurdert ikke \u00e5 v\u00e6re behov for nye arealer og lokaler til frivillighet, kultur og idrettsaktiviteter innenfor planomr\u00e5det. PBE vurderer at barn og unges interesser er godt ivaretatt i og utenfor planomr\u00e5det. Naturmangfold Planforslaget ber\u00f8rer ikke jordverninteresser. Det g\u00e5r frem av naturmangfoldloven (nml) \u00a7 7 at prinsippene i \u00a7\u00a7 8-12 skal legges til grunn ved ut\u00f8ving av offentlig myndighet. Vurderinger skal komme frem av beslutningen. Plan- og bygningsetaten har vurdert planforslagets konsekvenser etter naturmangfoldloven \u00a7\u00a7 8-12. Naturmangfoldsrapporten er datert 28.06.2023. Det er benyttet eksisterende faglige nettsider som milj\u00f8status, artskart fra artsdatabanken.no, naturbase, Norsk r\u00f8dliste for arter 2021, Norsk r\u00f8dliste for naturtyper 2018 m.m. Det er ikke gjennomf\u00f8rt feltunders\u00f8kelse av planomr\u00e5det med biolog. Det er registrert tett vegetasjon, men det er ikke registrert spesielle eller viktige \u00f8kosystem og naturtyper innenfor planomr\u00e5det og heller ikke i n\u00e6romr\u00e5det. Den s\u00e5rbare arten gr\u00f8nnfink (VU) er registrert i omr\u00e5det 7 ganger. Av totalt 88 registreringer av fuglearter er 20 s\u00e5rbare (VU) og 20 n\u00e6r truet (NT). Ingen av de r\u00f8dlistet fugleartene er registret hekkende og blir dermed ikke direkte p\u00e5virket av prosjektet. Fremmedarten bulkemispel er registret innenfor og vest for planomr\u00e5det. Det er sikret i bestemmelsene at ved gjennomf\u00f8ring av tiltak skal fremmede arter fjernes og h\u00e5ndteres forsvarlig. Plan- og bygningsetatens vurdering av naturmangfoldloven \u00a7\u00a7 8-12 \u00a7 8. (kunnskapsgrunnlaget) Det er utarbeidet naturmangfoldsrapport, benyttet eksisterende faglige nettsider som milj\u00f8status, artskart fra artsdatabanken.no, naturbase, Norsk r\u00f8dliste for arter 2021, Norsk r\u00f8dliste for naturtyper 2018 m.m. Det kunne v\u00e6rt gjennomf\u00f8rt feltunders\u00f8kelse med biolog, men ettersom det ikke er registrert spesielle eller viktige \u00f8kosystem og naturtyper i de faglige nettsidene, vurderes kunnskapsgrunnlaget \u00e5 v\u00e6re godt nok. \u00a7 9. (f\u00f8re-var-prinsippet) F\u00f8re-var prinsippet skal blant annet sikre at dersom det: \u00abForeligger en risiko for alvorlig eller irreversibel skade p\u00e5 naturmangfoldet, skal ikke mangel p\u00e5 kunnskap brukes som begrunnelse for \u00e5 utsette eller unnlate \u00e5 treffe forvaltningstiltak.\u00bb Det konkluderes med at det er lav sannsynlighet for at tiltaket som f\u00f8lger av planforslaget, kan medf\u00f8re uforutsett alvorlig eller irreversibel skade p\u00e5 naturmangfoldet. Et avb\u00f8tende tiltak er sikret i bestemmelsene for fremmedarter. Etter PBEs vurdering foreligger det tilstrekkelig kunnskap om naturmangfoldet og virkninger p\u00e5 naturmangfoldet. F\u00f8re-var-prinsippet kommer dermed ikke til anvendelse, jf. naturmangfoldloven \u00a7 9. Saksnummer PLAN-2022/20533 Side 10 av 13 \u00a7 10. (\u00f8kosystemtiln\u00e6rming og samlet belastning) Det er krav om \u00e5 vurdere hvordan tiltaket p\u00e5virker \u00f8kosystemet. Spesielle eller viktige \u00f8kosystem og naturtyper vil ikke bli ber\u00f8rt av planforslaget. Det er heller ikke kjent at det foreligger andre tilsvarende tiltak eller inngrep i omr\u00e5det som p\u00e5virker naturmangfoldet. Den samlede belastningen som \u00f8kosystemet er eller vil bli utsatt for, vurderes ikke som vesentlig. \u00a7 11. (kostnadene ved milj\u00f8forringelse skal b\u00e6res av tiltakshaver) Det fremg\u00e5r av naturmangfoldsrapporten sist datert 28.06.2023 at det er tiltakshaver som dekker eventuelle kostnader for \u00e5 hindre eller avgrense skader p\u00e5 naturmangfoldet. Vi vurderer at naturmangfoldloven \u00a711 er ivaretatt. \u00a7 12. (milj\u00f8forsvarlige teknikker og driftsmetoder) Det skal sikres at skader p\u00e5 naturmangfoldet blir unng\u00e5tt eller begrenset ved at det blir tatt utgangspunkt i slike driftsmetoder og slik teknikk og lokalisering som, ut fra en samlet vurdering av tidligere, n\u00e5v\u00e6rende og fremtidig bruk av mangfoldet og \u00f8konomiske forhold, gir de beste samfunnsmessige resultater. Det er sikret i bestemmelsene at n\u00e6rmilj\u00f8et skal sikres mot un\u00f8dvendig forurensning og skadelige utslipp fra byggefasen. Det fremg\u00e5r ogs\u00e5 at hovedentrepren\u00f8r er ansvarlig for \u00e5 utarbeide, kontrollere og forevise fagetaten tiltaksplan for \u00e5 avb\u00f8te n\u00e6romr\u00e5det mot st\u00f8y og forurensning. Etter v\u00e5r vurdering er naturmangfoldloven \u00a7 12 ivaretatt. Klima Fortetting langs bybanen kan bidra til \u00e5 redusere behovet for personbiltransport. Fortetting kan bidra til at klimaavtrykket reduseres og at klimautslipp/forurensing minimeres. Det er utarbeidet plan for \u00e5 redusere klimagassutslipp i bygge- og anleggsfasen. Det er gjennomf\u00f8rt ombrukskartlegging og foretatt en vurdering av gjenbruk for bygningsmasse. I klimagassberegningen antar forslagstiller at b\u00e6resystem, gulv p\u00e5 grunn, grunn og fundamenter bevares, mens yttervegger og innvendige materialer skiftes ut. Overskuddsmasser tilgjengeliggj\u00f8res og kan benyttes i andre, n\u00e6rliggende prosjekt med godkjenning for mottak av denne type og mengde masser. Etasjeh\u00f8yden muliggj\u00f8r ulike ventilasjonsl\u00f8sninger. Grunnet begrensede mengder og en manglende ombrukssentral i Bergen er det ikke medtatt noen bestemmelser som sikrer ombruk. Utbygger har inng\u00e5tt avtale med Norges Milj\u00f8vernforbund om overtagelse av materiell som kan gjenbrukes etter rivning, ref. kap. 4.10.1 i planbeskrivelsen. Figur 8. Klimanorm 16.11.23 Saksnummer PLAN-2022/20533 Side 11 av 13 Plan- og bygningsetaten oppfordrer forslagsstiller til \u00e5 etablere fossilfrie/ nullutslipps anleggsplasser og redusere utslippene for avfallsh\u00e5ndtering samt bruke maskiner og materialer som har et lavt klimaavtrykk. Det har ikke v\u00e6rt aktuelt \u00e5 tilrettelegge for solenergianlegg innenfor dette kulturmilj\u00f8et. Det er forutsatt at behovet for oppvarming blir dekket av fjernvarme siden planomr\u00e5det ligger i konsesjonsomr\u00e5de for fjernvarme. Se klimanorm for mer informasjon. Anbefalt vedtak: 1. I medhold av plan- og bygningsloven \u00a7\u00a7 12-12, jf. 12-11, vedtas f\u00f8lgende forslag til detaljregulering: a. \u00c5rstad, Gnr. 160, Bnr. 397 mfl., Schweig\u00e5rds vei, arealplan-ID 65880000 vist p\u00e5 plankart, sist datert 19.08.2024 b. Tilh\u00f8rende reguleringsbestemmelser, sist datert 19.08.2024 \u2022 Bestemmelse 2.2.2 suppleres med f\u00f8lgende setning: Murer i arealet mellom gnr/bnr 160/397 og gnr/bnr 160/398 skal terrasseres i tr\u00e5d med prinsippet i snitt M-M datert 23.09.24. Murene skal forblendes for \u00e5 dempe h\u00f8ydevirkning. \u2022 Bestemmelse 3.3.3 f. Siste ledd endres til: Minimum 10 % av boenhetene skal ha minst 80 m2 bruksareal og direkte tilgang til uteareal p\u00e5 bakken. Plan- og bygningsetaten Aslaug Aalen Avdelingsleder Tarje Wanvik Etatsdirekt\u00f8r Dette dokumentet er godkjent elektronisk. Saksnummer PLAN-2022/20533 Side 12 av 13 Vedlegg: Plankart datert 25.06.2024 Reguleringsbestemmelser datert 27.06.2023 Planbeskrivelse datert 28.06.2024 Merknadsskjema datert 25.06.2024 Illustrasjonsplan datert 25.06.2024 Snitt og oppriss datert 26.06.2024 Snitt M-M datert 23.09.24 Sol- og skyggeillustrasjoner datert 26.06.2024 ROS-analyse datert 28.11.2023 VA-rammeplan datert 25.09.2023 Kulturminnedokumentasjon datert 01.11.2023 Klimanorm datert 16.11.2023 Klimagassberegning datert 19.10.2023 Uttalelse fra Byantikvaren datert 03.05.2021 VA-rammeplan datert 25.09.2023 Trafikkanalyse datert 01.09.2023 Uttalelse fra Bergen Vann datert 18.10.2023 Uttalelse fra BIR datert 18.08.2023 Uttalelse fra Brannvesenet datert 2. januar 2020 Perspektiver datert 26.06.2024 Naturmangfoldsrapport datert 24.10.2023 Renovasjonsteknisk plan datert 18.08.2023 Sol- og skyggediagram datert 21.09.2023 Stedsanalyse datert 12.06.2017 Omr\u00e5destabilitetsvurdering datert 25.05.2024 Fullstendig dokumentoversikt og saksgang, se https://www.bergen.kommune.no/omkommunen/offentlig- innsyn/innsynplanogbyggesak saksnr PLAN-2022/20533 Saksnummer PLAN-2022/20533 Side 13 av 13 "
}