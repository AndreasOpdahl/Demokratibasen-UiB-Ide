{
  "dokument_id": "ebe3b1e2-03f1-5cb9-892a-e55b57cb888d",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Marte Stadheim Teigen (R) og Sunniva Andresdottir Vik (R) om mer lek i barneskolen ",
  "url": "https://bergen.kommune.no/politikere-utvalg/api/fil/bk360/12051380/Svar-pa-representantforslag-fra-Marte-Stadheim-Teigen-R-og-Sunniva-Andresdottir-Vik-R-om-mer-lek-i-barneskolen-",
  "tekst": " Seksjon for strategi, utvikling og utredning (SUU) Til Intern korrespondanse Bystyrets kontor V\u00e5r referanse: 2024/166350-7 Saksbehandler: Maria Smith Fra Dato: 25. mars 2025 Byr\u00e5d for barnehage og skole Svar p\u00e5 representantforslag fra Marte Stadheim Teigen (R) og Sunniva Andresdottir Vik (R) om mer lek i barneskolen Forretningsutvalget har i m\u00f8te 5. november 2024 i sak 365/24 fattet f\u00f8lgende vedtak: 1. Representantforslag fra Marte Stadheim Teigen (R) og Sunniva Andresdottir Vik (R) om mer lek i barneskolen, oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 29.4.2025. 3. Utvalg for barnehage, skole og idrett avgir innstilling i saken. Representantene Marte Stadheim Teigen (R) og Sunniva Andresdottir Vik (R) har fremmet f\u00f8lgende representantforslag: Etter innf\u00f8ringen av seks\u00e5rsreformen i 1997 ble grunnskolen utvidet fra ni til ti \u00e5r, og alder for skolestart senket fra syv til seks \u00e5r. I tillegg til tidligere skolestart har antall undervisningstimer siden innf\u00f8ringen av reformen \u00f8kt tilsvarende et helt skole\u00e5r. N\u00e5r barn tilbringer stadig mer tid p\u00e5 skolen er det avgj\u00f8rende at de ogs\u00e5 f\u00e5r tilstrekkelig anledning til \u00e5 leke. Lek er en essensiell del av l\u00e6ringen, spesielt for de yngste elevene, da leken bidrar til utviklingen av kognitive, sosiale og emosjonelle ferdigheter. Forskning viser at barn l\u00e6rer best n\u00e5r de f\u00e5r utforske, samhandle og l\u00f8se problemer gjennom lek. I tillegg legger leken til rette for at barn utvikler sosiale ferdigheter, som \u00e5 forst\u00e5 regler, vente p\u00e5 tur og samarbeide med andre. Blant seks\u00e5ringene er det stor variasjon n\u00e5r det kommer til kognitiv, sosial og emosjonell modenhet. For flere av barna representerer lek i skolen et utl\u00f8p for energi og fantasi. Mer lek i skolen kan derfor ha en utjevnende effekt, og sikre at flere barn f\u00e5r en god start p\u00e5 skolegangen. Intensjonen med seks\u00e5rsreformen var at det f\u00f8rste \u00e5ret skulle v\u00e6re et \u00abskoleforberedende\u00bb \u00e5r, for \u00e5 lette overgangen fra barnehage til skole. Den formell oppl\u00e6ring skulle f\u00f8rst begynne i 2. klasse. N\u00e5 ser vi imidlertid at den frie leken blant 1. klassingene varierer veldig fra skole til skole. En evaluering av seks\u00e5rsreformen fra OsloMet (2022/2023) viser at b\u00e5de elever og l\u00e6rere \u00f8nsker mer tid til lek i l\u00f8pet av skoledagen. Etter 27 \u00e5r med seks\u00e5rsreformen har vi et sollid kunnskapsgrunnlag som tilsier at reformen ikke har hatt den intensjonen den skulle, og at leken i skolen b\u00f8r styrkes. Vi fremmer derfor med en rekke forsalg som skal tilrettelegge for mer lek i skolen. Kartleggingspr\u00f8ver i 1. trinn Utdanningsdirektoratets kartleggingspr\u00f8ver i lesing og regning for f\u00f8rsteklasse ble gjort obligatoriske fra 2009, men fra og med v\u00e5ren 2022 er disse pr\u00f8vene igjen frivillige. Dette til forskjell fra kartleggingspr\u00f8vene i 3. trinn, som fortsatt er obligatoriske. I Bergen gjennomf\u00f8res det i dag kartleggingspr\u00f8ver for elever i 1. trinn i b\u00e5de lesing og regning. Rapporten Hit eit steg og dit eit steg \u2013 sakte, men sikkert framover? fra OsloMet, som skal gi \u00f8kt kunnskap om hvordan de yngste barna har det i skolen etter Reform 97, viser at l\u00e6rerne er delt n\u00e5r det gjelder opplevelsen av kartleggingspr\u00f8vene for f\u00f8rste trinn. Halvparten av de spurte l\u00e6rerne svarer at kartleggingspr\u00f8vene p\u00e5virker undervisningen i b\u00e5de regning og lesning. Noen l\u00e6rere uttrykker bekymring over at de m\u00e5 g\u00e5 raskere frem i undervisningen enn \u00f8nskelig for \u00e5 sikre at elevene har l\u00e6rt nok f\u00f8r pr\u00f8vene, spesielt n\u00e5r det gjelder innl\u00e6ring av alfabetet. Noen oppgir ogs\u00e5 at pr\u00f8vene kommer i konflikt fokuset p\u00e5 lek og elevenes f\u00f8lelse av trygghet i klasserommet. Kartleggingspr\u00f8ver for de yngste elevene styrer undervisningen i en intrumentell retning. Dette skjer p\u00e5 bekostning av viktige elementer som lek og sosialisering, som ellers bidrar til barns helhetlige utvikling. Flere l\u00e6rere uttrykker bekymring for at denne ensidige vektleggingen av testresultater kan redusere mulighetene for en variert og lekbasert undervisning, noe som er spesielt viktig for de yngste elevene. \u00d8kt l\u00e6rertetthet i 1. trinn og kartlegging av skolebyggene Dagens l\u00e6rerernorm tilsier at det skal v\u00e6re maksimalt 15. elever per l\u00e6rer fra 1. til 4. trinn. Bergen kommune oppfyller denne normen, med et gjennomsnitt p\u00e5 14 elever per l\u00e6rer i disse \u00e5rstrinnene. Styrket bemanning for de yngste trinnene kan likevel v\u00e6re et godt tiltak for \u00e5 sikre en god start p\u00e5 skolegangen for de yngste barna. Forskerne fra OsloMet skriver: \u00abForskerne er bekymret for at noe av den spontane, utforskende og kreative leken g\u00e5r tapt i dagens klasserom. De ser at fysiske begrensninger og et begrenset antall voksne i klasserommet kan v\u00e6re blant \u00e5rsakene til at l\u00e6reren tilrettelegger for en type lek som bevarer enn viss ro i klasserommet.\u00bb Et pr\u00f8veprosjekt med to pedagoger per 15 barn p\u00e5 f\u00f8rste og andre trinn kan si noe om hvorvidt \u00f8kt l\u00e6rertetthet kan tilrettelegge for mer lek i klasserommet. En av pedagogene kan gjerne v\u00e6re en SFO-pedagog eller barnehagel\u00e6rer. I tillegg foresl\u00e5r vi at skolebyggene i Bergen skal kartlegges for \u00e5 unders\u00f8ke i hvilken grad de er egnet for lek. Forslag til vedtak 1. Kartleggingspr\u00f8ver for 1. trinn avskaffes i Bergen kommune 2. Det skal gjennomf\u00f8res et pr\u00f8veprosjekt med to pedagoger per 15 barn p\u00e5 1. og 2. trinn. Prosjektet skal strekke seg over minimum 6 m\u00e5neder. Bystyret ber byr\u00e5det sette prosjektet i gang ila. 2025. 3. Bystyret ber byr\u00e5det gjennomf\u00f8re en kartlegging av kommunens skolebygg, med m\u00e5l om \u00e5 finne ut i hvor stor grad skolebyggene er egnet for lek. Resultat av kartleggingen legges frem for bystyret innen utgangen av 2025. Byr\u00e5dets vurdering av representantforslaget: Oppsummering: Byr\u00e5det er enig med representantene om at lek er viktig for barn og unges utvikling og at skolene kan videreutvikle oppl\u00e6ringen slik at den ivaretar dette i st\u00f8rre grad. Samtidig er ikke byr\u00e5det enig i at dette skal gj\u00f8res gjennom \u00e5 fjerne kartleggingspr\u00f8ver for 1. trinn, ved \u00e5 sette i gang et pr\u00f8veprosjekt med to pedagoger innenfor kommunens \u00f8konomiske rammer eller \u00e5 gjennomf\u00f8re en egen kartlegging av skolebyggene med hensyn til muligheter for lek. Byr\u00e5det mener det er viktig \u00e5 benytte kartleggingspr\u00f8ver slik at en klarer \u00e5 identifisere de elevene som strever med lesing og regning allerede p\u00e5 1. trinn, slik at en sikrer tidlig hjelp og st\u00f8tte til alle de elevene som har behov for det. N\u00e5r det gjelder forslaget om \u00e5 gjennomf\u00f8re et pr\u00f8veprosjekt med to pedagoger per 15 barn p\u00e5 1. og 2. trinn, er dette et prosjekt som vil medf\u00f8re store kostnader for kommunen. Siden Bergen kommune st\u00e5r i en vanskelig \u00f8konomisk situasjon, mener byr\u00e5det at det ikke er riktig \u00e5 gjennomf\u00f8re et kostbart pr\u00f8veprosjekt innenfor kommunens \u00f8konomiske rammer i dag. Byr\u00e5det synes likevel at forslaget er interessant og vil ta kontakt med regjeringen for \u00e5 unders\u00f8ke om de \u00f8nsker \u00e5 finansiere et slikt prosjekt i Bergen. Byr\u00e5det arbeider n\u00e5 med \u00e5 utarbeide h\u00f8ringsutkast til ny skolebruksplan. Som en del av dette skal funksjons- og arealprogrammet revideres og i dette arbeidet vil behovet for endringer i utforming av l\u00e6ringsarealene vurderes. P\u00e5 grunnlag av dette mener byr\u00e5det at det ikke vil v\u00e6re forsvarlig \u00e5 prioritere \u00e5 bruke ressurser p\u00e5 egen kartlegging om skolebyggene er egnet for lek, byr\u00e5det vurderer at dette allerede er godt ivaretatt i kommunens planer. Vurdering av representantforslaget: Forskning viser at lek er sv\u00e6rt viktig for barns trivsel, utvikling og l\u00e6ring. Samtidig sier den at barna ikke b\u00f8r overlates til seg selv. If\u00f8lge f\u00f8rstelektor Anne Pernille Schjelderup, har l\u00e6reren fortsatt en viktig rolle knyttet til leken. Hun sier at dersom barna ikke f\u00e5r god voksenst\u00f8tte i leken, kan den bli gjentagende og mangle utvikling1. Vi har i dag b\u00e5de nasjonale og lokale styringsdokumenter med tydelige forventinger om at lekbasert l\u00e6ring, elevaktive metoder og variasjon skal vektlegges i oppl\u00e6ringen: I L\u00e6replanverket LK20 st\u00e5r det f\u00f8lgende i Overordnet del \u2013 verdier og prinsipper for grunnoppl\u00e6ringen2: For de yngste barna i skolen er lek n\u00f8dvendig for trivsel og utvikling, men ogs\u00e5 i oppl\u00e6ringen som helhet gir lek muligheter til kreativ og meningsfylt l\u00e6ring. I arbeidet med fagene skal elevene m\u00f8te oppgaver og delta i varierte aktiviteter av stadig \u00f8kende kompleksitet. Videre sier l\u00e6replanen at elevene viser og utvikler kompetanse i norsk p\u00e5 1. og 2. trinn n\u00e5r de utforsker og bruker spr\u00e5ket i lek og samhandling og til \u00e5 bearbeide tekstopplevelser3. Vi finner ogs\u00e5 eksempler p\u00e5 kompetansem\u00e5l som ivaretar utforsking, lek og praktiske aktiviteter: 1 https://www.utdanningsnytt.no/bedre-skole-fagartikkel-lek/lek-i-skolen-en-bedre-mate-a-laere- pa/417673 2 https://www.udir.no/lk20/overordnet-del/ 3 https://www.udir.no/lk20/nor01-07/kompetansemaal-og-vurdering/kv917 \u2022 Kompetansem\u00e5l etter 2. trinn i norsk Eleven skal kunne uttrykke tekstopplevelser gjennom lek, sang, tegning, skriving og andre kreative aktiviteter. \u2022 Kompetansem\u00e5l etter 2. trinn i naturfag Eleven skal kunne utforske sansene gjennom lek ute og inne og samtale om hvordan sansene brukes til \u00e5 samle informasjon. \u2022 Kompetansem\u00e5l etter 2. trinn i kropps\u00f8ving Eleven skal kunne utforske eigen kroppsleg bevegelse i leik og andre aktivitetar, \u00e5leine og saman med andre.4 Bergen kommune sin kvalitetsutviklingsplan5 er ogs\u00e5 tydelig p\u00e5 at oppl\u00e6ringen skal inneholde utforskende, praktiske og varierte arbeidsm\u00e5ter. Elevene skal v\u00e6re aktive og medvirkende i en l\u00e6ringsprosess som legger vekt p\u00e5 dialog, undring og kritisk tenkning. I byr\u00e5dsplattformen Klosterhagenerkl\u00e6ringen st\u00e5r det at elevene skal oppleve mestring og motivasjon, og at det er avgj\u00f8rende at skolel\u00f8pet tilpasses hver enkelt elev6. Dette betyr at l\u00e6rerne blant annet m\u00e5 legge til rette for motiverende l\u00e6ringsaktiviteter og lek i skolen. Mange skoler i Bergen er flinke til nettopp dette. Samtidig er det rimelig \u00e5 anta at skolene i Bergen kan bli enda flinkere til \u00e5 la elevene l\u00e6re og utvikle seg gjennom frilek og lekbaserte l\u00e6ringsaktiviteter. Dette kan skolene sikre ved \u00e5 ha et \u00f8kt fokus p\u00e5 l\u00e6ring gjennom lek i skolenes systematiske utviklingsarbeid. I den sammenheng kan det v\u00e6re hensiktsmessig for skolene \u00e5 unders\u00f8ke nettressurser og andre kommuners utviklingsarbeid. For eksempel har T\u00f8nsberg kommune et prosjekt med navnet \u00abLekende lett skolestart\u00bb. De \u00f8nsker \u00e5 vektlegge b\u00e5de frilek og lekbaserte l\u00e6ringsaktiviteter i skolehverdagen slik at en kan bidra til \u00e5 bedre overgangen mellom barnehage og skole, samt fremme barnas trivsel og l\u00e6ring7. Videre vil byr\u00e5det svare p\u00e5 representantenes tre forslag til vedtak: 1. Kartleggingspr\u00f8ver for 1. trinn avskaffes i Bergen kommune Hvert \u00e5r gjennomf\u00f8res det nasjonale kartleggingspr\u00f8ver i skolen. If\u00f8lge Utdanningsdirektoratet (Udir) skal kartleggingspr\u00f8vene hjelpe skolene og l\u00e6rerne med \u00e5 finne de elevene som trenger ekstra hjelp i l\u00f8pet av de f\u00f8rste skole\u00e5rene. Kartleggingspr\u00f8vene i lesing og regning for 3. trinn er obligatorisk \u00e5 gjennomf\u00f8re for alle skolene, mens kartleggingspr\u00f8vene i lesing og regning for 1. trinn er frivillig. Udir sier videre at om skolen har bestemt at de skal gjennomf\u00f8re de frivillige kartleggingspr\u00f8vene, vil pr\u00f8ven v\u00e6re obligatorisk for alle elevene p\u00e5 det aktuelle trinnet8. Bergen kommune har lang tradisjon for \u00e5 gjennomf\u00f8re kartleggingspr\u00f8vene til Utdanningsdirektoratet. Utdanningsdirektoratet sine digitale kartleggingspr\u00f8ver i lesing og regning for 1. og 3. trinn, gjennomf\u00f8res p\u00e5 alle skoler i Bergen kommune. I tillegg til selve gjennomf\u00f8ringen av kartleggingspr\u00f8vene har Bergen kommune en klar forventning til at skolene bruker informasjonen fra kartleggingspr\u00f8vene til \u00e5 f\u00f8lge opp elevene sin l\u00e6ring og utvikling. Det finnes informasjon og st\u00f8ttemateriell til denne oppf\u00f8lgingen p\u00e5 Utdanningsdirektoratet sine sider: 4 https://sokeresultat.udir.no/finn- lareplan.html?query=L%C3%A6replaner&source=Laereplan&fltypefiltermulti=L%C3%A6replan&laerep lanfagtype=Grunnskolefag 5 https://www.bergen.kommune.no/styringsdokument/7442944 66 https://www.bergen.kommune.no/api/rest/filer/V27071058 7 Skal teste ut mer lek i skolen - T\u00f8nsberg kommune 8 https://www.udir.no/eksamen-og-prover/prover/kartlegging-gs - St\u00f8tte til \u00e5 f\u00f8lge opp resultatene i klasserommet - St\u00f8tte til \u00e5 f\u00f8lge opp resultatene p\u00e5 skolen - rektor - St\u00f8tte til \u00e5 f\u00f8lge opp resultatene i kommunen - skoleeier Utdanningsdirektoratet presiserer at kartleggingspr\u00f8vene ikke er utviklet for \u00e5 sammenstille resultatene, og at de ikke kan brukes til \u00e5 sammenligne skoler, kommuner eller fylker. Resultatene fra kartleggingspr\u00f8vene skal ikke rapporteres til Utdanningsdirektoratet. I NOU 2023: 27 Et nytt system for kvalitetsutvikling9 st\u00e5r det: Det er viktig at det finnes verkt\u00f8y som gir kunnskap, informasjon og st\u00f8tte til elevenes l\u00e6ring p\u00e5 alle niv\u00e5er. Dette betyr at det m\u00e5 finnes verkt\u00f8y som kan st\u00f8tte akt\u00f8rene b\u00e5de i grunnskolen og i den videreg\u00e5ende oppl\u00e6ringen, og p\u00e5 alle akt\u00f8rniv\u00e5ene, fra elevene til skoleeierne. Utvalget i denne NOUen foresl\u00e5r \u00e5 utvikle frivillige pr\u00f8ver i lesing og regning for 2. trinn og \u00e5 videreutvikle obligatoriske pr\u00f8ver i lesing og regning for 3. trinn. I tillegg foresl\u00e5r utvalget \u00e5 avvikle dagens frivillige kartleggingspr\u00f8ver for 1. trinn. Byr\u00e5det mener i tr\u00e5d med utvalget at det er viktig at kommunen har gode systemer og verkt\u00f8y som klarer \u00e5 finne de elevene som strever og som trenger ekstra oppf\u00f8lging. I byr\u00e5dsplattformen st\u00e5r det at byr\u00e5det vil prioritere tidlig innsats for \u00e5 sikre elevene riktige ressurser, rask oppf\u00f8lging og god tilpasset oppl\u00e6ring uansett forutsetninger og behov. Dette forutsetter at en kartlegger elevene tidlig i skolel\u00f8pet slik at en klarer \u00e5 avdekke hvilke elever som har behov for ekstra oppf\u00f8lging og hva de eventuelt strever med. Byr\u00e5det mener derfor at det er hensiktsmessig \u00e5 kartlegge elevene allerede p\u00e5 1. trinn og mener samtidig at det vil v\u00e6re problematisk \u00e5 avskaffe kartleggingspr\u00f8vene p\u00e5 1. trinn f\u00f8r en har gode alternativer. Byr\u00e5det mener at de nasjonale kartleggingspr\u00f8vene til Utdanningsdirektoratet er av h\u00f8y kvalitet og gode med tanke p\u00e5 nettopp det \u00e5 identifisere elever som trenger ekstra hjelp gjennom tidlig innsats og st\u00f8tte i lesing og regning. Videre mener byr\u00e5det at det er urealistisk \u00e5 forvente at l\u00e6rerne, uten et godt kartleggingsverkt\u00f8y, skal klare \u00e5 fange opp disse elevene selv, og er bekymret for at en avskaffelse av kartleggingspr\u00f8vene p\u00e5 1. trinn vil f\u00f8re til at det blir for tilfeldig hvem som f\u00e5r tidlig hjelp og st\u00f8tte. Byr\u00e5det vil understreke at det er viktig at l\u00e6rerne ikke lar tester og kartlegginger styre undervisningen, enten det gjelder de nasjonale kartleggingspr\u00f8vene, nasjonale pr\u00f8ver eller andre pr\u00f8ver og kartlegginger som blir gjennomf\u00f8rt p\u00e5 skolen. Det er l\u00e6replanen og kvalitetsutviklingsplanen som skal styre l\u00e6rernes oppl\u00e6ring i Bergen kommune. Som vist innledningsvis er b\u00e5de l\u00e6replanen og kvalitetsutviklingsplanen til Bergen kommune tydelig p\u00e5 at lek, medvirkning og variert undervisning skal prege oppl\u00e6ringen. Dette er ikke noe l\u00e6rerne kan velge vekk til fordel for en oppl\u00e6ring som forbereder eller driller elevene til tester og kartlegginger. Dersom noen l\u00e6rere opplever at tester og kartleggingspr\u00f8ver gj\u00f8r det vanskelig \u00e5 planlegge og gjennomf\u00f8re undervisning i tr\u00e5d med l\u00e6replanen, m\u00e5 disse f\u00e5 hjelp til dette. Kartlegginger spiller en viktig og sentral rolle i hele utdanningssystemet v\u00e5rt, og vi er avhengig av at l\u00e6rerne v\u00e5re har et bevisst forhold til kartleggingspr\u00f8venes funksjon og m\u00e5l. Dette er viktig uansett om de jobber p\u00e5 1. trinn, 3. trinn eller p\u00e5 h\u00f8yere trinn i utdanningsl\u00f8pet. Kort oppsummert mener byr\u00e5det at det er viktig \u00e5 videref\u00f8re kartleggingspr\u00f8vene p\u00e5 f\u00f8rste trinn i bergenskolen da disse er med p\u00e5 \u00e5 sikre at l\u00e6rerne gjennomf\u00f8rer oppl\u00e6ringen i tr\u00e5d med den lovp\u00e5lagte l\u00e6replanen. Videre mener byr\u00e5det at det er avgj\u00f8rende at l\u00e6rerne f\u00e5r god informasjon og veiledning knyttet til gjennomf\u00f8ring og bruk av kartleggingsverkt\u00f8y, samt at skolen vektlegger lek og variasjon i skolenes utviklingsarbeid, slik at bergensskolen blir enda bedre p\u00e5 \u00e5 ivareta den frie leken og lekbaserte l\u00e6ringsaktiviteter. 9 https://www.regjeringen.no/no/dokumenter/nou-2023-27/id3013760/ P\u00e5 grunnlag av dette st\u00f8tter ikke byr\u00e5det \u00e5 avvikle kartleggingspr\u00f8vene for 1. trinn i Bergen kommune. 2. Det skal gjennomf\u00f8res et pr\u00f8veprosjekt med to pedagoger per 15 barn p\u00e5 1. og 2. trinn. Prosjektet skal strekke seg over minimum 6 m\u00e5neder. Bystyret ber byr\u00e5det sette prosjektet i gang ila. 2025. Byr\u00e5det vil gjerne gjennomf\u00f8re b\u00e5de tiltak og pr\u00f8veprosjekt som kan bidra til en bedre skole i Bergen. N\u00e5r det gjelder forslaget om \u00e5 gjennomf\u00f8re et pr\u00f8veprosjekt med to pedagoger per 15 barn p\u00e5 1. og 2. trinn, er dette et prosjekt som vil medf\u00f8re store kostnader for kommunen. Et slikt pr\u00f8veprosjekt p\u00e5 for eksempel ti skoler, der en tar utgangspunkt i et merbehov p\u00e5 37 \u00e5rsverk, vil gi en kostnad p\u00e5 32 millioner kroner. I tillegg m\u00e5 en ta h\u00f8yde for ekstrakostnader knyttet til f\u00f8lgeforskning slik at en kan m\u00e5le effekten av tiltaket. Byr\u00e5det vil ogs\u00e5 presisere at 6 m\u00e5neder vil v\u00e6re for kort tid til \u00e5 m\u00e5le effekt. Dersom et slikt tiltak eller pr\u00f8veprosjekt skal gjennomf\u00f8res p\u00e5 alle skolene i Bergen kommune vil dette medf\u00f8re et merbehov p\u00e5 om lag 300 pedagoger, noe som gir en beregnet \u00e5rskostnad p\u00e5 om lag 260 millioner kroner. Byr\u00e5det vil understreke at det kan bli vanskelig \u00e5 finne nok pedagoger til et slikt pr\u00f8veprosjekt eller tiltak dersom dette er noe som skal gjennomf\u00f8res p\u00e5 mange eller alle skolene i Bergen kommune. Bergen kommune st\u00e5r i dag ovenfor store \u00f8konomiske utfordringer, noe som krever at kommunen gj\u00f8r gode og n\u00f8dvendige prioriteringer. Da Bergen kommune allerede er godt innenfor normen n\u00e5r det gjelder l\u00e6rertetthet, mener byr\u00e5det at det ikke er riktig \u00e5 gjennomf\u00f8re et s\u00e5 kostbart pr\u00f8veprosjekt innenfor kommunens \u00f8konomiske rammer. Byr\u00e5det synes likevel at forslaget er interessant og vil ta kontakt med regjeringen for \u00e5 unders\u00f8ke om de \u00f8nsker \u00e5 finansiere et slik prosjekt med f\u00f8lgeforskning i Bergen. 3. Bystyret ber byr\u00e5det gjennomf\u00f8re en kartlegging av kommunens skolebygg, med m\u00e5l om \u00e5 finne ut i hvor stor grad skolebyggene er egnet for lek. Resultat av kartleggingen legges frem for bystyret innen utgangen av 2025. I byr\u00e5dsplattformen st\u00e5r det at det er avgj\u00f8rende at elevene i Bergen har gode skolebygg som tilrettelegger for god l\u00e6ring10. Noe som betyr at Bergen kommune skal ha skolebygg som blant annet legger til rette for lek og elevaktive arbeidsmetoder. Dette blir ivaretatt gjennom Bergen kommunes skolebruksplan Skolebruksplanen er kommunens viktigste plandokument for planlegging og utforming av nye skolebygg. Denne planen skal sikre at skoleanleggene utformes slik at de legger til rette for \u00f8nsket l\u00e6ringspraksis i bergensskolen. Byggene skal bidra til at elevene f\u00e5r gode l\u00e6ringsmuligheter og best mulig utbytte av oppl\u00e6ringen. Den fysiske utformingen av l\u00e6ringsarealene skal underst\u00f8tte og legge til rette for det l\u00e6ringsarbeidet som fremmes i LK20 og i den lokale kvalitetsutviklingsplanen. I skolebruksplanen er det vektlagt at l\u00e6ringsarealene skal tilrettelegge for samarbeid og medvirkning, inkludering, variasjon i l\u00e6ringsarbeidet og aktive og utforskende elever. Som en del av skolebruksplanen f\u00f8lger det et Funksjons- og arealprogram som gir f\u00f8ringer og rammer for hvordan skoleanleggene skal utformes. Programmet gir en detaljert beskrivelse av de pedagogiske funksjonene skolebyggene skal ha og hvordan arealene skal utformes. I programmet fremkommer det for 1. og 2. trinn at L\u00e6ringsarealene for de minste 10 https://www.bergen.kommune.no/api/rest/filer/V27071058 skal i st\u00f8rre grad enn for de eldre elevene tilrettelegges med mer gulvplass til lek og fellesaktiviteter som stasjonsundervisning. I vedlegget til skolebruksplanen, Premisser for utforming av l\u00e6ringsarealet, st\u00e5r det f\u00f8lgende: For \u00e5 legge til rette for l\u00e6ring gjennom lek m\u00e5 l\u00e6ringsarealene f\u00f8rst og fremst ha plass til lek. De m\u00e5 ogs\u00e5 v\u00e6re inspirerende og motiverende, slik at elevene f\u00e5r lyst til \u00e5 leke. L\u00e6ringsarealene m\u00e5 ogs\u00e5 ivareta at elever leker p\u00e5 ulike m\u00e5ter ut fra alder, utvikling og interesser. Det skal derfor v\u00e6re gulvplass til lek i aktivitetssonen. Byr\u00e5det mener at det ikke er behov for \u00e5 gjennomf\u00f8re en kartlegging av kommunens skolebygg, med m\u00e5l om \u00e5 finne ut i hvor stor grad skolebyggene er egnet for lek. Skolebyggene er tilrettelagt for b\u00e5de lek og l\u00e6ring. Byr\u00e5det arbeider n\u00e5 med \u00e5 utarbeide h\u00f8ringsutkast til ny skolebruksplan. Som en del av dette skal funksjons- og arealprogrammet revideres og i dette arbeidet vil behovet for endringer i utforming av l\u00e6ringsarealene vurderes. I tillegg vil en slik utredning kreve store ressurser. I lys av dette mener byr\u00e5det at det ikke vil v\u00e6re forsvarlig \u00e5 prioritere \u00e5 bruke ressurser p\u00e5 en s\u00e5 stor oppgave som allerede er godt ivaretatt i kommunens planer. Byr\u00e5dets konklusjon Byr\u00e5det er enig med representantene om at skolene i Bergen i stor grad b\u00f8r ivareta lek i oppl\u00e6ringen. Samtidig er ikke byr\u00e5det enig i at dette skal gj\u00f8res gjennom \u00e5 fjerne viktige kartleggingspr\u00f8ver, ved \u00e5 sette i gang et kostbart pr\u00f8veprosjekt med flere pedagoger, innenfor kommunens \u00f8konomiske rammer eller \u00e5 gjennomf\u00f8re en egen kartlegging av skolebyggene med hensyn til muligheter for lek. I stedet mener byr\u00e5det at skolenes utviklingsarbeid m\u00e5 prioritere tema som lek og lekbaserte aktiviteter, samt hvordan kartleggingsverkt\u00f8y kan brukes p\u00e5 en hensiktsmessig m\u00e5te i oppl\u00e6ringen. I tillegg vil byr\u00e5det ta kontakt med regjeringen for \u00e5 unders\u00f8ke om de \u00f8nsker \u00e5 finansiere et pr\u00f8veprosjekt med to pedagoger per 15 barn p\u00e5 1. og 2. trinn med f\u00f8lgeforskning i Bergen. Christine B. Meyer - Byr\u00e5dsleder Christian Haugen - Byr\u00e5d for barnehage og skole Dokumentet er godkjent elektronisk. "
}