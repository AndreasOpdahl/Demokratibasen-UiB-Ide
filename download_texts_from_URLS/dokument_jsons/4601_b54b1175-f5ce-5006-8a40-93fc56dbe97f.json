{
  "dokument_id": "b54b1175-f5ce-5006-8a40-93fc56dbe97f",
  "doc_type": "case_presentation",
  "kommune": 4601,
  "tittel": "Representantforslag fra Anne-Margrete Bollmann (BL) og Trond Tystad (BL) vedr\u00f8rende etablering av et naturreservat p\u00e5 Fanafjellet",
  "url": "https://bergen.kommune.no/politikere-utvalg/api/fil/bk360/12144951/Framstilling-Representantforslag-fra-Anne-Margrete-Bollmann-BL-og-Trond-Tystad-BL-vedrorende-etablering-av-et-naturreservat-pa-Fanafjellet",
  "tekst": " Forretningsutvalget Saksframstilling V\u00e5r referanse: 2025/123077-2 Saksbehandler: Bjarte Kristiansen Fr\u00f8nsdal Representantforslag fra Anne-Margrete Bollmann (BL) og Trond Tystad (BL) vedr\u00f8rende etablering av et naturreservat p\u00e5 Fanafjellet Hva saken gjelder: Bystyrerepresentantene Anne-Margrete Bollmann (BL) og Trond Tystad (BL) har overlevert et representantforslag iht. punkt 3.2. i Reglement for Bergen bystyre og utvalgene 2023 - 2027. Forslaget ble overlevert ordf\u00f8reren i bystyrets m\u00f8te 19.2.25. Forslaget lyder som f\u00f8lger: Bergen kommune har et ansvar for \u00e5 ta vare p\u00e5 de gjenv\u00e6rende uber\u00f8rte naturomr\u00e5dene innenfor sine grenser. P\u00e5 Fanafjellet finnes det fortsatt omr\u00e5der med opprinnelig vestlandsk vegetasjon som ikke har blitt p\u00e5virket av menneskelig aktivitet eller utbygging. Disse omr\u00e5dene utgj\u00f8r viktige \u00f8kosystemer og har stor verdi for b\u00e5de naturmangfold og rekreasjon. Dessverre er omr\u00e5dene p\u00e5 Fanafjellet truet av en massiv utbygging av enorme \u00abskogsbilveier\u00bb. Det er en rekke veier som er bygget ulovlig og/eller med forurensede masser. Naturinngrepene er enorme og \u00f8deleggende for natur og milj\u00f8. Det er blant annet dumpet hageavfall med fremmede og svarlistede arter som truer med \u00e5 spre seg. I tillegg er det plantet store mengder med sitkagran som truer med \u00e5 spre seg. \u00c5 verne den s\u00f8rlige delen av Fanafjellet \u00d8st vil v\u00e6re et viktig skritt for \u00e5 beskytte og bevare en av de siste gjenv\u00e6rende intakte vestlandske urskogene i Bergen kommune. I en tid der utbygging og dumping av masser truer uber\u00f8rt natur, er det viktig at kommunen tar ansvar for \u00e5 sikre langsiktig vern av disse verdifulle naturomr\u00e5dene. Begrunnelse Den s\u00f8rlige delen av Fanafjellet \u00d8st peker seg spesielt ut som et omr\u00e5de av stor \u00f8kologisk betydning. Det foresl\u00e5tte omr\u00e5det ligger mellom Sagstad/Nordvik og kraftlinjen som passerer Svartavatnet og Jordavatnet (se kart). Dette omr\u00e5det har et tydelig villmarkspreg, unike naturverdier og har ikke blitt p\u00e5virket av granskogplanting, slik som mange andre skogsomr\u00e5der i Bergen. Omr\u00e5det er ogs\u00e5 preget av sin utilgjengelighet, noe som har bidratt til \u00e5 bevare dets opprinnelige naturtilstand. Her finner man et intakt vestlandsk urskogsomr\u00e5de, med hundrevis av s\u00e5kalte \"furugadder\", som utgj\u00f8r en unik del av Bergens naturarv. Furugadder er tr\u00e6r som har st\u00e5tt d\u00f8de i hundrevis av \u00e5r, og de representerer et viktig habitat for en rekke arter. Det finnes sjeldne sorter av lav, mose og sopp p\u00e5 disse tr\u00e6rne. Videre er de viktige tilholdssteder for ulike 1 fuglearter og insektarter. Furugadder fungerer ogs\u00e5 som en slags \u00abhistorieb\u00f8ker\u00bb for menneskelig og naturlig aktivitet \u00e5r, som forskere kan studere. Omr\u00e5det er ogs\u00e5 rikt p\u00e5 myrer. Det er viktig \u00e5 verne myromr\u00e5der fordi de spiller en avgj\u00f8rende rolle for klimaet, biologisk mangfold og vannkvalitet. Myrer fungerer som karbonlagre ved \u00e5 binde store mengder CO2, og de er viktige leveomr\u00e5der for planter, dyr og insekter. I tillegg bidrar myrer til naturlig vannrensing og flomdemping ved \u00e5 holde p\u00e5 vann og filtrere forurensninger. Forslaget vil bidra til \u00e5 oppfylle kommunens forpliktelser etter nasjonale og internasjonale milj\u00f8m\u00e5l, samt styrke Bergen som en foregangskommune for naturvern og b\u00e6rekraftig arealforvaltning. Forslag Med bakgrunn i det ovennevnte fremmes f\u00f8lgende forslag til vedtak: 1. Bergen kommune igangsetter prosessen for \u00e5 verne den s\u00f8rlige delen av Fanafjellet \u00d8st som et naturreservat, i tr\u00e5d med naturmangfoldloven. 2. Kommunen gjennomf\u00f8rer en kartlegging av omr\u00e5det for \u00e5 dokumentere dets biologiske mangfold og \u00f8kologiske verdi, i samarbeid med relevante fagmilj\u00f8er. 3. Kommunen ber relevante statlige myndigheter, herunder Milj\u00f8direktoratet og Statsforvalteren i Vestland, om bistand til \u00e5 vurdere omr\u00e5det som et formelt naturreservat. 4. Bergen kommune forplikter seg til \u00e5 beskytte omr\u00e5det mot utbyggingspress (skogsbilveier og annen byggeaktivitet) og tilrettelegge for b\u00e6rekraftig bruk som ivaretar naturverdiene. I kommuneloven er representantenes forslagsrett regulert i \u00a710-9: \u00a7 10-9. Forslagsrett Medlemmer av kommunestyret og fylkestinget kan fremme forslag som gjelder kommunens eller fylkeskommunens virksomhet, for kommunestyret eller fylkestinget. I samme valgperiode kan det ikke fremmes forslag med samme innhold som et tidligere forslag som er fremmet etter bestemmelsen her, eller med samme innhold som en sak som tidligere er behandlet av kommunestyret, fylkestinget eller et av deres organer. Kommunestyret og fylkestinget avgj\u00f8r selv hvordan forslaget skal behandles. I henhold til punkt 3.2 Reglement for Bergen bystyre og utvalgene 2023-2027 skal forretningsutvalget ta stilling til om et forslag skal oversendes byr\u00e5det, bystyrets kontor eller kontrollutvalget for uttalelse/vurdering f\u00f8r det utarbeides sak for bystyret. Forretningsutvalget gir innstilling til bystyret for forslag som forretningsutvalget anbefaler \u00e5 avvise. Bystyredirekt\u00f8ren mener at forslaget er i overensstemmelse med de formelle kravene i kommuneloven \u00a7 10-9 og anbefaler at forslaget sendes byr\u00e5det for videre utredning. Vurdering fra byr\u00e5det vil f\u00f8lge saken som vedlegg i notats form. For at saken kan behandles senest 6 m\u00e5neder etter at forslaget er overlevert ordf\u00f8reren i et bystyrem\u00f8te, m\u00e5 den behandles i bystyret senest i m\u00f8te 18.6.25. Det foresl\u00e5s at utvalg for milj\u00f8 og byutvikling avgir innstilling i saken. 2 Forslag til vedtak: 1. Representantforslag fra Anne-Margrete Bollmann (BL) og Trond Tystad (BL) om etablering av et naturreservat p\u00e5 Fanafjellet, oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest i bystyrem\u00f8te 18.6.25. 3. Utvalg for milj\u00f8 og byutvikling avgir innstilling i saken. Dato: 20. februar 2025 \u00d8ivind Hauge St\u00f8le - fagleder Bjarte K. Fr\u00f8nsdal - juridisk r\u00e5dgiver Dokumentet er godkjent elektronisk. 3 "
}