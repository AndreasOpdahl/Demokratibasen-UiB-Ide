{
  "dokument_id": "6ddd7081-7f9b-5242-a924-9f6f4182cbcf",
  "doc_type": "case_attachment",
  "kommune": 4601,
  "tittel": "Innspill til h\u00f8ring - Et Nystemt Bergen, kommuneplanens samfunnsdel",
  "url": "https://bergen.kommune.no/politikere-utvalg/api/fil/bk360/12156954/Innspill-til-horing-Et-Nystemt-Bergen-kommuneplanens-samfunnsdel",
  "tekst": " Ruspolitisk r\u00e5d Saksframstilling V\u00e5r referanse: 2020/90682-258 Saksbehandler: Rune Tj\u00f8svold Innspill til h\u00f8ring - Et Nystemt Bergen, kommuneplanens samfunnsdel Hva saken gjelder: Ruspolitisk r\u00e5d er presentert planutkast til kommuneplanens samfunnsdel Et nystemt Bergen. Dette er en strategisk plan som f\u00f8rst og fremst peker fremover p\u00e5 byr\u00e5dets ambisjoner for et fremtidig Bergen. Planen tar opp i seg fire samfunnsm\u00e5l og innsatsomr\u00e5der. Forslag til vedtak: Ruspolitisk r\u00e5d oversender h\u00f8ringsinnspill i tr\u00e5d med saksframstillingen. Dato: 21. februar 2025 Saksframstilling: Ruspolitisk r\u00e5d slutter seg til hovedm\u00e5l og innsatsomr\u00e5der som fremkommer i planutkastet. Utkastet viser en proaktiv og positiv tiln\u00e6rming til hvordan kommunen skal utvikles det neste ti\u00e5ret. Under m\u00e5l 1: Bergen for alle, i underkapittel \u00abTa alle gode krefter i bruk\u00bb fremkommer det at \u00abdet gode samfunnet skapes ved at vi mobiliserer alle gode krefter. For \u00e5 m\u00f8te samfunnets behov m\u00e5 kommunen, bergenssamfunnet og resten av offentlig sektor spille p\u00e5 lag.\u00bb Videre refereres det til at velferdssamfunnet er bygget p\u00e5 et godt samarbeid mellom offentlige, private, ideelle og frivillige akt\u00f8rer.\u00bb I sistnevnte setning \u00f8nsker Ruspolitisk r\u00e5d at bruker- og p\u00e5r\u00f8rendeorganisasjoner inntas og fremmes som akt\u00f8rer. Bruker- og p\u00e5r\u00f8rendeorganisasjoner er i \u00f8kende grad betydningsfulle b\u00e5de som medspillere p\u00e5 systemniv\u00e5 for \u00e5 utvikle gode tjenester, men ogs\u00e5 som tjenesteytende organisasjoner som yter offentlige tjenester til brukerne. Eksempler p\u00e5 dette er Natthuset som er et kommunalt akuttovernattingstilbud driftet av Huset Bergen, og Wayback Bergen som i samarbeid med NAV tilbyr arbeidsrettede tilbud til unge med kriminell bakgrunn. 1 "
}