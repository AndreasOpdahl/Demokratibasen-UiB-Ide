{
  "dokument_id": "aa13f293-ff5a-52da-a140-4fa361366714",
  "doc_type": "case_attachment",
  "kommune": 4601,
  "tittel": "Utkast til statlige planretningslinjer for klima og energi(371414).pdf",
  "url": "https://bergen.kommune.no/politikere-utvalg/api/fil/bk360/10084483/Utkast-til-statlige-planretningslinjer-for-klima-og-energi-371414-pdf",
  "tekst": "VEDLEGG Statlige planretningslinjer for klima og energi Dato Departement Kommunal- og distriktsdepartementet Ikrafttredelse Sist endret Endrer FOR-2009-09-04-1167 Gjelder for Norge Hjemmel LOV-2008-06-27-71-\u00a76-2 Kunngjort Korttittel Statlige planretningslinjer for klima og energi Kapitteloversikt: 1. Form\u00e5l 2. Virkeomr\u00e5de 3. Generelle retningslinjer 4. Retningslinjer for klimagassreduksjon og energiplanlegging 5. Retningslinjer for klimatilpasning 6. Ikrafttredelse Hjemmel: Fastsatt ved kgl.res. med hjemmel i lov 27. juni 2008 nr. 71 om planlegging og byggesaksbehandling (plan- og bygningsloven) \u00a7 6-2. Fremmet av Kommunal- og distriktsdepartementet. 1. Form\u00e5l Form\u00e5let med retningslinjene er \u00e5 sikre at klima og energi vektlegges i planleggingen etter plan- og bygningsloven og \u00f8vrig myndighetsut\u00f8velse og virksomhet i stat, kommunene og fylkeskommunene. Klima omfatter b\u00e5de reduksjon av klimagassutslipp og tilpasning til forventede klimaendringer. Retningslinjene tydeliggj\u00f8r statens forventninger til hvordan dette skal gj\u00f8res, og statens bidrag til kunnskapsgrunnlag og veiledning. Retningslinjene skal bidra til at: a) Norge n\u00e5r sine nasjonale klimam\u00e5l som fastsatt i klimaloven b) livsgrunnlaget og naturmangfoldet sikres for dagens og framtidige generasjoner c) samfunnet og \u00f8kosystemene forberedes p\u00e5 og tilpasses klimaendringene og god forsyningssikkerhet for energi opprettholdes d) arbeidet med \u00e5 redusere klimagassutslipp, mer effektiv og fleksibel energibruk, bedre klimatilpasning og andre milj\u00f8m\u00e5l ses i sammenheng e) stat, fylkeskommuner og kommuner f\u00e5r klargjort sine roller og ansvar f) kommuner og fylkeskommuner prioriterer klima- og energihensyn i sin myndighetsut\u00f8velse, og kommunene i sin virksomhet 2. Virkeomr\u00e5de Retningslinjene gjelder for hele landet. Retningslinjene skal legges til grunn ved kommunal, regional og statlig planlegging etter plan- og bygningsloven, og kommunal virksomhet. Retningslinjene skal legges til grunn i enkeltvedtak som kommunale, regionale og statlige organer treffer etter plan- og bygningsloven og annen lovgivning. Statsforvalteren, statlige sektormyndigheter og fylkeskommunene skal legge retningslinjene til grunn for sin veiledning, samordning, og \u00f8vrig medvirkning i planprosesser. 3. Generelle retningslinjer Hensynet til klima, natur og energi skal ha h\u00f8y prioritet i sektorenes arbeid, og sees i sammenheng. Det skal ogs\u00e5 tas hensyn til effektiv ressursbruk for samfunnet. Statlige, regionale og kommunale organer skal i sin planlegging og enkeltvedtak etter plan- og bygningsloven eller annen lovgivning legge til rette for: a. arealbruk og l\u00f8sninger som reduserer klimagassutslippene og st\u00f8tter omstilling til et lavutslippssamfunn b. effektiv og fleksibel energibruk c. en sirkul\u00e6r \u00f8konomi d. at samfunnet og \u00f8kosystemene forberedes p\u00e5 og tilpasses et klima i endring Kommunene skal ogs\u00e5 legge til rette for dette i sin \u00f8vrige virksomhet. Arbeidet med utslippsreduksjoner og klimatilpasning skal st\u00f8tte opp om arbeidet med \u00e5 n\u00e5 FNs b\u00e6rekraftsm\u00e5l. Kommunene, fylkeskommunene og staten skal samarbeide slik at hensynet til reduksjon av klimagassutslipp, tilpasning til et klima i endring, og effektiv og fleksibel energibruk er godt samordnet p\u00e5 tvers av sektorer og forvaltningsniv\u00e5er. Statlige instanser skal bist\u00e5 kommunene i arbeidet med \u00e5 finne lokale l\u00f8sninger som ivaretar hensynet til b\u00e5de lokalsamfunnsutvikling, klimagassutslipp og klimatilpasning. Planer i strid med retningslinjene kan gi grunnlag for innsigelse eller innvending. Innsigelse eller innvending skal avgrenses til konflikter med nasjonale eller vesentlige regionale interesser. 4. Retningslinjer for klimagassreduksjon og energiplanlegging 4.1 Staten, fylkeskommunene og kommunene sitt ansvar for \u00e5 skaffe og bruke kunnskap Staten skal levere f\u00f8lgende oppdaterte kunnskap til bruk i omstillingsarbeidet: a. regnskap for direkte utslipp i kommunene b. regnskap for utslipp og opptak fra skog- og arealbrukssektoren i kommunene c. kommunefordelt energiregnskap Staten skal gi veiledning og informasjon om: d. aktuelle klimatiltak og virkemidler e. karbonrike arealer f. hvordan kommunen kan f\u00e5 en overordnet oversikt over direkte klimagassutslipp fra kommunenes egen virksomhet g. effektiv og fleksibel energibruk h. hvordan sirkul\u00e6r \u00f8konomi kan bidra til \u00e5 redusere klimagassutslipp Fylkeskommunene skal ta oppdatert kunnskap i bruk i regional planlegging, herunder: 2 i. bruke kunnskap omtalt i punkt 4.1 bokstav a-h j. i sitt planarbeid ha oversikt over regionale aktiviteter og utviklingstrekk som kan medf\u00f8re betydelige endringer i utslipp og energibruk k. bruke kunnskapen i punkt 4.1 bokstav a-j i sin rolle som veileder for kommunene Fylkeskommunene b\u00f8r ta initiativ til samarbeid og l\u00e6ring om klimaomstilling p\u00e5 tvers av kommunegrenser og regioner, og spesielt rette sitt arbeid mot kommuner som vil ha s\u00e6rlig stor nytte av det. Det samme gjelder for effektiv og fleksibel energibruk. Kommunene skal ta oppdatert kunnskap i bruk i egen samfunns- og arealplanlegging, annen myndighetsut\u00f8velse og i kommunens \u00f8vrige virksomhet, herunder: l. bruke kunnskap omtalt i punkt 4.1 bokstav a-h m. ha en overordnet oversikt over direkte klimagassutslipp fra kommunens egen virksomhet n. ha oppdatert oversikt over energibruk og relevante energieffektiviseringstiltak i kommunens egen virksomhet o. ha oppdatert oversikt over muligheten for forsyning av varme og kj\u00f8ling basert p\u00e5 lokale energikilder, herunder overskuddsvarme p. ha oversikt over lokale aktiviteter og utviklingstrekk som kan medf\u00f8re betydelige endringer i klimagassutslipp og energibruk q. innhente informasjon fra lokale nettkonsesjon\u00e6rer om kraftnett og s\u00f8ke \u00e5 innhente informasjon fra fjernvarmeakt\u00f8rer om fjernvarmenett. r. samarbeide med nettselskapene i deres utredningsprosesser, herunder i \u00e5 avdekke behov for utvidelser i kraftnettkapasitet og alternativer til dette 4.2 Retningslinjer for overordnet kommunal og regional klima- og energiplanlegging Fastsetting og oppf\u00f8lging av m\u00e5l og tiltak i styringsdokumenter: a. Kommunene skal i sin samfunnsplanlegging innarbeide ambisi\u00f8se og konkrete m\u00e5l, tiltak og virkemidler for klimaomstilling, og effektiv og fleksibel energibruk, i egen virksomhet og innen sitt geografiske omr\u00e5de, i tr\u00e5d med punkt 4.1 bokstav l-r. b. M\u00e5l, tiltak og virkemidler skal utarbeides med innspill og medvirkning fra kommunens innbyggere og sivilsamfunn. c. M\u00e5lene skal knyttes til konkrete tiltak og virkemidler, og innarbeides i styringsdokumenter som revideres regelmessig, minst hvert fjerde \u00e5r. d. Kommunene b\u00f8r prioritere tiltak og virkemidler som er kostnadseffektive sammenlignet med andre tiltak og virkemidler som kan gjennomf\u00f8res for \u00e5 n\u00e5 m\u00e5lene kommunene har fastsatt i tr\u00e5d med punkt 4.2 bokstav a. e. Styringsdokumentene skal vise en tydelig fordeling av ansvar for oppf\u00f8lging, og tidsfrister for gjennomf\u00f8ring av tiltak. f. Fylkeskommunene skal i sin regionale planstrategi sette ambisi\u00f8se og konkrete klima- og energim\u00e5l, og vurdere hvordan klima- og energihensyn skal tas opp gjennom videre regional planlegging. M\u00e5l og eventuelle tiltak b\u00f8r v\u00e6re i tr\u00e5d med punkt 4.2 bokstav h-n. g. Kommunene og fylkeskommunene skal evaluere sin m\u00e5loppn\u00e5else. Evalueringen skal legges til grunn i den regelmessige revideringen jf. punkt 4.2 bokstav c og offentliggj\u00f8res. Retningslinjer for klima- og energiarbeidet: h. Kommunene skal legge til rette for lavest mulig utslipp og strekke seg mot nullutslipp i hele sin virksomhet. 3 i. Kommunene skal ta i bruk og fremme klimavennlige og energieffektive l\u00f8sninger i egen virksomhet, og i anskaffelser etter regelverket om offentlige anskaffelser. j. Kommunene skal redusere energibruken i egen drift, og gjennomf\u00f8re tiltak som \u00f8ker energifleksibiliteten der dette er relevant og p\u00e5 en m\u00e5te som ogs\u00e5 hensyntar klima. k. Kommunene og fylkeskommunene skal i sin rolle som samfunnsutvikler, aktivt legge til rette for at n\u00e6ringslivet og innbyggerne kutter sine utslipp, sin energibruk, og omstiller seg til lavutslippssamfunnet og en sirkul\u00e6r \u00f8konomi. l. Kommunene b\u00f8r legge til rette for mer fornybar energiproduksjon og avklare behovet for areal til vindkraft og solkraft. m. Kommunene skal samarbeide med fjernvarmekonsesjon\u00e6rer for \u00e5 utnytte lokale varmeressurser p\u00e5 en god m\u00e5te. n. Kommunene skal samarbeide med nettselskapene i deres utredningsprosesser, herunder i \u00e5 avdekke behov for utvidelser i kraftnettkapasitet og alternativer til dette. 4.3 Retningslinjer for hvordan klimagassreduksjon, omstilling og effektiv og fleksibel energibruk skal ivaretas i arealplanlegging For \u00e5 n\u00e5 nasjonale klimam\u00e5l, m\u00e5 arealplanleggingen legge til rette for utslippsfrie, arealeffektive, energieffektive og ressurseffektive l\u00f8sninger. F\u00f8lgende gjelder for hvordan klima- og energihensyn skal ivaretas i arealplanleggingen: a. Reduksjon av klimagassutslipp skal vektlegges i arealplanleggingen. b. For \u00e5 n\u00e5 lavutslippssamfunnet skal planmyndigheten aktivt legge til rette for at transport, bosetting og n\u00e6ringsaktiviteter kan skje med s\u00e5 lave utslipp som mulig og at det tilrettelegges for effektiv og fleksibel energibruk. c. Planmyndigheten skal ha oversikt over hvilke arealer som er betydelige karbonlagre. Omdisponering og nedbygging av karbonrike arealer, inkludert myr, tidevannssump og andre typer v\u00e5tmark og skog, skal unng\u00e5s s\u00e5 langt som mulig, slik at arealenes evne til lagring og opptak av karbon opprettholdes. Alternative arealer skal vurderes, og konsekvenser skal belyses. Areal- og naturregnskap som verkt\u00f8y b\u00f8r vurderes. d. Kommunene skal legge til rette for utnyttelse av lokale varme- og kj\u00f8lekilder, herunder overskuddsvarme. Kommunene skal ogs\u00e5 legge til rette for fjernvarme eller andre felles l\u00f8sninger for varme- og kj\u00f8leforsyning der det er hensiktsmessig. e. Ved planlegging av nye omr\u00e5der for utbygging, fortetting eller transformasjon, skal planmyndigheten vurdere hvordan tilrettelegging for sirkul\u00e6re l\u00f8sninger kan bidra til reduserte klimagassutslipp og klimatilpasning, f.eks. samlokalisering, masseh\u00e5ndtering og god infrastruktur for ombruk og avfall. f. Kommunene skal vurdere om rehabilitering og gjenbruk av bygninger samlet sett er en mer b\u00e6rekraftig l\u00f8sning for \u00e5 redusere klimagassutslipp enn regulering til riving. g. Kommunene skal sette av tilstrekkelig areal p\u00e5 egnede steder til hurtigladestasjoner for kj\u00f8ret\u00f8y og fart\u00f8y, og s\u00f8ke \u00e5 koordinere dette slik at det er en god lokal og regional spredning p\u00e5 ladestasjonene. h. Planbeskrivelsen og saksframlegget skal vise hvordan nasjonale hensyn til klimagassreduksjon, klimatilpasning og energi er ivaretatt jf. plan- og bygningsloven \u00a7\u00a7 4-2 f\u00f8rste ledd og 11-14 andre ledd og 12-12 f\u00f8rste ledd. 5. Retningslinjer for klimatilpasning 5.1 Generelt Arbeidet med klimatilpasning skal bidra til at samfunnet blir bedre rustet til \u00e5 m\u00f8te klimaendringene, gjennom \u00e5 sikre at kommuner og fylkeskommuner unng\u00e5r eller begrenser 4 risiko, s\u00e5rbarhet og ulemper, og drar nytte av eventuelle fordeler som f\u00f8lge av endringer i klimaet. Klimatilpasning handler om \u00e5 ta hensyn til dagens og framtidens klima. Klimaendringer vil p\u00e5virke natur og samfunn b\u00e5de p\u00e5 kort og lang sikt. \u00c5 ta hensyn til klimaet og endringer i dette, sammen med \u00f8vrige endringer i samfunnet, er avgj\u00f8rende for \u00e5 sikre en b\u00e6rekraftig utvikling. Et livskraftig og variert naturmilj\u00f8 er mindre s\u00e5rbart for endringer, og kan medvirke til samfunnets tilpasning. Hensynet til klimatilpasning virker sammen med andre overordnede og tverrsektorielle m\u00e5l for samfunns- og arealutvikling. 5.2 Samarbeid og ansvar for gjennomf\u00f8ring Klimatilpasning er et sektorovergripende hensyn som krever samordning og samarbeid p\u00e5 tvers av sektorer, og mellom kommunale, fylkeskommunale og statlige organer. Kommunene har etter plan- og bygningsloven en s\u00e6rlig viktig rolle som planmyndighet, og skal i sine planprosesser legge til rette for at ber\u00f8rte myndigheter deltar og bidrar aktivt. Fylkeskommunene b\u00f8r ta initiativ til samarbeid og l\u00e6ring om klimatilpasning i nettverk, herunder regionalt planforum, p\u00e5 tvers av kommunale og regionale grenser. Sektormyndigheter med overlappende eller tilgrensende ansvarsomr\u00e5der skal vurdere behovet for samarbeid og samordning i forbindelse med veiledning og deltakelse i planprosesser. Kommunale, fylkeskommunale og statlige organer skal innenfor sine ansvarsomr\u00e5der anvende tilgjengelig kunnskap om klima, ventede endringer og konsekvenser av disse, i tillegg til kunnskap om tiltak for tilpasning. Nasjonale organer vil, med bistand fra fylkeskommunen, statsforvalteren og andre statlige organer p\u00e5 regionalt niv\u00e5, innhente, systematisere og tilrettelegge kunnskapen for bruk i planlegging, og gj\u00f8re den tilgjengelig for aktuelle brukere. 5.3 Krav til planprosess og beslutningsgrunnlag Det skal i alle planer etter plan- og bygningsloven gj\u00f8res rede for hvilket kunnskapsgrunnlag som legges til grunn for planleggingen. Dersom det er usikkerhet knyttet til tilgjengelig kunnskapsgrunnlag som har betydning for utfallet av planen, skal dette tydelig framg\u00e5. N\u00e5r konsekvensene av klimaendringene vurderes, skal h\u00f8ye alternativer fra nasjonale klimaframskrivninger legges til grunn. Dette er n\u00e6rmere forklart i veiledere og i de fylkesvise klimaprofilene som er utarbeidet. Klimaprofilene vil v\u00e6re en viktig del av kunnskapsgrunnlaget. Planmyndigheten m\u00e5 selv vurdere behovet for \u00e5 supplere nasjonal og regional informasjon med kunnskap om lokale forhold, herunder tidligere u\u00f8nskede naturhendelser. Kommunal og regional planstrategi skal omtale behovet for oppdatering av eksisterende eller utarbeiding av nye planer, i lys av forventede klimaendringer og tidligere u\u00f8nskede naturhendelser. I planstrategien skal det gj\u00f8res en vurdering av om hensynet til et endret klima inneb\u00e6rer et behov for oppheving eller revisjon av gjeldende planer. Fylkeskommunene b\u00f8r i sine regionale planer vurdere hvordan fylket kan legge til rette for klimatilpasning p\u00e5 alle samfunnsomr\u00e5der, i tr\u00e5d med plan- og bygningslovens form\u00e5l. Kommuneplanens samfunnsdel skal inkludere en overordnet vurdering av om klimaendringer vil p\u00e5virke langsiktige utfordringer, m\u00e5l og strategier. Vurderingen skal skille 5 mellom forhold av betydning for arbeidet med kommuneplanens arealdel, og forhold av betydning for kommunesamfunnet som helhet og kommunen som organisasjon. Samtidig b\u00f8r kommunen kartlegge \u00f8kosystemer og arealbruk med betydning for klimatilpasning. Spesielt v\u00e5tmarker, myrer, elvebredder og skog som kan dempe effektene av klimaendringer er viktige \u00e5 ivareta i arealplanleggingen. Forvaltningen av skog og jord kan ogs\u00e5 bidra med forsynende og opprettholdende tjenester som er viktige \u00e5 ivareta. I kommuneplanens samfunns- og handlingsdel, samt andre relevante planer, b\u00f8r kommunen basert p\u00e5 lokale forhold, vurdere hvordan endringer i klima kan p\u00e5virke blant annet samfunnssikkerhet, kritisk infrastruktur, natur og kulturmilj\u00f8, befolkningens helse, samt forutsetninger for ber\u00f8rte n\u00e6ringer, og hvordan dette skal f\u00f8lges opp. Kommuneplanens arealdel m\u00e5 brukes aktivt for \u00e5 oppn\u00e5 en samlet arealdisponering som ivaretar hensynet til et klima i endring. I planprogrammet skal det gj\u00f8res en vurdering av om hensynet til et endret klima inneb\u00e6rer behov for oppheving eller revisjon av gjeldende reguleringsplaner. Arealer som vurderes tatt i bruk til utbyggingsform\u00e5l i kommune- og reguleringsplaner kan v\u00e6re utsatt for farer, som for eksempel flom og skred. Utbygging kan ogs\u00e5 \u00f8ke p\u00e5kjenningen for nedenforliggende arealer. For \u00e5 kunne forebygge tap av liv, helse, kritisk infrastruktur og andre materielle verdier er det n\u00f8dvendig at det, gjennom risiko- og s\u00e5rbarhetsanalyser tidlig i planprosessen, vurderes om klimaendringer gir et endret risiko- og s\u00e5rbarhetsbilde. Ved planlegging av nye omr\u00e5der for utbygging, fortetting eller transformasjon, skal det vurderes hvordan hensynet til et endret klima kan ivaretas. Det b\u00f8r legges vekt p\u00e5 gode helhetlige l\u00f8sninger og ivaretakelse av \u00f8kosystemer og arealbruk med betydning for klimatilpasning, som ogs\u00e5 kan bidra til \u00f8kt kvalitet i uteomr\u00e5der. Planer skal ta hensyn til behovet for \u00e5pne vannveier, overordnede bl\u00e5gr\u00f8nne strukturer, og forsvarlig overvannsh\u00e5ndtering. Bevaring, restaurering eller etablering av naturbaserte l\u00f8sninger (slik som eksisterende v\u00e5tmarker og naturlige bekker eller nye gr\u00f8nne tak og vegger, kunstige bekker og basseng mv.) b\u00f8r vurderes. Dersom andre l\u00f8sninger velges, skal det begrunnes hvorfor naturbaserte l\u00f8sninger er valgt bort. 6. Ikrafttredelse Retningslinjene trer i kraft straks. Retningslinjene erstatter Statlig planretningslinje 28. september 2018 nr. 1469 for klima- og energiplanlegging og klimatilpasning i kommunene. 6 "
}