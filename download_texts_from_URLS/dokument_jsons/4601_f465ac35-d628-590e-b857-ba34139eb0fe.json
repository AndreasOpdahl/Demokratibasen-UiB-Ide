{
  "dokument_id": "f465ac35-d628-590e-b857-ba34139eb0fe",
  "doc_type": "case_attachment",
  "kommune": 4601,
  "tittel": "20240121 H\u00f8yring av bevaringsplan for nynorskarkiv",
  "url": "https://bergen.kommune.no/politikere-utvalg/api/fil/bk360/11927959/20240121-Hoyring-av-bevaringsplan-for-nynorskarkiv",
  "tekst": "H\u00f8yringsinstansar Hovdebygda, 21. januar 2025 Invitasjon til h\u00f8yring: Bevaringsplan for nynorskarkiv Nynorsk kultursentrum har utarbeidd framlegg til bevaringsplan for nynorskarkiv, Nasjonal bevaringsplan for privatarkiv knytt til nynorsk skriftkultur 2025\u20132029. Arbeidet er utf\u00f8rt av ei prosjektgruppe ved Nynorsk kultursentrum. Nynorsk kultursentrum, musea for skriftkultur, har gjennom avtale med Arkivverket eit nasjonalt koordineringsansvar for privatarkiv knytt til nynorsk skriftkultur. Som del av denne avtalen skal Nynorsk kultursentrum utarbeide og vedlikehalde ein nasjonal bevaringsplan for nynorsk skriftkultur. Dette er den aller f\u00f8rste planen som nokon gong har blitt laga med spesifikt m\u00e5l om \u00e5 bevare historia om nynorsk skriftkultur i privatarkiva. I samband med planarbeidet gjennomf\u00f8rte vi i 2023 og 2024 ei kartlegging av nynorskarkiv som er bevarte. Vi fekk ogs\u00e5 innspel om arkiv som eksisterer, men som ikkje er bevarte, som vi vil f\u00f8lgje opp i planperioden. Vi er likevel sikre p\u00e5 at det framleis finst mange nynorskarkiv vi ikkje har fanga opp i denne kartlegginga. Og det er ikkje for seint. H\u00f8yringa er \u00f2g ei moglegheit til \u00e5 melde inn arkiv du meiner kan vere relevante i denne samanheng. Om du er i tvil om det allereie er fanga opp eller ei eller har andre sp\u00f8rsm\u00e5l, er det berre \u00e5 ta kontakt med prosjektleiaren for dette arbeidet. Nynorsk kultursentrum har avgrensa magasinplass og skal ikkje sj\u00f8lve samle inn og oppbevare arkiva utover det som er vedteke i institusjonens eigen samlingsplan, men skal vere ein koordinerande akt\u00f8r. Denne planen blir ein del av verkt\u00f8ya v\u00e5re for \u00e5 koordinere ivaretakinga av nynorsk skriftkultur p\u00e5 tvers av fagfelt og samfunnsomr\u00e5de. Planen inneheld \u00f2g tilr\u00e5dingar og tiltak for vidare arbeid. Nynorsk kultursentrum kan ikkje koordinere og avgjere inntak og ivaretaking for andre institusjonar, men \u00f8nskjer \u00e5 vere ein akt\u00f8r som gir r\u00e5d om kva arkiv som har bevaringsverdi i lys av nynorsk skriftkultur, og korleis andre kan sikre viktige kjelder til kunnskap om nynorsk skriftkultur. Frist for \u00e5 sende inn h\u00f8yringssvar er 5. februar 2025. Send tilbakemeldingar til post@nynorsk.no. Nynorsk kultursentrum Indrehovdevegen 176 6160 Hovdebygda 70 04 75 70 post@nynorsk.no nynorsk.no org.nr. 976 013 263 bankkonto: 3991 40 21530 Bevaringsplanen vil bli justert etter at fristen for h\u00f8yringsrunden er ute. Endeleg versjon av bevaringsplanen vil bli handsama av styret i Nynorsk kultursentrum i februar 2025. Planen vil deretter bli sendt ut til ulike akt\u00f8rar og publisert p\u00e5 nynorsk.no. Vi ser fram til tilbakemeldingar til planen! Mottakarar m\u00e5 gjerne vidaresende h\u00f8yringsbrevet og planen til andre de meiner kan ha innspel. For sp\u00f8rsm\u00e5l, ta kontakt med prosjektleiar Stina Aasen L\u00f8demel, stina.aasen.lodemel@nynorsk.no. Med venleg helsing Nynorsk kultursentrum Olav \u00d8yehaug Opsvik direkt\u00f8r Telefon 97 13 01 53 E-post olav.opsvik@nynorsk.no 2 "
}