{
  "dokument_id": "edb3384b-8ce8-5073-84f9-08783ec4ca88",
  "doc_type": "case_attachment",
  "kommune": 4601,
  "tittel": "Ytrebygda gnr 111 bnr 19 Lilandsvegen 10. Klage over avslag p\u00e5 s\u00f8knad om fradeling av 3 boligparseller",
  "url": "https://bergen.kommune.no/politikere-utvalg/api/fil/bk360/11803168/Ytrebygda-gnr-111-bnr-19-Lilandsvegen-10-Klage-over-avslag-pa-soknad-om-fradeling-av-3-boligparseller",
  "tekst": " Byr\u00e5d for byutvikling Fullmaktssak /24 Saksframstilling V\u00e5r referanse: 2024/123005-4 Ytrebygda gnr 111 bnr 19 Lilandsvegen 10. Klage over avslag p\u00e5 s\u00f8knad om fradeling av 3 boligparseller Hva saken gjelder: Saken gjelder klage over avslag p\u00e5 s\u00f8knad om fradeling av 3 parseller til boligform\u00e5l fra gbnr. 111/19. Avslaget ble gitt den 27.06.2024 da en kom til at det ikke forel\u00e5 rettslig grunnlag for \u00e5 dispensere fra KDP BL\u00c5E pkt. 1.2 og pkt. 3.3, jf. pbl. \u00a7 19-2. Vedtaket er p\u00e5klaget av hjemmelshaver Gunn Kari Ulsmog og ansvarlig s\u00f8ker CK Nor bygg AS v/Sindre S\u00f8rg\u00e5rd ved e-post datert 16. og 18.07.2024. Med unntak av en mindre del av eiendommen som omfattes av reguleringsplan 6800000, er den uregulert. I kommunedelplan Birkeland, Liland, \u00c5dland og Espeland (\u00abKDP BL\u00c5E\u00bb) vises boligparsellene i hovedsak som bebyggelse og anlegg, n\u00e5v\u00e6rende boligbebyggelse i omr\u00e5de B7a. Eiendommene er videre innenfor gul sone for flyst\u00f8y og gul sone for veist\u00f8y. Det er oms\u00f8kt dispensasjoner fra plankravet i KDP BL\u00c5E pkt. 1.2 og rekkef\u00f8lgekrav i pkt. \u00a7 3.3, der feltet skal delta i opparbeidelse av veikryss I-III, jf. pbl. \u00a7 19-1. Ansvarlig s\u00f8ker opplyser at det er foretatt nabovarsling i samsvar med bestemmelsene i pbl. \u00a7 21-3, og det er mottatt merknad fra gbnr. 111/115 (Andre Eide) og fra Vestland fylkeskommune som eier av gbnr. 111/132. Nabo p\u00e5peker at det er viktig at h\u00f8yden p\u00e5 boligene begrenses for \u00e5 ikke gi d\u00e5rligere sol- og innsynsforhold. Fylkeskommunen p\u00e5 sin side viser til at boligene har tilkomst som krever kj\u00f8ring p\u00e5 gang- og sykkelvei. I tillegg er ikke avkj\u00f8rselen utformet i tr\u00e5d med standarder. Ettersom intensjonen med KDP BL\u00c5E er \u00e5 fredeliggj\u00f8re omr\u00e5dene som utgj\u00f8r sentrum i Blomsterdalen, er det viktig \u00e5 holde p\u00e5 rekkef\u00f8lgekravet. Se avslagsvedtakets pkt. 3.2 for merknader og s\u00f8kers tilsvar. Bymilj\u00f8etaten viser til at Lilandsvegen er i ferd med \u00e5 bli kommunal vei og s\u00f8knad om utvidet bruk av avkj\u00f8rsel behandles dermed som om den er overtatt. Bymilj\u00f8etaten kan i uttalelse datert 10.10.2023 godkjenne utvidet bruk p\u00e5 n\u00e6rmere betingelser. Avinor og Bergen Vann har ingen merknader til fradelingen, og p\u00e5peker forhold som m\u00e5 avklares i forbindelse med fremtidig bygges\u00f8knad. Klage: Ansvarlig s\u00f8ker anf\u00f8rer at det aldri skulle blitt s\u00f8kt dispensasjon i saken. Med hensyn til bestemmelsene i KDP BL\u00c5E og gjeldende KPA, er det grunnlag for at tiltaket kan unntas plankravet. Tiltakshaver p\u00e5 sin side mener at fagetatens vurdering ikke b\u00e6rer preg av at det faktisk er vurdert hvorvidt det er aktuelt med dispensasjon. Det anf\u00f8res f\u00f8lgelig at det er grunnlag for \u00e5 gi dispensasjon. Det p\u00e5pekes innledningsvis at fradelingene har til hensikt \u00e5 kunne muliggj\u00f8re at barnebarn skal kunne bygge hjem p\u00e5 eiendommen. Barnebarna er i etableringsfasen og har et p\u00e5trengende behov for st\u00f8rre bolig. Videre beboelse i eksisterende bolig p\u00e5 eiendommen, vil dessuten v\u00e6re vanskelig for tiltakshaver i sine eldre 1 dager uten bistand fra barnebarna. Oms\u00f8kte fradelte boligtomter er for \u00f8vrig ikke til hinder for senere utvikling av eiendommen som gjenst\u00e5r, p\u00e5 omtrent 5,5 m\u00e5l. Hva gjelder oms\u00f8kte dispensasjoner, mener tiltakshaver at det ikke er grunnlag for \u00e5 kreve regulering og opparbeidelse av veikryss. Dette f\u00f8lger i hovedsak av at eiendommen er sv\u00e6rt gunstig plassert med hensyn til n\u00f8dvendig infrastruktur mv., samt at Bymilj\u00f8etaten har godkjent at avkj\u00f8rsel kan benyttes til oms\u00f8kte tiltak. Videre gjelder rekkef\u00f8lgekravet for veikryss langt unna de oms\u00f8kte parsellene, som ikke er relevant \u00e5 benytte seg av. Det er ogs\u00e5 sv\u00e6rt urimelig at en privatperson skal v\u00e6re avhengig av at veikryssene f\u00f8rst blir ferdigstilt. Det vises i den sammenheng til fagetatens dispensasjon for byggetiltak i n\u00e6rhet til oms\u00f8kte tiltak, og tilh\u00f8rende vurdering. Klagene er samlet sett omfattende, og det vises for \u00f8vrig til innholdet i sin helhet. Fagetatens vurdering og anbefaling: Plan- og bygningsetaten som fagetat opprettholder at det ikke er grunnlag for \u00e5 dispensere fra KDP BL\u00c5E pkt. 1.2 og pkt. 3.3, jf. pbl. \u00a7 19-2. Innledningsvis viser fagetaten til at KDP BL\u00c5E oppstiller et s\u00e6rskilt plankrav i pkt. 1.2, slik at det i denne saken vil gjelde et plankrav. Unntak i KPA 2018 \u00a7 3.2.1 (med hensyn til KDP BL\u00c5E pkt. 1.3) gj\u00f8res for \u00f8vrig ikke gjeldende. Videre viser fagetaten til at det i n\u00e6romr\u00e5det er flere store omr\u00e5der og eiendommer med utbyggingspotensiale, og en anser derfor at plankravet gj\u00f8r seg gjeldende med styrke. I denne sammenheng bemerker fagetaten at Bymilj\u00f8etatens godkjenning kun gjelder forholdet til kommunal vei. Det inneb\u00e6rer ikke en vurdering av hvorvidt plankravet skal gjelde. Konkret mener fagetaten at de tre parsellene vil tilf\u00f8re boligmasse som overstiger hva som er tiltenkt i omr\u00e5det uten at det kreves reguleringsplan, som sikrer en helhetlig og grundig vurdering. Selv om det kan oppfattes uforholdsmessig ressurskrevende \u00e5 regulere tomten, vil oms\u00f8kte fradeling uthule plankravet p\u00e5 en uheldig m\u00e5te s\u00e6rlig av hensyn til tomtens st\u00f8rrelse. For \u00f8vrig viser fagetaten at det er klart positivt for tiltakshaver \u00e5 ha sentral familie i umiddelbar n\u00e6rhet, men at disse forhold ikke kan tillegges vekt i dispensasjonsvurderingen. Hva gjelder henvisningen til annen byggesak, forst\u00e5r fagetaten forholdet som en anf\u00f8rsel om usaklig forskjellsbehandling. Det vises til at denne sak gjelder tiltak som muliggj\u00f8r st\u00f8rre utbygging. Dette gjelder b\u00e5de for oms\u00f8kte parseller og gjenv\u00e6rende del av eiendommen p\u00e5 ca. 5558 m2, etter fradeling. Det vises til fagetatens notat datert 02.10.2024 i sin helhet. Byr\u00e5dens vurdering og konklusjon: Byr\u00e5den har vurdert saken p\u00e5 nytt med bakgrunn i mottatt s\u00f8knad og sakens dokumenter for \u00f8vrig, og er kommet til at klagen kan tas til f\u00f8lge. Dispensasjon fra KDP BL\u00c5E pkt. 1.2, jf. pbl. \u00a7 19-2 Byr\u00e5den tiltrer fagetatens vurderinger om at tiltaket ikke kan unntas plankravet i KPD BL\u00c5E. Tiltaket er f\u00f8lgelig i strid med bestemmelsen, og dispensasjonss\u00f8knaden tas til behandling. Vilk\u00e5rene for \u00e5 dispensere f\u00f8lger av pbl. \u00a7 19-2 andre ledd hvor det fremg\u00e5r at: \u00abDispensasjon kan ikke gis dersom hensynene bak bestemmelsen det dispenseres fra, hensynene i lovens form\u00e5lsbestemmelse eller nasjonale eller regionale interesser, blir vesentlig tilsidesatt. Fordelene ved \u00e5 gi dispensasjon skal v\u00e6re klart st\u00f8rre enn ulempene. Det kan ikke dispenseres fra saksbehandlingsregler.\u00bb Plankravet er viktig for \u00e5 avklare overordnede forhold som infrastruktur og fellesomr\u00e5der med mer. Dersom det ikke settes en t\u00e5legrense vil det kunne uthule plankravet og kommunedelplanen som styringsverkt\u00f8y. Dispensasjon fra plankravet vil f\u00f8rst og fremst v\u00e6re aktuelt i allerede fullt utbygde omr\u00e5der, der det ikke er n\u00f8dvendig med overordnet vurdering av hensynene plankravet skal ivareta. 2 Eiendommen gbnr. 111/19 har et klart utbyggingspotensial. Den er p\u00e5 cirka 9 m\u00e5l, best\u00e5ende av \u00e9n enebolig og diverse andre mindre byggverk. I tillegg er det andre eiendommer i boligomr\u00e5det, som ogs\u00e5 har et potensiale for fortetting. Sp\u00f8rsm\u00e5let for byr\u00e5den er om det konkrete utbyggingspotensialet her er av en slik art at det b\u00f8r inng\u00e5 i en reguleringsplan. Etter byr\u00e5dens syn inng\u00e5r utbyggingspotensiale i et beskjedent fortettingspotensial i et allerede bebygd boligomr\u00e5det. Det vil si at byr\u00e5den ikke finner et tyngende behov for at oms\u00f8kte tiltak inng\u00e5r i reguleringsplan, for \u00e5 avklare overordnede forhold. Det vises i denne sammenheng til at det er tale om fradeling av tre mindre boligparseller, som alle er p\u00e5 cirka ett m\u00e5l. Eiendommenes beskaffenhet inneb\u00e6rer ogs\u00e5 begrenset utbygging og vil ikke kunne p\u00e5virke overordnede forhold i noen vesentlig negativ grad. Etter byr\u00e5dens syn gj\u00f8res dette ogs\u00e5 gjeldende for de bekymringer som Vestland fylkeskommune fremmer. Byr\u00e5den mener med dette at eventuell utbygging ikke vil kunne p\u00e5virke de trafikale forholdene i nevneverdig grad. En finner i dette tilfellet st\u00f8tte i Bymilj\u00f8etatens vurderinger om \u00e5 kunne godkjenne utvidet bruk av avkj\u00f8rsel. Det vises for \u00f8vrig til vurderingene som fremkommer i dispensasjonsvurderingen med hensyn til KDP BL\u00c5E pkt. 3.3. Selv om tiltaket ber\u00f8rer hensynene som gj\u00f8res gjeldende, er byr\u00e5den samlet sett av den oppfatning at hensynene bak bestemmelsen ikke blir \u00abvesentlig tilsidesatt\u00bb, jf. pbl. \u00a7 19-2. Byr\u00e5den vil likevel belyse at n\u00e6rmere konkrete forhold m\u00e5 avklares i den enkelte bygges\u00f8knad. Dispensasjonsvurderingen er heller ikke f\u00f8rende hva gjelder gjenv\u00e6rende del av p\u00e5 eiendommen p\u00e5 cirka 5,5 m\u00e5l. N\u00e5r det gjelder vurderingen av relevante fordeler og ulemper ved dispensasjon, vil byr\u00e5den f\u00f8rst poengtere at de forhold som ang\u00e5r familiens personlige \u00f8nsker ikke gis noen vekt. Det vises til fagetatens vurderinger knyttet til dette. Byr\u00e5den anser fortettingstiltak av denne art imidlertid av positiv betydning for kommunens areal- og ressursdisponering. Dette gj\u00f8res gjeldende med styrke, da det er tale om arealmessige endringer p\u00e5 en allerede bebygd boligeiendom innenfor et bebygd boligomr\u00e5de. Tiltak av denne art vil, b\u00e5de i et kortsiktig og langsiktig perspektiv, bidra til \u00e5 redusere press p\u00e5 kommunens ubebygde arealer av positiv betydning for natur mv. I denne sammenheng er byr\u00e5den av den oppfatning av det er knyttet relativt sm\u00e5 inngrep til utbygging av oms\u00f8kte boligparseller. Fordelene er f\u00f8lgelig \u00abklart st\u00f8rre enn ulempene\u00bb, jf. pbl. \u00a7 19-2. Byr\u00e5den er etter dette kommet til at de rettslige vilk\u00e5rene for \u00e5 dispensere er oppfylt, jf. pbl. \u00a7 19-2 annet ledd. Etter pbl. \u00a7 19-2 f\u00f8rste ledd er det da opp til forvaltningens frie skj\u00f8nn om det skal dispenseres, jf. formuleringen om at kommunen \u00abkan\u00bb gi varig eller midlertidig dispensasjon. I dette tilfellet er byr\u00e5den av den oppfatning at det kan gis dispensasjon. Dispensasjon fra rekkef\u00f8lgekrav i KDP BL\u00c5E pkt. 3.3, jf. pbl. \u00a7 19-2 Tiltaket er videre i strid med rekkef\u00f8lgekravet i KPD BL\u00c5E pkt. 3.3, som knytter seg til opparbeiding av veikryss 1-3 i planomr\u00e5det. Det er s\u00f8kt om dispensasjon fra bestemmelsen, jf. pbl. \u00a7 19-1. Hensynet bak bestemmelsen er blant annet \u00e5 sikre oppgradering av infrastruktur for et st\u00f8rre omr\u00e5de i Blomsterdalen, samt ivareta trafikksikkerhet. Gjeldende kommunedelplan legger opp til en utvikling i omr\u00e5det, som enda ikke er etablert. Det inneb\u00e6rer at belastning p\u00e5 infrastruktur for \u00f8yeblikket er mindre enn planlagt. Den faktiske veiutbyggingen som inkluderer veikryssene, er heller ikke p\u00e5begynt. Det fremst\u00e5r da lite hensiktsmessig \u00e5 begrense enhver utvikling i omr\u00e5det, ved \u00e5 opprettholde rekkef\u00f8lgekrav av dette omfang. I tillegg er byr\u00e5den av den oppfatning at boligparsellene ikke vil ha noen vesentlig negativ betydning p\u00e5 infrastrukturen. Det vil si at byr\u00e5den ikke finner at de tre boligparsellene vil medf\u00f8re noen s\u00e6rlig trafikkbelastning eller vesentlig redusere trafikksikkerheten. Hensynene bak bestemmelsen blir ikke \u00abvesentlig tilsidesatt\u00bb, jf. pbl. \u00a7 19-2. 3 Da det er tale om et relativt beskjedent tiltak for fradeling av tre boligparseller som ikke vil p\u00e5f\u00f8re vesentlig \u00f8kt belastning p\u00e5 trafikkbildet i Blomsterdalen, kan ikke byr\u00e5den identifisere nevneverdige ulemper. Fordelene som nevnt, gj\u00f8res enda gjeldende. Fordelene er \u00abklart st\u00f8rre enn ulempene\u00bb, jf. pbl. \u00a7 19-2. Byr\u00e5den er etter dette kommet til at de rettslige vilk\u00e5rene for \u00e5 dispensere er oppfylt, jf. pbl. \u00a7 19-2 annet ledd. Etter pbl. \u00a7 19-2 f\u00f8rste ledd er det da opp til forvaltningens frie skj\u00f8nn om det skal dispenseres, jf. formuleringen om at kommunen \u00abkan\u00bb gi varig eller midlertidig dispensasjon. I dette tilfellet er byr\u00e5den av den oppfatning at det kan gis dispensasjon. Vedtakskompetanse: Byr\u00e5d for byutvikling har generell myndighet til \u00e5 fatte beslutninger som ikke er av prinsipiell betydning, jf. byr\u00e5dssak 1282/23. Alle beslutninger som er av prinsipiell betydning legges frem for byr\u00e5det. Byr\u00e5d for byutvikling fatter f\u00f8lgende vedtak: 1. Plan- og bygningsetatens vedtak datert 27.06.2024 oppheves i medhold av fvl. \u00a7 33 annet ledd. 2. Med hjemmel i pbl. \u00a7 19-2 gis det dispensasjon fra KDP BL\u00c5E pkt. 1.2 og 3.3. 3. Med hjemmel i pbl. \u00a7 20-1, jf. \u00a7 21-4 gis det tillatelse til s\u00f8knad om fradeling av tre parseller til boligform\u00e5l fra gbnr. 111/19. 4. Det overlates Plan- og bygningsetaten \u00e5 utferdige tillatelsen og stille n\u00f8dvendige vilk\u00e5r. 5. Klagen tas til f\u00f8lge. Dato: 9. desember 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: Fagetatens notat datert 02.10.2024 med f\u00f8lgende vedlegg: 1. Oversiktskart 2. Oversiktsfoto 3. Situasjonsplan 4. Klage datert 16.07.2024 og 18.07.2024 5. Avslag datert 27.06.2024 6. Uttalelse fra Bergen Vann datert 08.08.2023 7. Uttalelse fra Bymilj\u00f8etaten datert 10.10.2023 8. St\u00f8yutredning fra Sweco datert 22.09.2023 9. Nabomerknader og tilsvar 10. S\u00f8knad 4 "
}