{
  "dokument_id": "5daccc4c-0de4-5507-a245-f357f79d6cc9",
  "doc_type": "case_attachment",
  "kommune": 5501,
  "tittel": "Brev til administrasjonen-Troms\u00f8modellen 091024",
  "url": "https://innsyn.tromso.kommune.no/application/getMoteDokument?dokid=2001870035",
  "tekst": "Om videref\u00f8ring av Troms\u00f8modellen etter 1. juli 2025. Troms\u00f8modellen har v\u00e6rt en suksess som har stabilisert og rekruttert mange nye fastleger til Troms\u00f8. I lys av den demografiske utviklingen og n\u00f8dvendige omstillinger b\u00e5de i UNN Troms\u00f8 og i kommunen, kan ikke fastlegeordningen i Troms\u00f8 destabiliseres p\u00e5 nytt. Andre kommuner har l\u00e6rt av Troms\u00f8, og modellen er p\u00e5 alle allmennlegers munn. Den er hyppig omtalt i media og tidsskrift, og representerer med sin knekkpunktmodell et avgj\u00f8rende tiltak for \u00e5 rekruttere flere leger til allmennmedisin, b\u00e5de lokalt og nasjonalt. Slik vi forst\u00e5r saken, har utgiftene i Troms\u00f8modellen v\u00e6rt som budsjettert. Utfordringen har v\u00e6rt redusert inntektsside til kommunen etter regjeringsskiftet i oktober 2021 med ny kurs fra dav\u00e6rende helseminister Kjerkol. Etter en omdiskutert utredning valgte HOD den gang \u00e5 g\u00e5 bort fra opptrappingsplanen for fastlegeordningen som var bestemt, og som la grunnlaget b\u00e5de for Legeforeningens og Troms\u00f8 kommunes vurderinger i forkant av innf\u00f8ringen av Troms\u00f8modellen. Som kjent har landets fastleger og Legeforeningen sentralt v\u00e6rt imot n\u00e5v\u00e6rende regjerings modell. I denne fasen har Troms\u00f8 kommune valgt \u00e5 st\u00e5 fast ved sin modell, og det er vi sv\u00e6rt takknemlige for. \u00d8kninger til fastlegeordningen etter regjeringsskiftet har i sin helhet g\u00e5tt til Troms\u00f8 kommune. Troms\u00f8 kommunes forsterka basistilskudd har gjort at fastlegene har kunnet redusere listene sine og dermed f\u00e5tt flere fastleger \u00e5 fordele arbeidet p\u00e5. Fra desember 24 har Troms\u00f8 kommune 90 n\u00e6ringsdrevne fastleger, hvorav 10 har startet opp helt fra nulliste. Dette forteller oss at fastlegejobb i Troms\u00f8 er en god og attraktiv karrierevei. Det m\u00e5 den v\u00e6re ogs\u00e5 i fortsettelsen. Det er f\u00f8rst og fremst fastlegene som f\u00e5r det medisinske ansvaret n\u00e5r flere og flere eldre bor hjemme. Fastlegens arbeidsoppgaver \u00f8ker ogs\u00e5 med det stigende antall unge med kroniske og sammensatte lidelser. Som en naturlig f\u00f8lge av en aldrende befolkning f\u00e5r vi dessuten stadig flere medisinske oppgaver overf\u00f8rt fra sykehusene. Pasientene, p\u00e5r\u00f8rende og spesielt hjemmetjenesten vil trenge \u00e5 ha tilgang p\u00e5 n\u00f8dvendig medisinsk kompetanse, st\u00f8tte og veiledning. Digital samhandling, fysiske m\u00f8ter og hjemmebes\u00f8k krever tid. Vi vil fortsette \u00e5 redusere listelengden og f\u00e5 bedre tid til de pasientene som trenger det. Mangel p\u00e5 erfarne fastleger, stor turnover og h\u00f8yt vikarforbruk medf\u00f8rer hyppigere innleggelser, \u00f8kt forskrivning av vanedannende medisiner, h\u00f8yere d\u00f8delighet og flere samhandlingsutfordringer. Dette \u00f8ker trykket p\u00e5 spesialisthelsetjenesten. Forslaget til reduksjon i basistilskuddet som ble lagt fram av administrasjonen tilsvarer et bel\u00f8p med st\u00f8rrelsesorden p\u00e5 1 m\u00e5neds driftstilskudd. Dette er midler som g\u00e5r til husleie, medisinsk utstyr og l\u00f8nn av v\u00e5re ansatte ved legekontorene. Vi forst\u00e5r at alle m\u00e5 vise moderasjon n\u00e5r den \u00f8konomiske situasjonen er som den er. Dette er imidlertid ikke et sp\u00f8rsm\u00e5l om v\u00e5r l\u00f8nn, men om legekontorenes stabilitet. Overskridelser i kommunebudsjettene gj\u00f8r at tjenestetilbudet til befolkningen i alle landets kommuner st\u00e5r i fare. Dette er f\u00f8rst og fremst noe kommunen m\u00e5 adressere statlige myndigheter. Troms\u00f8modellen driftes etter budsjett og er sv\u00e6rt effektiv. Den b\u00f8r kommunen drifte videre. Troms\u00f8modellen har v\u00e6rt n\u00f8ye evaluert underveis. Tiltakspakken med forsterka driftstilskudd (basistilskudd) er det som har hatt mest \u00e5 si for suksessen. Dersom det er n\u00f8dvendig \u00e5 kutte i deler av Troms\u00f8modellen, ber vi derfor om at det forsterkede basistilskuddet i st\u00f8rst mulig grad forblir uber\u00f8rt, og at det heller kuttes litt i andre deler av ordningen. Legeforeningen er innstilt p\u00e5 videre dialog om tematikken med tanke p\u00e5 konstruktive l\u00f8sninger. Vh Vanja Poppe Skipenes, Jorid Degerstr\u00f8m Lise Figenschou "
}