{
  "dokument_id": "709abae8-1e11-5caf-9620-163002c55386",
  "doc_type": "case_attachment",
  "kommune": 4601,
  "tittel": "Ytrebygda gnr 105 bnr 303 Mildevegen 62. Klagebehandling - avsl\u00e5tt s\u00f8knad om flytebrygge",
  "url": "https://bergen.kommune.no/politikere-utvalg/api/fil/bk360/10496722/Ytrebygda-gnr-105-bnr-303-Mildevegen-62-Klagebehandling-avslatt-soknad-om-flytebrygge",
  "tekst": " Byr\u00e5d for byutvikling Fullmaktssak /24 Saksframstilling V\u00e5r referanse: 2024/35430-6 Ytrebygda gnr 105 bnr 303 Mildevegen 62. Klagebehandling - avsl\u00e5tt s\u00f8knad om flytebrygge Hva saken gjelder: Saken gjelder klage p\u00e5 avsl\u00e5tt s\u00f8knad om utlegging av flytebrygge. Saken startet ved ulovlighetsoppf\u00f8lging, hvor det ble gitt p\u00e5legg om \u00e5 fjerne flytebrygge og landgang etablert ca 2014-2016. Tiltaket ble s\u00f8kt lovliggjort, noe som ble avsl\u00e5tt i vedtak datert 05.02.2024. Begrunnelse for avslaget var at man ikke fant at vilk\u00e5rene for dispensasjon var oppfylt, samt at tiltakets visuelle kvaliteter ikke var tilfredsstillende. Avslaget ble p\u00e5klaget den 23.02.2024 av ansvarlig s\u00f8ker, Alutec AS v/\u00d8yvind Pedersen. Oms\u00f8kte eiendom og sj\u00f8omr\u00e5dene er uregulert. I kommuneplanens arealdel (KPA 2018), vedtatt 19.06.2019, er landarealet satt av til \u00f8vrig byggesone, mens sj\u00f8arealet er kombinerte form\u00e5l i sj\u00f8 og vassdrag. Tiltaket er avhengig av dispensasjon fra bestemmelsene til KPA \u00a7 3.1 plankrav, \u00a7 6.1 byggegrense til sj\u00f8 og \u00a7 32.9 arealform\u00e5let kombinerte form\u00e5l i sj\u00f8 og vassdrag. Dispensasjon fra byggegrense og arealform\u00e5l ble behandlet i avslagsvedtaket, mens dispensasjon fra plankrav er supplert i klageomgangen. Ansvarlig s\u00f8ker opplyser at tiltaket er nabovarslet i samsvar med pbl. \u00a7 21-3, og at det er sendt inn en merknad fra gbnr. 105/22 ved Hans Fredrik Lind\u00f8en-Kjellnes. Lind\u00f8en-Kjellnes bekrefter opplysninger i s\u00f8knaden om at han benytter flytebryggen vederlagsfritt, og at det er avtalt \u00e5 tinglyse bruksrett for flytebryggen. Det vises til avslagsvedtaket \u00a7 3.2 for komplett nabomerknad. Bymilj\u00f8etaten har gitt uttale datert 12.01.2024, hvor de frar\u00e5dde \u00e5 gi dispensasjon. Bymilj\u00f8etaten viste til at landgangen med tilh\u00f8rende flytebrygge bidrar til privatisering, ved at den strekker seg langt ut i sj\u00f8 og ligger tett p\u00e5 innfallsporten til viken innenfor eiendommen. Dette gir redusert opplevelse av tilgjengelighet for allmennheten til viken, hvor det fortsatt er noen f\u00e5 arealer med kvaliteter i strandsonen for allmennheten \u00e5 oppholde seg p\u00e5. Det vises til komplett uttale. Klage: Klager ber om at vedtaket blir gjort om og at dispensasjon blir gitt. Klager anf\u00f8rer at det er d\u00e5rlig forvaltningsskikk og mangelfull saksbehandling \u00e5 ikke opplyse om at det var krav om dispensasjon fra plankrav f\u00f8r saksbehandlingen startet. Nabomerknad ble heller ikke kommentert, da klager ikke vurderte det n\u00f8dvendig siden merknaden var positiv til tiltaket. Viken der flytebryggen ligger, er ikke tilgjengelig fra sj\u00f8siden for noen lenger, da den er blitt grunn og ligger t\u00f8rr ved fj\u00e6re sj\u00f8, dette p\u00e5 grunn av \u00f8kt avrenning til elven som renner ut i viken. Der hytten ligger er det bratt stup mot viken, og det er bare tilkomst p\u00e5 en bratt sti ned 1 til naustet. Flytebryggen er ikke synlig fra inne i viken, og har ikke konsekvenser for den faktiske tilgjengeligheten. Den ligger tett p\u00e5 to naust, og \u00f8ker dermed ikke privatisering. Klager har innhentet rapport fra R\u00e5dgivende biologer, som viser at flytebryggen ikke har negativ innvirkning p\u00e5 naturmangfoldet p\u00e5 kort eller lang sikt. R\u00e5dgivende biologer vurderer ogs\u00e5 at den ikke har negativ innvirkning p\u00e5 friluftsliv. Klager viser til sist til at det er gitt tillatelse til tilsvarende tiltak. Det vises til komplett klage. Fagetatens vurdering og anbefaling: Plan- og bygningsetaten som fagetat har vurdert klagen, og tilr\u00e5r at den ikke tas til f\u00f8lge. Fagetaten er ikke enig i at det var saksbehandlingsfeil \u00e5 ikke be om dispensasjonss\u00f8knad for plankrav, da det ble gitt avslag p\u00e5 annet grunnlag. Fagetaten fastholder at vilk\u00e5rene for dispensasjon for byggegrense og arealform\u00e5l ikke er oppfylt, da det visuelle inntrykket gj\u00f8r at omr\u00e5det fremst\u00e5r mindre tiltalende, og det vil p\u00e5virke naturopplevelsen negativt. De ubygde deler av strandlinjen har selvstendig landskapsverdi, og landskapshensyn er et viktig moment. N\u00e5r det gjelder fordeler og ulemper viser fagetaten til at det er mulighet for tilkomst til sj\u00f8 uten oms\u00f8kte tiltak, og at felles bruk av flytebryggen har mindre relevans. Fagetaten vurderer ikke at fordelene er st\u00f8rre enn ulempene med dispensasjon. Fagetaten vurderer ogs\u00e5 at tiltaket ikke innehar gode visuelle kvaliteter, og vektlegger ikke uttalelser fra R\u00e5dgivende biologer. Fagetaten har vurdert sakene klager viser til, men finner ikke at de er sammenlignbare med foreliggende sak. Det er dermed ikke usaklig forskjellsbehandling. Det vises til komplett fagnotat datert 04.04.2024. Byr\u00e5dens vurdering og konklusjon: Byr\u00e5den har vurdert klagen, og finner at klagen kan tas til f\u00f8lge p\u00e5 vilk\u00e5r. N\u00e5r det gjelder anf\u00f8rsler om saksbehandlingsfeil og usaklig forskjellsbehandling, tiltrer byr\u00e5den fagetatens vurdering. N\u00e5r det er gitt avslag p\u00e5 annet grunnlag, er det ikke hensiktsmessig \u00e5 be om s\u00f8knad om dispensasjon fra plankrav. Byr\u00e5den viser til at det er sendt inn s\u00f8knad om dispensasjon fra plankrav i klageomgangen, og denne blir behandlet her. N\u00e5r det gjelder usaklig forskjellsbehandling vises det til at sakene ikke er sammenlignbare, enten p\u00e5 plassering eller tiltakstype. Byggegrense mot sj\u00f8 og arealform\u00e5l i sj\u00f8 Sp\u00f8rsm\u00e5let er f\u00f8rst om dispensasjon vil \u00abvesentlig tilsidesette\u00bb hensynene bak byggegrensen og arealform\u00e5let. Fagetaten har lagt vekt p\u00e5 at flytebryggen vil medf\u00f8re at det visuelle inntrykket vil gj\u00f8re at omr\u00e5det fremst\u00e5r mindre tiltalende, og at det vil p\u00e5virke naturopplevelsen negativt. Byr\u00e5den legger vekt p\u00e5 at flytebryggen er plassert i tilknytning til eksisterende kai, ved to naust. Dette gj\u00f8r at tiltaket fremst\u00e5r som en del av det etablerte omr\u00e5det, og flytebryggen gir etter byr\u00e5dens vurdering ikke en vesentlig \u00f8kning av privatiseringen. Det er ogs\u00e5 flere naust og flytebrygger rett \u00f8st for tiltaket, slik at omr\u00e5det totalt sett fremst\u00e5r nedbygget. N\u00e5r det gjelder viken, vises det til at tiltakshaver har dokumentert at den er grunn og har mudderbunn i s\u00f8knaden. Omr\u00e5det fremst\u00e5r ikke innbydende for ut\u00f8ving av friluftsliv, men vil uansett v\u00e6re tilgjengelig da flytebryggen ikke blokkerer tilkomst til viken. Viken er ogs\u00e5 tilgjengelig fra landsiden, hvor man etter byr\u00e5dens vurdering ikke blir p\u00e5virket av flytebryggen. 2 Figur 1 - Utklipp fra s\u00f8knad Byr\u00e5den er enig i at mudring av viken, eventuelt ved steinkaien, fremst\u00e5r som et mye st\u00f8rre tiltak enn flytebryggen. Man ville trolig ogs\u00e5 hatt behov for \u00e5 gjenta tiltaket med jevne mellomrom, da elven vasker ut nye masser. Dersom et slikt tiltak skulle v\u00e6rt aktuelt for \u00e5 tilrettelegge viken for friluftsliv, er det ogs\u00e5 naturlig at dette blir gjort som en del av et st\u00f8rre arbeid og ikke noe som p\u00e5legges en enkelt tiltakshaver. Byr\u00e5den er enig i at strandsonen skal beskyttes og bevares, men i denne saken er det gitt tillatelse til b\u00e5de fritidsboliger og naust tett p\u00e5 sj\u00f8. Det betyr ikke at det skal v\u00e6re \u00abfritt frem\u00bb \u00e5 gj\u00f8re ytterligere tiltak, men det gj\u00f8r at omr\u00e5det er mindre attraktivt for allmennheten i utgangspunktet. Byr\u00e5dens vurdering er at det er de innerste delene av viken som f\u00f8rst og fremst ville v\u00e6rt attraktive for bading og opphold ved sj\u00f8, mens kajakkpadlere eller folk som kommer i b\u00e5t trolig velger mindre tettbygde omr\u00e5der for opphold og bading. Byr\u00e5den finner at flytebryggen vil v\u00e6re eksponert videre utover mot sj\u00f8 til en viss grad, men ikke slik at dette \u00abvesentlig\u00bb tilsidesetter hensynene bak byggegrensen og arealform\u00e5let. N\u00e5r det gjelder fordeler og ulemper, vises det til at flytebryggen sikrer sj\u00f8tilkomst for to eiendommer. Selv om dette f\u00f8rst og fremst er private fordeler, vises det til at det ogs\u00e5 er en objektiv fordel for eiendommene at de sikres sj\u00f8tilkomst. Objektive fordeler skal vurderes, men m\u00e5 veies opp mot ulempene, jf. Sivilombudets uttale i sak 2014/334. Byr\u00e5den finner ogs\u00e5 at det er en fordel at flytebryggen gir tryggere tilkomst til sj\u00f8, og dermed tilrettelegger for friluftsliv. Dette er riktignok begrenset til brukerne av eiendommene som er tilknyttet flytebryggen, og fordelen vurderes som mindre. N\u00e5r det gjelder ulemper, vil det alltid v\u00e6re en ulempe at private tiltak tar opp plass som kunne v\u00e6rt brukt av allmennheten. Argumentet med at tiltaket er reversibelt gis lite vekt \u2013 dersom en flytebrygge f\u00f8rst er tillatt p\u00e5 plassen, vil dette bli brukt som argument for senere bytte av brygge eller utvidelse av eksisterende. I denne saken er flytebryggen likevel plassert slik at den ligger p\u00e5 samme plass som b\u00e5tene ville lagt fort\u00f8yd om de l\u00e5 ved steinkaien. Det er en st\u00f8rre ulempe for allmennheten fordi flytebryggen er der hele tiden, mens b\u00e5ter bare er fort\u00f8yd deler av tiden, men privatiseringsvirkningen vurderes som nevnt \u00e5 ikke bli vesentlig st\u00f8rre. Byr\u00e5den legger ogs\u00e5 vekt p\u00e5 at omr\u00e5det i stor grad er bygget, og flyfoto viser at dette har v\u00e6rt tilfellet i mange ti\u00e5r. Dette er dermed ikke et omr\u00e5de som det vil v\u00e6re naturlig for allmennheten \u00e5 s\u00f8ke til, da det over lang tid har v\u00e6rt mindre tilgjengelig. Det er ogs\u00e5 et stort friluftsomr\u00e5de, Arboretet, tilgjengelig vest for oms\u00f8kte omr\u00e5de. Byr\u00e5den finner at det er \u00abklart\u00bb st\u00f8rre fordeler enn ulemper med \u00e5 gi dispensasjon. 3 Plankrav Klager har sendt s\u00f8knad om dispensasjon fra plankrav i klageomgangen, hvor det vises til at flytebryggen gir bedre tilkomst til sj\u00f8 for brukerne, den er ikke til hinder for annen trafikk, den vil ikke privatisere omr\u00e5det, den er reversibel og det har ikke kommet merknader p\u00e5 den p\u00e5 de 8 \u00e5rene den har lagt ute. Sp\u00f8rsm\u00e5let er f\u00f8rst om dispensasjon vil \u00abvesentlig tilsidesette\u00bb hensynene bak plankravet. Hensynene bak plankravet er \u00e5 sikre bred, helhetlig og grundig vurdering av arealbruken i et bestemt omr\u00e5de, hvor offentlige myndigheter, grunneiere og andre ber\u00f8rte f\u00e5r anledning til \u00e5 fremme sine synspunkter i prosessen frem mot politisk vedtak. I en planprosess vil blant annet forhold som felles infrastruktur blir avklart, og forholdet til allmenne interesser bli vurdert. I denne saken er det f\u00f8rst og fremst tiltakets virkning p\u00e5 strandsoneverdier som friluftsliv og landskap som taler for plankrav. Tiltaket er relativt langt, og utvider det bebygde omr\u00e5det med kaianlegg og naust videre ut i sj\u00f8. Dette kan v\u00e6re synlig fra lengre ut i Vestrepollen. Allmenne interesser i strandsonen taler dermed for plankrav. Som dr\u00f8ftet over, er omr\u00e5det likevel preget av utbygging. Dette gj\u00f8r at omr\u00e5det allerede har mindre kvaliteter som gj\u00f8r det attraktivt for allmennheten. Byr\u00e5den viser ogs\u00e5 til at det fortsatt vil v\u00e6re mulig \u00e5 ferdes i omr\u00e5det, ogs\u00e5 ved \u00e5 ta seg inn i viken n\u00e5r vannstanden er h\u00f8y nok. Tiltaket hindrer dermed ikke ferdsel til sj\u00f8s. Tiltaket krever ikke ny eller utbedret infrastruktur, men bidrar tvert om til at eiendommene som bruker den har mulighet til \u00e5 komme seg til sj\u00f8. I s\u00f8knaden er det vist til at det skal tinglyses rettigheter for \u00e5 ha flytebryggen p\u00e5 areal som ligger utenfor gbnr. 105/22 (Mildevegen 60), og at Mildevegen 60 skal ha bruksrett p\u00e5 flytebryggen. For \u00e5 sikre at dette blir gjort, og at det ikke bare er rettigheter som f\u00f8lger n\u00e5v\u00e6rende eiere, finner byr\u00e5den at det b\u00f8r stilles vilk\u00e5r om tinglysning, hvor rettighetene sikres ved at de ikke kan slettes uten samtykke fra Bergen kommune. Tiltaket vil etter det byr\u00e5den kan se, ikke hindre tilflott for n\u00e6rliggende eiendommer. Det vises her til at det ikke er kommet nabomerknader til s\u00f8knaden, og at det etter det opplyste ikke har kommet klager under bruk. Byr\u00e5den understreker at ulovlige tiltak ikke gir noen beskyttelsesverdig interesse, men at ingen har protestert mot tiltaket selv om det ligger i et pressomr\u00e5de kan tale for at det ikke hindrer tilflott eller ferdsel. Byr\u00e5den finner at dispensasjon ikke vil \u00abvesentlig tilsidesette\u00bb hensynene bak plankravet. N\u00e5r det gjelder fordeler og ulemper, viser byr\u00e5den til de objektive fordelene for eiendommene ved at de sikres tilkomst til sj\u00f8. Byr\u00e5den kan ikke se at tiltaket medf\u00f8rer store ulemper for allmennheten, da det fortsatt vil v\u00e6re mulig \u00e5 ta seg til viken fra land eller sj\u00f8, n\u00e5r vannstanden er h\u00f8y nok. Det er heller ikke indikasjoner p\u00e5 at tiltaket vil hindre tilflott eller ferdsel. Byr\u00e5den finner derfor at det er \u00abklart\u00bb st\u00f8rre fordeler enn ulemper med \u00e5 gi dispensasjon. Byr\u00e5den er etter dette kommet til at det kan gis dispensasjon, jf. pbl. \u00a7 19-2 f\u00f8rste ledd. Visuelle kvaliteter Byr\u00e5den viser til vurderinger over hva gjelder landskap og tiltakets innvirkning p\u00e5 landskapsverdiene. Tiltaket har utforming som en standard flytebrygge, og byr\u00e5den finner at tiltaket har gode visuelle kvaliteter b\u00e5de i seg selv og i forhold til dets funksjon og dets bygde og naturlige omgivelser og plassering, jf. pbl. \u00a7 29-2. 4 Vedtakskompetanse: Byr\u00e5d for byutvikling har generell myndighet til \u00e5 fatte beslutninger som ikke er av prinsipiell betydning, jf. byr\u00e5dssak 1282/23. Alle beslutninger som er av prinsipiell betydning legges frem for byr\u00e5det. Byr\u00e5d for byutvikling fatter f\u00f8lgende vedtak: 1) Med hjemmel i forvaltningsloven \u00a7 33 andre avsnitt oppheves Plan- og bygningsetatens vedtak datert 05.02.2024 om avslag p\u00e5 dispensasjon og rammetillatelse. 2) Med hjemmel i plan- og bygningsloven \u00a7 19-2 gis det dispensasjon fra KPA 2018 \u00a7 3.1 Plankrav, \u00a7 6.1 byggegrense mot sj\u00f8 og \u00a7 32.9 arealform\u00e5let kombinerte form\u00e5l i sj\u00f8 og vassdrag. Dispensasjon gis p\u00e5 f\u00f8lgende vilk\u00e5r: a. Det m\u00e5 tinglyses rett til plassering av flytebrygge p\u00e5 gbnr. 105/22, Mildevegen 60, til fordel for gbnr. 105/303, Mildevegen 62. Rettigheten skal inneholde en bestemmelse om at den ikke kan slettes uten samtykke fra Bergen kommune, org.nr. 964338531. b. Det m\u00e5 tinglyses rett til bruk av flytebrygge p\u00e5 gbnr. 105/303, Mildevegen 62, til fordel for gbnr. 105/22, Mildevegen 60. Rettigheten skal inneholde en bestemmelse om at den ikke kan slettes uten samtykke fra Bergen kommune, org.nr. 964338531. 3) Med hjemmel i plan- og bygningsloven \u00a7\u00a7 20-1 og 21-4 gis det rammetillatelse til oms\u00f8kte tiltak. 4) Det overlates til Plan- og bygningsetaten \u00e5 utferdige den endelige tillatelsen og foreta en vurdering av n\u00f8dvendige vilk\u00e5r. 5) Klagen tas til f\u00f8lge. Dato: 10. mai 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: Fagnotat datert 04.04.2024 med f\u00f8lgende vedlegg: 1. Oversiktskart 2. Oversiktsfoto 3. Situasjonsplan 4. Klage datert 23.02.2024 5. Avslag datert 05.02.2024 6. Uttalelse fra Bymilj\u00f8etaten datert 12.01.2024 7. Notat Biologisk mangfold datert 24.10.2023 8. Nabomerknad 9. S\u00f8knad 10. Tegninger 5 "
}