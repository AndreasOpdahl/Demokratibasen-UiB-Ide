{
  "dokument_id": "af32ccd4-75bf-5ad3-8ef9-ecdd1074b50f",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 57 fra Anne-Margrete Bollmann (BL) om varsling i Bergen kommune - Utvalg for finans, kultur og n\u00e6ring",
  "url": "https://bergen.kommune.no/politikere-utvalg/api/fil/bk360/11051831/Svar-pa-skriftlig-sporsmal-nr-57-fra-Anne-Margrete-Bollmann-BL-om-varsling-i-Bergen-kommune-Utvalg-for-finans-kultur-og-naering",
  "tekst": " HR konsern Til Intern korrespondanse Bystyrets kontor V\u00e5r referanse: 2024/126677-3 Bystyrets kontor v/ Frank Wessels Saksbehandler: Tale Nesmann Berntsen Dato: 3. september 2024 Fra Byr\u00e5dsleder Svar p\u00e5 skriftlig sp\u00f8rsm\u00e5l nr. 57 fra Anne-Margrete Bollmann (BL) om varsling i Bergen kommune - Utvalg for finans, kultur og n\u00e6ring Representanten Anne-Margrete Bollmann (BL) har den 20.08.24 sendt inn f\u00f8lgende skriftlige sp\u00f8rsm\u00e5l: Varsling er et viktig virkemiddel for \u00e5 forbedre en virksomhets tjenester og forvaltning, og for \u00e5 avdekke kritikkverdige forhold som ofte ikke avdekkes p\u00e5 annen m\u00e5te enn at enkeltansatte p\u00e5tar seg ansvaret og risikoen som kan v\u00e6re knyttet til det \u00e5 fremb\u00e6re kritisk informasjon. Retten til \u00e5 varsle er nedfelt i arbeidsmilj\u00f8loven. Alle ansatte i kommunen har dessuten plikt til \u00e5 varsle ved feil og mangler som kan medf\u00f8re fare for liv og helse. Avviksmeldinger er en viktig del av kvalitetsarbeidet ved en moderne og profesjonell organisasjon, og er spesielt viktig i virksomheter som leverer lovp\u00e5lagte tjenester til innbyggerne, ikke minst til s\u00e5rbare grupper. Avvikssystemet er en del av det ordin\u00e6re systemet for ledelse og kontroll, mens varsling er et ekstraordin\u00e6rt spor n\u00e5r for eksempel ikke avvikssystemet fungerer. Arbeidsmilj\u00f8utvalg (AMU) er viktige akt\u00f8rer i arbeidet for \u00e5 sikre et fullt forsvarlig arbeidsmilj\u00f8, jf. arbeidsmilj\u00f8loven \u00a77-2. Bergenslisten har opplysninger som tyder p\u00e5 at varsler som er definert som varsler iht arbeidsmilj\u00f8loven \u00a7 2A-1, blir sendt tilbake i \u00ablinjen\u00bb, og blir behandlet av personer som allerede har v\u00e6rt involvert i varselet som ansvarlige i linjen, som enhetsleder og etatsdirekt\u00f8r. De har for eksempel gitt r\u00e5d i linjen til enhetsledere, og er dermed inhabile som f\u00f8lge av at de har allerede v\u00e6rt involvert i saken f\u00f8r de f\u00e5r varselet til behandling. Bergenslisten har ogs\u00e5 f\u00e5tt bekymringsfull informasjon om en rekke ansatte som har blitt omplassert direkte som f\u00f8lge av at de har levert avvik og/eller levert varsler om alvorlige kritikkverdige forhold for eksempel i tjenesten for psykisk utviklingshemmede. Sp\u00f8rsm\u00e5l til byr\u00e5den: Mitt sp\u00f8rsm\u00e5l g\u00e5r til byr\u00e5d for finans og handler om h\u00e5ndtering av avviksmeldinger og varsler: \u2022 Hvilke aktive grep gj\u00f8r Bergen kommune for at ansattes avviksmeldinger, spesielt innen skole, tjenester for rus og utviklingshemmede blir tatt p\u00e5 alvor og h\u00e5ndtert habilt p\u00e5 laveste niv\u00e5 slik at konflikt ikke eskalerer? \u2022 Hvilke aktive grep gj\u00f8r Bergen kommune for at varsler fra ansatte om kritikkverdige forhold blir h\u00e5ndtert forsvarlig og habilt i henhold til arbeidsgivers aktivitetsplikt, og at ansatte som varsler ikke utsettes for gjengjeldelse i form av for eksempel trakassering og omplassering? \u2022 I hvilken grad har man fokus p\u00e5 eventuelle sammenhenger mellom p\u00e5g\u00e5ende varslingssaker og sykemeldinger, spesielt blant arbeidstakere som har varslet? Hva gj\u00f8r man for \u00e5 ivareta varslernes helse og arbeidssituasjon? \u2022 Hvordan blir varsler (antall) og hva de omhandler (type/kategori kritikkverdig forhold, jf. aml. \u00a7 2A-1), gjort tilgjengelige for AMU-HAMU? Hvorfor blir varslene hemmeligholdt og ikke synlige i avvikssystemet for AMU og HAMU? Dette antas \u00e5 v\u00e6re dokumenter og informasjon som er viktig for at disse organene skal kunne ivareta sine viktige roller. \u2022 Hva tenker byr\u00e5den om at det \u00e5rlig b\u00f8r rapporteres til respektive komit\u00e9er og til bystyret, hvor mange varsler som mottas i varslingskanalen til BK, hva de gjelder (pr. kategori), og hvordan de har blitt l\u00f8st? S\u00e5 vidt vi er kjent med, skjer det en slik \u00e5rlig rapportering til fylkestinget i fylkeskommunen. Svar fra byr\u00e5dsleder: Byr\u00e5dets m\u00e5l er at Bergen kommune skal v\u00e6re en attraktiv og trygg arbeidsplass der de ansatte trives og f\u00e5r mulighet til \u00e5 utvikle seg. Byr\u00e5det arbeider for at Bergen kommune har en god kultur for \u00e5 melde fra om u\u00f8nskede hendelser, og at ansatte kan v\u00e6re trygge p\u00e5 at varsling ikke f\u00f8rer til negative sanksjoner. Gode systemer for \u00e5 h\u00e5ndtere meldinger om u\u00f8nskede hendelser, avvik og varsler er viktige verkt\u00f8y i dette arbeidet og kommunen jobber jevnlig med forbedring av systemene, informasjon og oppl\u00e6ring. Kommunen som arbeidsgiver har en plikt til \u00e5 f\u00f8lge opp, saksbehandle og eventuelt iverksette n\u00f8dvendige tiltak n\u00e5r det meldes fra om en u\u00f8nsket hendelse, uavhengig om det meldes som varsel eller avvik. Det viktigste er at de ansatte sier fra. Gjengjeldelse skal ikke forekomme. I Bergen kommunes \u00e5rsmelding rapporteres det i kapittelet om internkontroll om antall varsler som er registrert i kommunens digitale varslingssystem, hvilke kategorier saker dette dreier seg om og hvorvidt det er avdekket kritikkverdige forhold eller ikke. \u00c5rsmeldingen rapporterer ogs\u00e5 om arbeidet med \u00e5 avdekke og f\u00f8lge opp avvik. Status for u\u00f8nskede hendelser og avvik blir jevnlig rapportert til byr\u00e5dsavdelingenes arbeidsmilj\u00f8utvalg og hovedarbeidsmilj\u00f8utvalget i kommunen (HAMU). Varsling har v\u00e6rt tema i HAMU og i enkelte arbeidsmilj\u00f8utvalg som orienteringer. Bergen kommunes system for h\u00e5ndtering av u\u00f8nskede hendelser, avvik og varsler U\u00f8nskede hendelser eller avvik kan v\u00e6re feil, mangler eller brudd p\u00e5 regelverk eller prosedyrer. Avviksmeldinger er et viktig ledd i kvalitetsforbedringen og den l\u00f8pende internkontrollen i kommunen. Varsling er en kanal for \u00e5 melde fra om kritikkverdige forhold, som handler om mer alvorlige brudd p\u00e5 blant annet lover og forskrifter, etiske retningslinjer eller etiske normer. Meldinger om u\u00f8nskede hendelser og avvik meldes i Bergen kommunes kvalitetssystem BkKvalitet. Meldingen g\u00e5r til n\u00e6rmeste leder og behandles i linjen. Prinsippet er at slike meldinger skal h\u00e5ndteres p\u00e5 lavest mulig niv\u00e5. N\u00e5r den ansatte registrerer en melding, sendes den automatisk til n\u00e6rmeste leder. Verneombud f\u00e5r lesetilgang til meldinger som gjelder HMS. N\u00e6rmeste leder har ansvar for \u00e5 ivareta en god saksbehandling og videre oppf\u00f8lging av forholdet som er meldt og eventuelt den/de ansatte som er involvert. Det skal ikke registreres sensitive personopplysninger i dette systemet. Kommunen tilbyr en rekke kurs i saksbehandling av slike meldinger. Noen av tjenestene har i tillegg laget prosedyrer tilpasset lokale forhold for \u00e5 h\u00e5ndtere avviksmeldinger, sikre oppf\u00f8lging av selve meldingene og systematisk l\u00e6ring for \u00e5 forbedre forholdene som blir meldt inn. Hvis en ansatt \u00f8nsker \u00e5 varsle, oppfordrer Bergen kommune til bruk av den digitale l\u00f8sningen BkVarsling. Det er etablert en lokal varslingsgruppe i hver byr\u00e5dsavdeling som mottar varselet i dette systemet for en f\u00f8rste vurdering. Det er imidlertid ikke noe formkrav til et varsel og det er mulig \u00e5 varsle for eksempel til leder, leders leder, eller via tillitsvalgt/ verneombud. Det er leder eller leders leder som behandler saken videre, men varslingsgruppene kan bist\u00e5 med r\u00e5d og veiledning. Et varsel skal i utgangspunktet behandles konfidensielt og identiteten til varsler og opplysninger i saken skal ikke v\u00e6re kjent for flere enn strengt tatt n\u00f8dvendig. Det er ogs\u00e5 mulig \u00e5 varsle anonymt. Byr\u00e5dsleders avdeling har det overordnede ansvaret for kommunens varlingsordning og den digitale l\u00f8sningen BkVarsling. Det er ogs\u00e5 etablert en sentral varslingsgruppe som skal bidra med veiledning og kompetanseheving innen dette omr\u00e5det. Bergen kommunes rutiner beskriver saksbehandlingen i varslingssaker og omtaler ogs\u00e5 habilitetsvurdering som et viktig punkt. Rutinene understreker arbeidsgivers aktivitetsplikt og omsorgsplikt og peker p\u00e5 hvilke grep arbeidsgiver m\u00e5 gj\u00f8re for \u00e5 sikre et forsvarlig arbeidsmilj\u00f8 og hindre gjengjeldelse for varsler. If\u00f8lge rutinene for oppf\u00f8lging og saksbehandling av varsler skal arbeidsgiver risikovurdere situasjonen dersom arbeidstaker som har varslet st\u00e5r i fare for \u00e5 bli utsatt for gjengjeldelser. Fare for sykmelding er ett av punktene som inng\u00e5r i malen for risikovurdering. Varslingssaker kan v\u00e6re krevende for alle som er involvert. N\u00e6rmeste leder har en viktig rolle og det er utarbeidet en veileder for ledere i forbindelse med varslingssaker. Denne tar opp leders ansvar med tanke p\u00e5 fullt forsvarlig arbeidsmilj\u00f8, b\u00e5de fysisk og psykososialt i hele prosessen. Forebygging og oppf\u00f8lging av sykefrav\u00e6r er ogs\u00e5 et lederansvar. I den grad ledere kjenner til at en ansatt er involvert i en varslingssak vil det v\u00e6re mulig \u00e5 iverksette forebyggende tiltak med tanke p\u00e5 sykefrav\u00e6r. Ut over dette er det ikke mulig \u00e5 koble informasjon om varslingssaker og eventuelle sykefrav\u00e6r i v\u00e5re systemer. De lokale varslingsgruppene i byr\u00e5dsavdelingene er byr\u00e5dsavdelingens kjernekompetanse p\u00e5 omr\u00e5det varsling. De gir r\u00e5d til saksbehandleren av varselet, og gir r\u00e5d til arbeidstakere som varsler eller vurderer \u00e5 varsle. Sentral varslingsgruppe og HR konsern s\u00f8rger for kompetanseheving overfor de lokale varslingsgruppene. Det gjennomf\u00f8res i dag to samlinger \u00e5rlig for de lokale varslingsgruppene for \u00e5 sikre erfaringsdeling og utvikling av god praksis innen dette feltet i kommunen. Oppf\u00f8lging av varsler og risikovurdering var tema i samling for de lokale varslingsgruppene v\u00e5ren 2024. Flere av byr\u00e5dsavdelingene gjennomf\u00f8rer jevnlig oppl\u00e6ringsaktivitet for sine ledere. Tema for disse varierer. Varsling er ogs\u00e5 tema i \u00e5rsoppdrag og styringsdialog med underliggende enheter i flere av byr\u00e5dsavdelingene. Varsling, saksbehandling i varslingssaker og konsekvenser for arbeidsmilj\u00f8et var tema p\u00e5 HR konferansen h\u00f8sten 2023, som samlet over 200 ansatte fra hele kommunens organisasjon. Varsling var ogs\u00e5 tema for fellessamling for hovedverneombud og frikj\u00f8pte tillitsvalgte i 2023. For \u00e5 sikre utvikling i organisasjonen og forbedring av kommunens tjenester er kunnskap om avvik og varsling noe vi aldri blir ferdige med. Disse temaene m\u00e5 l\u00f8ftes jevnlig. Det er viktig \u00e5 se p\u00e5 hvordan rutiner, kompetanse og kommunikasjon kan bli bedre og jobbe godt for at denne kunnskapen sprer seg i organisasjonen. I arbeidet med revisjon av kommunens varslingsrutine er det viktig \u00e5 se nettopp p\u00e5 hva som kan gj\u00f8res for \u00e5 bli enda tydeligere p\u00e5 disse punktene. Christine B. Meyer - Byr\u00e5dsleder Dokumentet er godkjent elektronisk. "
}