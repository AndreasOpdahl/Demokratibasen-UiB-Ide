{
  "dokument_id": "141887b3-7fce-577e-9609-cab95d449924",
  "doc_type": "case_presentation",
  "kommune": 4601,
  "tittel": "H\u00f8ringsuttalelse - Bruk av elektronisk kontroll og digitale kontrolltiltak i kriminalomsorgen",
  "url": "https://bergen.kommune.no/politikere-utvalg/api/fil/bk360/10488182/Framstilling-Horingsuttalelse-Bruk-av-elektronisk-kontroll-og-digitale-kontrolltiltak-i-kriminalomsorgen",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/79197-3 H\u00f8ringsuttalelse - Bruk av elektronisk kontroll og digitale kontrolltiltak i kriminalomsorgen Hva saken gjelder: Justis- og beredskapsdepartementet har sendt p\u00e5 h\u00f8ring forslag om endring i straffegjennomf\u00f8ringsloven og forskrift om straffegjennomf\u00f8ring mv. H\u00f8ringsfrist: Frist for \u00e5 sende inn h\u00f8ringssvar er 2. september 2024. Bergen kommune har bedt om utsatt h\u00f8ringsfrist til 5. september og har i epost fra Justis- og Beredskapsdepartementet 14.mai 2024 f\u00e5tt innvilget dette. Form\u00e5let med forslaget er \u00e5 legge til rette for en mer hensiktsmessig bruk av elektronisk kontroll og digitale kontrolltiltak i kriminalomsorgen, \u00e5 styrke samfunnsvernet ved l\u00f8slatelse og endt straffegjennomf\u00f8ring, \u00e5 redusere tilbakefall til ny kriminalitet, og \u00e5 styrke ettervernet. Samtidig er det et \u00f8nske om \u00e5 bruke digitale l\u00f8sninger for \u00e5 legge til rette for mer effektiv ressursbruk i kriminalomsorgen. Forslag til endring omfatter: \u2022 tydeliggj\u00f8ring av skillet mellom gjennomf\u00f8ring av hele straffen med elektronisk kontroll (helgjennomf\u00f8ring) p\u00e5 den ene siden, og gjennomf\u00f8ring av den siste delen av straffen med elektronisk kontroll (sluttgjennomf\u00f8ring) p\u00e5 den andre. \u2022 adgangen til b\u00e5de helgjennomf\u00f8ring og sluttgjennomf\u00f8ring utvides. Det foresl\u00e5s en hovedregel om at alle som gjennomf\u00f8rer ubetinget fengselsstraff etter en konkret vurdering vil kunne avslutte straffegjennomf\u00f8ringen utenfor fengsel med elektronisk kontroll (sluttgjennomf\u00f8ring), uavhengig av hva vedkommende er d\u00f8mt for. \u2022 s\u00e6rregler for unge domfelte under 25 \u00e5r etter en trappetrinnsmodell, slik at adgangen til \u00e5 gjennomf\u00f8re straff med elektronisk kontroll utvides jo yngre domfelte er. Straffegjennomf\u00f8ring med elektronisk kontroll skal ogs\u00e5 kunne gjennomf\u00f8res i institusjon. \u2022 innf\u00f8ring av adgang for kriminalomsorgen til \u00e5 bruke digitale kontrolltiltak ved straffegjennomf\u00f8ring i samfunnet, og ved utganger og pr\u00f8vel\u00f8slatelse fra fengsel og fra forvaring. Departementet ber om innspill p\u00e5 forslag til endringer straffegjennomf\u00f8ringsloven og forskrift om straffegjennomf\u00f8ring mv. Byr\u00e5dets vurdering og forslag til h\u00f8ringsuttalelse: Bergen kommune er i utgangspunktet positiv til h\u00f8ringens forslag om en mer hensiktsmessig bruk av elektronisk kontroll ved straffegjennomf\u00f8ring. Bergen kommune mener departementet gir en god redegj\u00f8relse for form\u00e5let med forslaget og forslag til endring som 1 fremmes i h\u00f8ringsforslaget. Vi ser ogs\u00e5 at en mer hensiktsmessig bruk av elektronisk kontroll b\u00e5de ved gjennomf\u00f8ring av hele straffen (helgjennomf\u00f8ring) og deler av straffen (sluttgjennomf\u00f8ring) kan v\u00e6re samfunnbesparende, og gi en positiv \u00f8konomisk effekt ved at man f\u00e5r et redusert behov for personale og areal. Flere unders\u00f8kelser viser ogs\u00e5 at en stor del av innsatte i norske fengsel har kroniske sykdommer, rusmiddelutfordringer og en opphoping av levek\u00e5rsutfordringer. En utvidet bruk av elektronisk kontroll, b\u00e5de ved hel- og delgjennomf\u00f8ring av straff kan gi den domfelte en bedre vei tilbake til samfunn og arbeidsliv ved at domfelte opplever \u00f8kt tillit fra systemet, samt at man lettere kan opprettholde eller gradvis gjenopprette en normalitet i tilv\u00e6relsen. Dersom vilk\u00e5rene er til stede er Bergen kommune enig i at helgjennomf\u00f8ring av straff utenfor fengselet kan v\u00e6re et bedre alternativ en soning i fengsel for unge under 25 \u00e5r og personer som skal sone for f\u00f8rste gang. Helgjennomf\u00f8ring inneb\u00e6rer at hele straffen gjennomf\u00f8res med elektronisk kontroll utenfor fengsel. Dette vil gi den domfelte muligheten for \u00e5 opprettholde et arbeids- eller utdanningsforl\u00f8p, beholde bolig og kontakt med familie og venner. Dette kan v\u00e6re avgj\u00f8rende for \u00e5 forhindre tilbakefall til ny kriminalitet og andre utfordringer soning i fengsel kan medf\u00f8re. Normaliseringsprinsippet og n\u00e6rhetsprinsippet kan lettere ivaretas. For \u00e5 forebygge ungdomskriminalitet vil det v\u00e6re viktig \u00e5 sikre at gjennomf\u00f8ringen av ungdomsstraff fortsatt har et reelt innhold og at elektroniske kontrolltiltak hindrer unge straffed\u00f8mte i \u00e5 oppholde seg i belastede omr\u00e5der. Kriminalomsorgen gir i h\u00f8ringen uttrykk for at elektronisk kontroll bedre kan sikre en gradvis overgang fra fengsel til frihet, slik at s\u00e5 f\u00e5 som mulig l\u00f8slates direkte fra fengsel etter endt soning. At flere skal f\u00e5 mulighet til \u00e5 gjennomf\u00f8re siste del av straffen utenfor fengselet stiller st\u00f8rre krav til innholdet i gjennomf\u00f8ringen og tett kontroll og oppf\u00f8lging av den domfelte. Bergen kommune stiller seg positiv til dette forslaget og \u00f8nsker at det tydeliggj\u00f8res at innholdet i tilbakef\u00f8ringen skal v\u00e6re god kartlagt, koordinert og strukturert, med plan for gjennomf\u00f8ring, og gjeninnsettelse ved brudd. Det er viktig \u00e5 f\u00e5 frem at straffegjennomf\u00f8ring er et ansvar som ligger til kriminalomsorgen, ogs\u00e5 n\u00e5r det gjelder soning med elektroniske og digitale kontrolltiltak. En ansvarsforskyving fra kriminalomsorgen til kommunen vil v\u00e6re uheldig. For \u00e5 hindre misbruk av ordningen er det essensielt \u00e5 f\u00e5 p\u00e5 plass gode kontrollmekanismer knyttet til gjennomf\u00f8ringen slik at lav andel av brudd p\u00e5 vilk\u00e5r opprettholdes. Utvidede muligheter for digitale kontrolltiltak kan gi den domfelt strengere kontrollregimer enn de ellers ville blitt p\u00e5lagt. Samtidig kan dette f\u00f8re til at en i st\u00f8rre grad oppdager brudd p\u00e5 forutsetninger og vilk\u00e5r som er satt for straffegjennomf\u00f8ringen. Dette vil kunne f\u00f8re til at domfelte som ellers ville gjennomf\u00f8rt straff i samfunnet blir gjeninnsatt i fengsel. Selv om dette kan oppleves som en belastning for domfelte, vil det ivareta form\u00e5let med kontrollen og straffegjennomf\u00f8ringen. Bergen kommune st\u00f8tter intensjonen om at det ikke skal tas i bruk l\u00f8sninger som har mer inngripende tiltak enn det som er n\u00f8dvendig og/eller forholdsmessig, men samtidig ikke er til hinder for de til enhver tid tilgjengelige og funksjonelle l\u00f8sninger. Hvilke l\u00f8sninger som b\u00f8r tas i bruk, vil m\u00e5tte vurderes konkret og med s\u00e6rlig hensyn til den domfeltes personvern og menneskerettighetene. Det kan v\u00e6re vanskelig \u00e5 isolere effekten av selve den elektroniske kontrollen fra effekten av annen og tett oppf\u00f8lging som f\u00f8lger av helgjennomf\u00f8ring med elektronisk kontroll. En kunnskapsoversikt over nordisk og internasjonal forskning viser at elektronisk kontroll bidrar til \u00e5 redusere tilbakefall, men at innholdet i soningen og hvilke typer oppf\u00f8lging den domfelte f\u00e5r er avgj\u00f8rende for utfallet. Bergen kommune er restriktive til de tilfeller straffegjennomf\u00f8ring med elektronisk kontroll skal gjennomf\u00f8res i institusjon, herunder i barnevernsinstitusjon, eller i kommunal boenhet. For noen m\u00e5lgrupper, for eksempel psykisk utviklingshemmede, vil soning med elektronisk kontroll ikke bidra til tilbakef\u00f8ring til 2 samfunnet, uten at det er supplert med milj\u00f8terapeutiske tiltak. Det reiser seg ogs\u00e5 et sp\u00f8rsm\u00e5l om i hvilken grad tjenesteytere kan f\u00e5 informasjon om \u00e5rsaken til at den domfelte soner. Liten eller ingen informasjon vil i mange tilfeller skape en utrygg arbeidshverdag for tjenesteytere som skal inn i domfeltes hjem. Straffegjennomf\u00f8ring med elektronisk kontroll skal v\u00e6re sikkerhetsmessig forsvarlig ved at kriminalomsorgen sikrer at den domfelte f\u00e5r en god tilbakef\u00f8ring samtidig som samfunnets behov for beskyttelse blir ivaretatt. For Bergen kommune er det avgj\u00f8rende at gjennomf\u00f8ring av straff er et ansvar som ligger til kriminalomsorgen. \u00d8kt bruk av elektronisk soning vil kunne medf\u00f8re \u00f8kte forventninger og krav til kommunen n\u00e5r det gjelder fremskaffelse av egnet bolig, deltagelse i arbeids- og aktivitetsrettede tilbud og behov for andre tjenester. Bergen kommune mener derfor at eventuelle kostnadsbesparelser i statlige organ b\u00f8r enten overf\u00f8res til kommunene eller at statlige tilskudd til ideelle organisasjoner og brukerorganisasjoner som arbeider med tilbud til domfelte utenfor fengselsmurene \u00f8kes. Bergen kommune st\u00f8tter forslaget om at kriminalomsorgen gis adgang til \u00e5 beslutte bruk av digitale kontrolltiltak ved straffegjennomf\u00f8ring i samfunnet, og ved utganger og pr\u00f8vel\u00f8slatelse fra fengsel og fra forvaring. Begrepet \u00abdigitale kontrolltiltak\u00bb er vidt og rommer ulike former for teknisk kontroll, b\u00e5de ved straffegjennomf\u00f8ring i fengsel og utenfor fengsel. Stadig flere gjennomf\u00f8rer sin straff i samfunnet og bruk av tilpassede digitale kontrolltiltak vil gi en mulighet for \u00e5 innvilge soning i for eksempel sykehus eller rehabiliteringsinstitusjon, samtidig som sikkerhetsmessige forhold ivaretas. Begrunnelse for framleggelse til bystyret: Byr\u00e5dets fullmakter \u00a7 6, vedtatt av bystyret 16. desember 2020 i sak 378/20: H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. Saken anses \u00e5 v\u00e6re prinsipiell og inneb\u00e6re politiske avveininger. Forretningsutvalget har i m\u00f8te 14.05.2024 i sak 180/24 fattet f\u00f8lgende vedtak: Utvalg for helse og sosial innstiller til bystyret som avgir h\u00f8ringssvar til \u00abH\u00f8ringsbrev \u2013 forslag til endring av straffegjennomf\u00f8ringsloven og forskrift om straffegjennomf\u00f8ring mv. (bruk av elektronisk kontroll og digitale kontrolltiltak i kriminalomsorgen)\u00bb p\u00e5 vegne av Bergen kommune. Byr\u00e5det innstiller til bystyret \u00e5 fatte f\u00f8lgende vedtak: Bergen kommune avgir h\u00f8ringsuttalelse til \u00abH\u00f8ringsuttalelse - Bruk av elektronisk kontroll og digitale kontrolltiltak i kriminalomsorgen\u00bb, slik den fremkommer av byr\u00e5dets forslag. Dato: 6. august 2024 Christine B. Meyer Charlotte Spurkeland Byr\u00e5dsleder Byr\u00e5d for barnevern, sosiale tjenester og mangfold Dokumentet er godkjent elektronisk. Vedlegg: H\u00f8ringsnotat - om bruk av elektronisk kontroll og digitale kontrolltiltak i kriminalomsorgen H\u00f8ringsbrev - om bruk av elektronisk kontroll og digitale kontrolltiltak i kriminalomsorgen Foresp\u00f8rsel om utsatt frist H\u00f8ring Bruk av elektroniske kontrolltiltak og digitale kontrolltiltak i kriminalomsorgen Svar p\u00e5 foresp\u00f8rsel om utsatt frist- h\u00f8ring om bruk av elektroniske kontrolltiltak og digitale kontrolltiltak i kriminalomsorgen 3 "
}