{
  "dokument_id": "c96ac697-5a70-578e-8666-306dcfd3f7c5",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Katrine N\u00f8dtvedt og Thor Haakon Bakke (MDG) om bruk av kaianlegg ved Skolten-Bontelabo.",
  "url": "https://bergen.kommune.no/politikere-utvalg/api/fil/bk360/10273314/Svar-pa-representantforslag-fra-Katrine-Nodtvedt-og-Thor-Haakon-Bakke-MDG-om-bruk-av-kaianlegg-ved-Skolten-Bontelabo-",
  "tekst": " BBU - kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/17385-8 Saksbehandler: Marie Mildestveit Fra Dato: 2. mai 2024 Byr\u00e5d for byutvikling Svar p\u00e5 representantforslag fra Katrine N\u00f8dtvedt og Thor Haakon Bakke (MDG) om bruk av kaianlegg ved Skolten-Bontelabo. Forretningsutvalget har i m\u00f8te 06.02.2024 i sak 49/24 fattet f\u00f8lgende vedtak: 1. Representantforslag fra Katrine N\u00f8dtvedt og Thor Haakon Bakke (MDG) om bruk av kaianlegg ved Skolten-Bontelabo, oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 19.6.24. 3. Utvalg for milj\u00f8 og byutvikling avgir innstilling i saken. Representantene Katrine N\u00f8dtvedt og Thor Haakon Bakke (MDG) har fremmet f\u00f8lgende representantforslag: Forslag til vedtak: Byr\u00e5dets vurdering av representantforslaget: Bergen er en havneby og det er derfor av stor viktighet \u00e5 sikre og legge til rette for sj\u00f8relatert virksomhet. Bergen er en fantastisk by \u00e5 bes\u00f8ke, og en av verdens mest attraktive cruisedestinasjoner. Byr\u00e5det \u00f8nsker sammen med reiselivsn\u00e6ringen \u00e5 arbeide for et b\u00e6rekraftig reiseliv. Bergen er en viktig destinasjon for cruisen\u00e6ringen, og cruisen\u00e6ringen er viktig for Bergen, med betydelig innvirkning p\u00e5 verdiskaping og sysselsetting. Bergen har kommet langt i arbeidet med en fornuftig regulering av cruisen\u00e6ringen, p\u00e5 en m\u00e5te som balanserer \u00f8konomiske og milj\u00f8messige hensyn. Bystyret har blant annet vedtatt B\u00e6rekraftig destinasjonsstrategi med tilh\u00f8rende handlingsplan som Visit Bergen jobber godt med \u00e5 f\u00f8lge opp sammen med reiselivsn\u00e6ringene. Bystyret har ogs\u00e5 truffet flere vedtak om regulering av cruisetrafikken (sak 237/18 og 12/22). Bergen er i dag blant de cruisehavnene i verden som har strengest milj\u00f8krav. Vi har kommet langt i \u00e5 bruke tilgjengelige virkemidler til \u00e5 b\u00e5de forbedre klimap\u00e5virkning lokalt, og \u00e5 dytte bransjen i en mer b\u00e6rekraftig retning globalt med tiltak som blant annet EPI, landstr\u00f8m, maksgrenser og krav til milj\u00f8 og nullutslipp. Byr\u00e5det mener utviklingen g\u00e5r i riktig retning, og at Bergen bidrar betydelig til dette. Byr\u00e5det er optimistiske til fremtiden for cruise, og det er i utgangspunktet ikke \u00f8nskelig fra byr\u00e5dets st\u00e5sted \u00e5 senke eller fjerne dagens cruisetrafikk i Bergen, men heller bruke v\u00e5r rolle og myndighet til \u00e5 bidra til en b\u00e6rekraftig utvikling av n\u00e6ringen. Reguleringsplanarbeid igangsatt av Bergen havn for \u00e5 utvide havneaktiviteten og legge til rette for \u00e5 samle alle anl\u00f8p av cruisetrafikk p\u00e5 Skolten/Bontelabo er en oppf\u00f8lging av \u00e5 frigj\u00f8re havneomr\u00e5det p\u00e5 Dokken til byutviklingsform\u00e5l. P\u00e5 bakgrunn av vedtak i styret til Bergen Havn AS ba tidligere finansbyr\u00e5d i Bergen om at havnen skulle starte opp planarbeidet. Dette for \u00e5 sikre arealer til fremtidig havneaktivitet og dermed kunne frigj\u00f8re arealene p\u00e5 Dokken. Det n\u00e5v\u00e6rende byr\u00e5det har v\u00e6rt tydelige p\u00e5 at vi st\u00f8tter det igangsatte arbeidet, og mener en l\u00f8sning p\u00e5 Skolten/Bontelabo vil sikre n\u00f8dvendig kaikapasitet og \u00f8nsket byutvikling p\u00e5 Dokken. Status for planarbeidet er at det er gjennomf\u00f8rt veiledningsm\u00f8te med Plan- og bygningsetaten. Neste steg er innsending av planinitiativ til formelt oppstartsm\u00f8te. Byr\u00e5det er kjent med prosessrisikoen, utfordringene og interessekonfliktene som knytter seg til planarbeidet. Byr\u00e5det anerkjenner at en utvidelse av arealer til havnevirksomhet, som utfordrer gjeldende plangrunnlag ved Skolten/Bontelabo, ikke er uproblematisk. Omr\u00e5det ligger tett p\u00e5 b\u00e5de Verdensarvstedet Bryggen og Bergenhus festning. Utvidelse av kaianleggene i dette omr\u00e5det med m\u00e5lsetting om \u00e5 samle cruiseanl\u00f8pene, og ta imot de st\u00f8rste cruiseskipene som ankommer Bergen, er i interessekonflikt med kulturmilj\u00f8verdiene. Dette gir en potensiell h\u00f8y prosessrisiko for Bergen havn sitt planarbeid p\u00e5 Skolten. Byr\u00e5det er kjent med at Riksantikvaren har satt i gang arbeid med \u00e5 utvide fredningssonen p\u00e5 og rundt Bergenhus festning, Sverresborg og Skuteviken og Bergen kommune mottok h\u00f8ringsbrev 15.04.24. H\u00f8ringsuttale til saken er under forberedelse i Byr\u00e5dsavdeling for byutvikling. Det er sv\u00e6rt viktig at ikke \u00f8nsket byutvikling p\u00e5 Dokken stopper opp. Byr\u00e5det \u00f8nsker derfor at Bergen havn unders\u00f8ker handlingsrommet for fortsatt utvikling av havnedriften p\u00e5 Skolten/Bontelabo, for \u00e5 avklare om det er mulig \u00e5 samle cruiseanl\u00f8pene her. Dette vil gi en viktig formell avklaring p\u00e5 hvordan utflytting av havneaktivitetene fra Dokken kan h\u00e5ndteres. Bergen er en sentral havneby p\u00e5 vestkysten og Bergen har viktig havnehistorie. Byr\u00e5det mener derfor det er riktig \u00e5 jobbe for at Bergen fortsatt skal v\u00e6re en sentral og viktig havneby i utvikling, ogs\u00e5 med cruisetrafikk. Byr\u00e5det mener at planarbeidet nettopp kan belyse og avklare utfordringer og mulige l\u00f8sninger for videreutviklingen av havnedrift p\u00e5 Skolte/Bontelabo, og hvilke konsekvenser dette kan ha. Byr\u00e5det og bystyret vil gjennom planarbeidet f\u00e5 et godt beslutningsgrunnlag for hvordan omr\u00e5det kan utvikles og forvaltes videre. Viktigheten av havnefunksjoner sentralt i Bergen m\u00e5 ogs\u00e5 ses i lys av at Bergen, som en av tre nasjonale beredskapshavner, har f\u00e5tt en annen og mer fremtredende betydning de siste \u00e5rene p\u00e5 grunn av den globale sikkerhetssituasjonen. Kystverket legger ogs\u00e5 vekt p\u00e5 i brev til Bergen kommune at havneinfrastrukturen m\u00e5 erstattes dersom Bergen kommune \u00f8nsker transformasjon og byutvikling p\u00e5 Dokken. Byr\u00e5det vil benytte anledningen til \u00e5 p\u00e5peke at cruise er hovedinntektskilden til Bergen havn AS, og dermed ogs\u00e5 et viktig forhold \u00e5 ivareta dersom Bergen \u00f8nsker byutvikling p\u00e5 Dokken. En konsekvens av byutvikling p\u00e5 Dokken inneb\u00e6rer behov for investeringer i erstatningsinfrastruktur til havnevirksomhet. Kostnadene ved investering i ny havneinfrastruktur er ikke ubetydelige, og det er derfor viktig for Byr\u00e5det at Bergen havn AS har gode inntektskilder frem i tid for \u00e5 kunne ta p\u00e5 seg dette investeringsansvaret. Byr\u00e5det vurderer dette som en sentral forutsetning for byutvikling p\u00e5 Dokken. P\u00e5 n\u00e5v\u00e6rende tidspunkt vurderes det ikke \u00e5 v\u00e6re gode \u00f8konomiske og milj\u00f8messige alternativer for cruisetrafikken dersom den skal re-lokaliseres ut av Bergen sentrum. Ut fra det ovennevnte vurderer Byr\u00e5det at planarbeidet p\u00e5 Skolten er viktig for \u00e5 unng\u00e5 at utviklingen av Dokken stopper opp. P\u00e5 bakgrunn av dette er det ikke \u00f8nskelig for Byr\u00e5det \u00e5 avslutte planarbeidet. Byr\u00e5det er enig i at det ikke foreligger et godt kunnskapsgrunnlag med tanke p\u00e5 vurdering av ulike alternativer for lokalisering av n\u00f8dvendig areal til havnefunksjoner. Plan- og bygningsetaten har derfor startet opp arbeid med en utredning som skal se p\u00e5 alternative lokaliteter for havnefunksjoner i Bergen sentrum, i samarbeid med Bergen havn. Utredningsarbeidet er avgrenset til n\u00f8dvendige tiltak for at utviklingen av Dokken ikke stopper opp. Dette vil bli et viktig kunnskapsgrunnlag for det videre planarbeidet p\u00e5 Skolten/Bontelabo, og for \u00e5 sikre at Dokken kan utvikles i tr\u00e5d med vedtatte m\u00e5l og strategier og med \u00f8nsket fremdrift. Byr\u00e5det vurderer at dette utredningsarbeidet kan gjennomf\u00f8res parallelt med at Bergen havn starter opp sitt planarbeid. Etter byr\u00e5dets vurdering vil det i det videre arbeidet bli viktig \u00e5 se p\u00e5 muligheter og handlingsrom p\u00e5 Skolten/Bontelabo, og mener at planarbeidet vil gi et godt kunnskapsgrunnlag for beslutningene som m\u00e5 landes i disse sp\u00f8rsm\u00e5lene. Byr\u00e5det anbefaler derfor ikke \u00e5 stoppe planarbeidet. Christine B. Meyer - Byr\u00e5dsleder Christine Kahrs - Byr\u00e5d for byutvikling Dokumentet er godkjent elektronisk. "
}