{
  "dokument_id": "b60c0f25-0775-5133-9032-189912df3670",
  "doc_type": "case_presentation",
  "kommune": 4601,
  "tittel": "H\u00f8ringsuttalelse til forslag om endringer i energiloven og plan- og bygningsloven knyttet til solkraftanlegg p\u00e5 land",
  "url": "https://bergen.kommune.no/politikere-utvalg/api/fil/bk360/9654871/Framstilling-Horingsuttalelse-til-forslag-om-endringer-i-energiloven-og-plan-og-bygningsloven-knyttet-til-solkraftanlegg-pa-land",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/00284-4 H\u00f8ringsuttalelse til forslag om endringer i energiloven og plan- og bygningsloven knyttet til solkraftanlegg p\u00e5 land Hva saken gjelder: Saken gjelder Kommunal- og distriktsdepartementet og Olje- og energidepartementets forslag til endringer i energiloven og plan- og bygningsloven (pbl.) som gjelder prosesser for etablering av konsesjonspliktige solkraftanlegg p\u00e5 land. Saken b\u00f8r ses i sammenheng med h\u00f8ringssak om endringer i forskrift om konsekvensutredninger knyttet til krav om meldeprosess f\u00f8r konsekvensutredninger for kraftledninger og solkraftanlegg (sak 2024/00281). H\u00f8ringsforslagene knyttet til endringer i energiloven og pbl. f\u00f8lger opp Stortingets anmodningsvedtak av juni 2023 der regjeringen bes om \u00e5 fremme et forslag om hvordan bakkemonterte solkraftanlegg kan inkluderes i pbl. Forslagene inneb\u00e6rer en endring i beslutningsprosessene og er hovedsakelig etter samme m\u00f8nster som ble vedtatt for vindkraftanlegg i juni i \u00e5r, jf. Prop. 111 L (2022-2023). Departementene ser fordeler med like regler p\u00e5 tvers av teknologiene, men viser til at h\u00f8ringen er viktig for \u00e5 avdekke om det er s\u00e6rlige forhold som tilsier andre regler for solkraftanlegg. Mindre solkraftanlegg som kan tilkobles etablerte lavspenningsanlegg, trenger ikke konsesjon etter energiloven. Slike ikke-konsesjonspliktige anlegg m\u00e5 avklares med kommunen i medhold av plan- og bygningslovens bestemmelser, p\u00e5 linje med andre energitiltak som ikke er konsesjonspliktige etter energiloven. Store solkraftanlegg er nytt i norsk sammenheng. Solkraftverk som trenger konsesjon skal alltid konsekvensutredes, men ikke ha melding, jfr. forskrift om konsekvensutredninger \u00a7 7 f\u00f8rste ledd bokstav a. Det tas sikte p\u00e5 \u00e5 innarbeide meldeplikt i konsekvensutredningsforskriften, og forslag om dette er sendt p\u00e5 egen h\u00f8ring, se egen sak om denne. Hovedgrepet i forslaget til endring i energiloven og pbl er at det skal gj\u00f8res en overordnet avklaring av arealbruken etter pbl. gjennom omr\u00e5deregulering, f\u00f8r det kan gis konsesjon til solkraftanlegget etter energiloven. Dette skal gi mer forutsigbare rammer for utbygging av solkraft i et omr\u00e5de. Konsesjonsbehandlingen videref\u00f8res som en helhetlig samfunns\u00f8konomisk avveining av alle fordeler og ulemper ved prosjektet. Departementene viser til at det overordnede form\u00e5let med forslaget er \u00e5 styrke kommunenes rolle i planlegging og utbygging av solkraft p\u00e5 land. M\u00e5l om effektive og ressursbesparende prosesser som bidrar til \u00e5 redusere konfliktniv\u00e5et, er viktige hensyn i forslaget. Dette vil gi grunnlag for videre utbygging av solkraft, som er viktig for \u00e5 styrke kraftbalansen og n\u00e5 de nasjonale klimam\u00e5lene. Departementene foresl\u00e5r at de endringer i energiloven \u00a7 2-2 og plan- og bygningsloven \u00a7\u00a7 3- 7, 6-4, 12-1 og 12-2 som ble innf\u00f8rt for vindkraftanlegg p\u00e5 land 1. juli 2023, ogs\u00e5 innf\u00f8res for 1 solkraftanlegg. I \u00a7 12-18 innf\u00f8res en begrensning i adgangen til \u00e5 oppheve og endre reguleringsplan for b\u00e5de solkraft- og vindkraftanlegg. For vindkraftanlegg er dette en endring fra gjeldende lov som er begrenset til omr\u00e5deregulering. Det foresl\u00e5s ogs\u00e5 en ny pbl. \u00a7 34-2 tolvte ledd som vil gjelde b\u00e5de solkraft- og vindkraftanlegg. For mer detaljerte opplysninger om forslaget til endringer i plan- og bygningslovens og energilovens bestemmelser blir det vist til vedlagte h\u00f8ringsbrev og h\u00f8ringsnotat i sin helhet. H\u00f8ringsfrist: H\u00f8ringsfristen er 31.01.2024, men det er innvilget utsatt frist til 16.02.2024. Innspill fra fagetat: Plan- og bygningsetaten (PBE) har gitt f\u00f8lgende innspill til saken: \u00abForslagene som fremmes vedr. bakkemonterte solkraftanlegg er tilsvarende som for er vedtatt for vindkraft p\u00e5 land, og gjelder i f\u00f8rste rekke krav om arealavklaring f\u00f8r anlegget ev. bygges. PBE har ingen merknader til forslagene, og er positivt til disse\u00bb Byr\u00e5dets vurdering og forslag til h\u00f8ringsuttalelse: Bergen kommune \u00f8nsker \u00e5 legge til rette for produksjon av solenergi ettersom det vil v\u00e6re viktig for \u00e5 bygge opp gr\u00f8nne n\u00e6ringer og et framtidsrettet kraftsystem, og for \u00e5 n\u00e5 klimam\u00e5lene. I \u00e5rene fremover vil det v\u00e6re et stort behov for \u00e5 legge til rette for bedre systemintegrasjon, sikre fleksibilitet og \u00f8ke produksjonen i energiforsyningen. Solkraft kan v\u00e6re et viktig bidrag i s\u00e5 m\u00e5te, og Bergen kommune er derfor positiv til endringer i regelverket som kan legge bedre til rette for enklere og mer effektiv saksbehandling knyttet til solkraftanlegg. Enkelte energianlegg av en viss st\u00f8rrelse kan inneb\u00e6rer krevende interessekonflikter, det er derfor positivt at det n\u00e5 legges opp til \u00e5 vurdere og avveie ulike interesser gjennom lokaldemokratiske prosesser. Begrunnelse for fremleggelse for bystyret: Det g\u00e5r fram av byr\u00e5dets fullmakter \u00a7 6 at: \u00abByr\u00e5det avgir h\u00f8ringsuttalelser p\u00e5 vegne av Bergen kommune. H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. Forretningsutvalget kan p\u00e5 vegne av bystyret avgj\u00f8re hvorvidt en h\u00f8ringsuttalelse inneholder prinsipielle avveininger og m\u00e5 fremsendes til behandling i bystyret\u00bb Forretningsutvalget vedtok i m\u00f8tet den 09.01.2024 (sak 4/24, punkt 5) at Utvalg for milj\u00f8 og byutvikling innstiller til bystyret som avgir h\u00f8ringssvar 31.01.2024. Byr\u00e5det innstiller til bystyret \u00e5 fatte f\u00f8lgende vedtak: Bergen kommune avgir h\u00f8ringsuttalelse til Kommunal- og distriktsdepartementet og Olje- og energidepartementets forslag til endringer i energiloven og plan- og bygningsloven, slik den fremkommer av byr\u00e5dets forslag. Dato: 23. januar 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. 2 Vedlegg: Alminnelig h\u00f8ring \u2013 forslag fra Kommunal- og distriktsdepartementet og Olje- og energidepartementet til endringer i energiloven og plan- og bygningsloven knyttet til solkraftanlegg p\u00e5 land H\u00f8ringsnotat solkraft PBL.pdf 3 "
}