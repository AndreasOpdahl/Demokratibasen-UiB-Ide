{
  "dokument_id": "5a0e1b84-4e0b-5453-b407-a19416c016bf",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Ann Kristin Helland Ramstr\u00f8m (SV), Eva Synn\u00f8ve Hagewick Steigen (A) og Christine Henriksen \u00d8degaard (MDG) om gratis hormonbehandling til kvinner i overgangsalderen",
  "url": "https://bergen.kommune.no/politikere-utvalg/api/fil/bk360/11074137/Svar-pa-representantforslag-fra-Ann-Kristin-Helland-Ramstrom-SV-Eva-Synnove-Hagewick-Steigen-A-og-Christine-Henriksen-Odegaard-MDG-om-gratis-hormonbehandling-til-kvinner-i-overgangsalderen",
  "tekst": " BEHO - Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/81652-7 Saksbehandler: Trond Egil Hansen Fra Dato: 25. september 2024 Byr\u00e5d for eldre, helse og omsorg Svar p\u00e5 representantforslag fra Ann Kristin Helland Ramstr\u00f8m (SV), Eva Synn\u00f8ve Hagewick Steigen (A) og Christine Henriksen \u00d8degaard (MDG) om gratis hormonbehandling til kvinner i overgangsalderen Forretningsutvalget har i m\u00f8te 14.5.2024 i sak 194/24 fattet f\u00f8lgende vedtak: 1. Representantforslag fra Ann Kristin Helland Ramstr\u00f8m (SV), Eva Synn\u00f8ve Hagewick Steigen (A) og Christine Henriksen \u00d8degaard (MDG) om gratis hormonbehandling til kvinner i overgangsalderen, oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 30.10.2024. 3. Utvalg for helse og sosial avgir innstilling i saken. Representantene Ann Kristin Helland Ramstr\u00f8m (SV), Eva Synn\u00f8ve Hagewick Steigen (A) og Christine Henriksen \u00d8degaard (MDG) har fremmet f\u00f8lgende representantforslag: Overgangsalder, eller menopausen hos kvinner, har v\u00e6rt og er stort sett enda et underkommunisert tema i den offentlige debatt og i arbeidslivet. Det er bare helt nylig at vi har sett en st\u00f8rre \u00e5penhet rundt hva overgangsalder kan medf\u00f8re av fysiske og psykiske plager for kvinner. Mange kvinner opplever ogs\u00e5 at fastlegen vet for lite om overgangsalder, og derfor innhenter ofte kvinnen selv kunnskap og informasjon om overgangsalderen. Likevel er det f\u00e5 kvinner som for eksempel tar dette opp med sin leder dersom hun ser at det p\u00e5virker henne i arbeidslivet. Overgangsalderen gir mange kvinner utfordringer med hetetokter, s\u00f8vnforstyrrelser, nedstemthet, smerter i muskler og skjelett, tretthet og hukommelsestap. Dette rammer f\u00f8rst og fremst kvinnene selv, men det p\u00e5virker ogs\u00e5 kvinnenes deltagelse og produktivitet i arbeidsmarkedet. Nye studier viser at overgangsalderen kan f\u00f8re til mer deltid, sykemelding og uf\u00f8rhet blant kvinner. I NOU 2023:5 Den store forskjellen, kan vi lese f\u00f8lgende: \u201cTall fra 2020 viser at det ogs\u00e5 er flest kvinnelige mottakere av arbeidsavklaringspenger i aldersgruppen 45\u201354 \u00e5r\u201d (s. 164). Kvinner i overgangsalderen er mellom 45 og 55 \u00e5r. I samme NOU er de tydelige p\u00e5 at det er forsket for lite p\u00e5 hvilken rolle overgangsalderen spiller i kvinners frafall i arbeidslivet i alderen 45-54 \u00e5r. De ulike studiene som finnes i Norge og internasjonalt, peker derimot p\u00e5 at overgangsalder i st\u00f8rre eller mindre grad kan spille inn p\u00e5 kvinners deltakelse i arbeidslivet, men at det beh\u00f8ves mer forskning p\u00e5 feltet. Uansett, overgangsalderen rammer den enkelte kvinne og hennes livskvalitet i st\u00f8rre eller mindre grad. I dag kan kvinner ta hormonbehandling mot plagene, men medisinen m\u00e5 kvinnene selv betale, og over tid blir behandlingen kostbar. For mange kvinner med lav inntekt kan det bety at de dropper behandlingen av \u00f8konomiske hensyn. Men ogs\u00e5 uavhengig av kvinnens \u00f8konomiske situasjon, blir behandling en ekstra utgift ved siden av alt annet. Overgangsalder er kvinnehelse, og skal vi s\u00f8rge for god kvinnehelse m\u00e5 hormonbehandling v\u00e6re gratis og tilgjengelig for alle kvinner som beh\u00f8ver behandling. Kvinnehelseutvalget mener at en del av l\u00f8sningen er hormonbehandling p\u00e5 bl\u00e5 resept, og vi mener at kvinner i Bergen skal f\u00e5 mulighet til \u00e5 f\u00e5 gratis hormonbehandling. Forslag til vedtak: Bystyret ber byr\u00e5det g\u00e5 i dialog med statlige myndigheter og jobbe for at kvinner skal f\u00e5 hormonbehandling p\u00e5 bl\u00e5 resept. Dette med m\u00e5l om \u00e5 fremme god kvinnehelse, som ogs\u00e5 skal bidra til at kvinner i overgangsalderen enklere st\u00e5r i jobb. Byr\u00e5dets vurdering av representantforslaget: Byr\u00e5det vil styrke satsingen p\u00e5 kvinnehelse ved \u00e5 blant annet legge til rette for mer forskning, forebygging og behandling. Byr\u00e5det vil ogs\u00e5 sikre en h\u00f8yere prioritet av opplysningsarbeid om typiske tilstander som treffer kvinner, og bedre behandlingstilbudet. En vellykket forebygging og behandling vil ikke bare gi kvinner bedre helse og bedre liv, det vil ogs\u00e5 redusere sykefrav\u00e6ret, uf\u00f8rhet og redusere kostnadene i helse- og omsorgstjenestene. N\u00e5r det gjelder kvinners overgangsalder, er det et s\u00e6rlig behov for mer forskning p\u00e5 de fysiske og psykiske plager overgangsalderen kan medf\u00f8re, og p\u00e5 hvilken sammenheng det kan v\u00e6re mellom disse plagene og sykefrav\u00e6r. Lindring av plagene med hormonbehandling er aktuelt for mange kvinner med omfattende plager. Hormonpreparater kan v\u00e6re lokalt virkende i form av kremer og stikkpiller, eller de kan virke p\u00e5 hele kroppen og tas i form av tabletter, gel, spray eller plaster. Det er gjort en stor mengde forskning p\u00e5 omr\u00e5det, men kunnskap om nytte og skadevirkning av slik behandling er fortsatt usikker p\u00e5 noen omr\u00e5der. Forskerne var en periode bekymret for at generelt virkende hormonbehandling av kvinner i overgangsalderen skulle \u00f8ke risikoen for hjerte- og karsykdom. Nyere forskning viser imidlertid ingen slik sammenheng. Det er likevel slik at hormonbehandling kan medf\u00f8re bivirkninger, hvor de mest alvorlige er \u00f8kt risiko for blodpropp og brystkreft. F\u00f8r hormonbehandling iverksettes er det derfor viktig \u00e5 vurdere fordeler og ulemper sammen med fastlegen. \u00d8kt forskning p\u00e5 omr\u00e5det forventes \u00e5 gi et stadig bedre beslutningsgrunnlag. Siden risiko for alvorlige bivirkninger \u00f8ker med behandlingens varighet, anbefales det \u00e5 gj\u00f8re behandlingstiden s\u00e5 kort som mulig. I likhet med de fleste andre legemidler m\u00e5 kvinnene betale for hormonpreparater i overgangsalder selv. Dette inneb\u00e6rer for alle brukerne en ekstra utgift, og for kvinner med lav inntekt kan det bety at de dropper behandlingen av \u00f8konomiske hensyn. Forslagsstillerne mener at kvinner i Bergen skal f\u00e5 mulighet til \u00e5 f\u00e5 gratis hormonbehandling. At noen av \u00f8konomiske hensyn ikke kan f\u00f8lge behandlingsanbefalinger, er imidlertid ikke unikt for hormonbehandling i overgangsalder. Enda mer alvorlig er dette ved n\u00f8dvendig sykdomsbehandling som for eksempel antibiotikabehandling ved alvorlige infeksjoner som behandles utenfor sykehus. Byr\u00e5det mener p\u00e5 bakgrunn av dette at det b\u00f8r tas en grundig gjennomgang av egenbetalingsordninger for helsehjelp generelt. Forslagsstillerne ber byr\u00e5det g\u00e5 i dialog med statlige myndigheter og jobbe for at kvinner skal f\u00e5 hormonbehandling p\u00e5 bl\u00e5 resept. En l\u00f8sning med hormonbehandling p\u00e5 bl\u00e5 resept vil ikke gj\u00f8re preparatene gratis, men utgiftene vil begrenses til egenandeler og inng\u00e5 i grunnlaget for \u00e5 f\u00e5 frikort. Byr\u00e5det er positiv til en slik ordning. Hormonbehandling inng\u00e5r imidlertid ikke i form\u00e5let med bl\u00e5reseptordningen. I bl\u00e5reseptforskriften angis at ordningen er for \u00e5 yte st\u00f8nad til dekning av utgifter til legemidler som skal brukes til behandling av alvorlige sykdommer eller av risikofaktorer som med h\u00f8y sannsynlighet vil medf\u00f8re eller forverre alvorlig sykdom, og der det er behov eller risiko for gjentatt behandling over en langvarig periode. Behandling med hormoner i overgangsalder faller ikke inn under dette. Forslagsstillernes \u00f8nske vil derfor kreve forskriftsendring. Det gj\u00f8res grundige vurderinger f\u00f8r nye legemidler tas inn i bl\u00e5reseptordningen. Disse vurderingene gj\u00f8res av Direktoratet for medisinske produkter, som tidligere het Statens legemiddelverk. Et legemiddel kan bare tas inn i ordningen dersom ressursbruken ved behandlingen st\u00e5r i et rimelig forhold til nytten av legemidlet vurdert opp mot tilstandens alvorlighet. At legemiddelet skal brukes til behandling av alvorlige sykdommer eller av risikofaktorer som med h\u00f8y sannsynlighet vil medf\u00f8re eller forverre alvorlig sykdom, er en n\u00f8dvendig, men ikke tilstrekkelig betingelse. Byr\u00e5det er positiv til \u00e5 g\u00e5 i dialog med statlige myndigheter og jobbe for \u00e5 \u00f8ke b\u00e5de kunnskapen om overgangsalder og bedre behandlingstilbudet. Marte Joan Monstad \u2013 fung. byr\u00e5dsleder Dokumentet er godkjent elektronisk. "
}