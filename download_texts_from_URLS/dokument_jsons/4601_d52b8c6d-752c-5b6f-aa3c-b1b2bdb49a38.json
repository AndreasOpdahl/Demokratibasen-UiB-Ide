{
  "dokument_id": "d52b8c6d-752c-5b6f-aa3c-b1b2bdb49a38",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 43 fra Christian Haugen (FRP) om ledertetthet - Utvalg for helse og sosial 2024",
  "url": "https://bergen.kommune.no/politikere-utvalg/api/fil/bk360/10446610/Svar-pa-skriftlig-sporsmal-nr-43-fra-Christian-Haugen-FRP-om-ledertetthet-Utvalg-for-helse-og-sosial-2024",
  "tekst": " BEHO - Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/79722-3 Saksbehandler: Kristin Reiso Lawther Fra Dato: 27. mai 2024 Byr\u00e5d for eldre, helse og omsorg Svar p\u00e5 skriftlig sp\u00f8rsm\u00e5l nr. 43 fra Christian Haugen (FRP) om ledertetthet - Utvalg for helse og sosial 2024 Sp\u00f8rsm\u00e5l til byr\u00e5den: Ledere i sykehjem spiller en n\u00f8kkelrolle som tilretteleggere for personalets kompetanseutvikling og indirekte for pasientsikkerheten. I en ny rapport fra \u00abSenter for omsorgsforskning\u00bb sammenlignes ledertettheten i de st\u00f8rste kommunale sektorene, blant annet i sykehjem. \u00d8verste leder i sykehjemmene har i snitt 62 medarbeidere under seg, nesten dobbelt s\u00e5 mange som rektorene i grunnskolen og fem ganger s\u00e5 mange som barnehagestyrerne. Ved summering av alle lederne p\u00e5 alle niv\u00e5ene i lederhierarkiene er det i snitt 24 medarbeidere per leder i sykehjemmene, 14 i grunnskolene og to i barnehagene. Denne betydelige sektorforskjellen handler delvis om at grunnskolene og barnehagene har langt flere fagledere uten personalansvar, for eksempel pedagogiske ledere i barnehagene. Men ogs\u00e5 n\u00e5r faglederne holdes utenfor, er det flere medarbeidere per leder i sykehjem: 27 i sykehjem, 22 i grunnskole og 10 i barnehage. Er det noe med sykehjemmene som forsvarer lavere ledertetthet? Dette sp\u00f8rsm\u00e5let stilles i rapporten, men professor Oddvar F\u00f8rland ved H\u00f8gskolen p\u00e5 Vestlandet og redakt\u00f8r i Tidskrift for omsorgsforskning, finner ikke slike grunner. Tvert imot: Sykehjem er en uunnv\u00e6rlig samfunnsinstitusjon n\u00e5r store hjelpebehov oppst\u00e5r, behov de aller fleste av oss vil oppleve i siste del av livet. Til ettertanke s\u00e5 var det slik at f\u00f8r 2005 skjedde de fleste d\u00f8dsfall p\u00e5 sykehus, n\u00e5 skjer de p\u00e5 sykehjem. I tillegg til faglig ledelse sjonglerer lederne omfattende ansvar for \u00f8konomi, turnuslogistikk, mange deltidsansatte og assistenter, h\u00f8yt sykefrav\u00e6r, mange vikarer og utfordrende rekruttering av tilstrekkelig personell og kompetanse. Dette skulle tilsi h\u00f8y og ikke lav ledertetthet. Relativt lav ledertetthet kan tyde p\u00e5 at sykehjemmene i mindre grad enn andre sektorer har n\u00e5dd frem eller blitt prioritert n\u00e5r det gjelder ledelse. Spesielt b\u00f8r lederfunksjoner p\u00e5 faglige sider styrkes dersom sykehjemssektoren skal n\u00e6rme seg ledertettheten i kommunen ellers. Helsedirektoratet organiserer en nasjonal lederutdanning for mellomledere i prim\u00e6rhelsetjenesten. Men det finnes ikke en m\u00e5lrettet \u00abskole\u00bb for \u00f8verste ledere i norske sykehjem, selv om disse har ansvar for betydelig flere ansatte enn lederne i oppvekstsektoren. Professor F\u00f8rland hevder at det i tillegg stilles f\u00e6rre krav til de andre ansattes kompetanse i sykehjemssektoren og at ulike regjeringer og kommuner i liten grad har konkretisert hva som er n\u00f8dvendig bemanning og kompetanse i sykehjem, slik de har gjort for andre offentlige sektorer. Professor F\u00f8rland p\u00e5peker videre at flere ledere i det offentlige ikke er en god politisk sak. Likevel er det tydelig at sykehjemmene skiller seg ut med f\u00e5 ledere og f\u00e5 kompetansekrav til tross for krevende d\u00f8gnkontinuerlige tjenester. 1. Hvordan er ledertettheten i Bergen kommune p\u00e5 byens sykehjem? 2. Opplever byr\u00e5det at sykehjemslederne har nok tid til \u00e5 tilrettelegge for medarbeidernes l\u00e6ring og faglige utvikling eller at slik faglig n\u00e6rledelse er tiln\u00e6rmet umulig med lav ledertetthet da det prioriteres i hovedsak administrative hasteoppgaver? 3. Har ledertettheten g\u00e5tt opp eller ned de siste 8 \u00e5rene? Svar fra byr\u00e5den: 1. Hvordan er ledertettheten i Bergen kommune p\u00e5 byens sykehjem? Hver leder i Etat for sykehjem har per mai 2024 i snitt 23 ansatte under seg. Median ansatte er 21. I UBW HR, som er Bergen kommunes HR-system, er det i dag registrert 114 personer med rolle som \u00abn\u00e6rmeste leder\u00bb, og totalt 2573 ansatte og 1833 \u00e5rsverk. Tallene er ansatte med en stillingsprosent. Rammeavtaler og eventuelle oppdragstakere kommer alts\u00e5 ikke med. 2. Opplever byr\u00e5det at sykehjemslederne har nok tid til \u00e5 tilrettelegge for medarbeidernes l\u00e6ring og faglige utvikling eller at slik faglig n\u00e6rledelse er tiln\u00e6rmet umulig med lav ledertetthet da det prioriteres i hovedsak administrative hasteoppgaver? Avdelingslederne er tydelig p\u00e5 at deres hverdag i for stor grad dreier seg om andre oppgaver enn ledelse. Dette kan for eksempel v\u00e6re administrative oppgaver som \u00e5 booke vakter eller \u00e5 bist\u00e5 med sykepleieoppgaver p\u00e5 avdelingen. Bemanningen p\u00e5 sykehjemmene er marginal, noe som gj\u00f8r at det fort oppleves som noks\u00e5 hektisk n\u00e5r det kommer inn korttidsfrav\u00e6r. Byr\u00e5det har varslet at det vil v\u00e6re n\u00f8dvendig \u00e5 fortsatt satse p\u00e5 \u00f8kt grunnbemanning i sykehjemmene for at ansatte skal ha tid til \u00e5 utf\u00f8re oppgavene sine og fortsette \u00e5 gi god pleie og omsorg. Vi blir stadig flere eldre i \u00e5rene som kommer, og vi m\u00e5 ogs\u00e5 tenke nytt i hvordan vi bruker kompetansen og ressursene v\u00e5re mer m\u00e5lrettet. Derfor var 40 ekstra mill. kroner i 2024 til \u00e5 ansette serviceverter p\u00e5 institusjonene v\u00e5re et viktig tiltak. Byr\u00e5dsavdeling for eldre, helse og omsorg har etablert kompetanseprogram som best\u00e5r av utdanninger p\u00e5 videreg\u00e5ende skoleniv\u00e5, fagskole og universitet og h\u00f8gskoleniv\u00e5, samt kurs og ulike kompetansel\u00f8p. Sv\u00e6rt mange avdelingsledere, og spesielt enhetsledere, har tatt hele eller deler av en master i ledelse de siste \u00e5rene som en del av dette kompetanseprogrammet. 3. Har ledertettheten g\u00e5tt opp eller ned de siste 8 \u00e5rene? HR-enhetene i UBW HR var ikke implementert i 2016, og de fleste oppf\u00f8lgingsenhetene er blitt gjenbrukt ved senere omorganiseringer. En kan derfor ikke f\u00e5 samme detaljeringsniv\u00e5 som i 2024. Ved utgangen av 2016 var det registrert 113 personer i en lederkode, og totalt 2680 ansatte fordelt p\u00e5 1559 \u00e5rsverk. Det gir ca 24 ansatte per leder, eller ca 14 \u00e5rsverk per leder. Alle tallene er ogs\u00e5 her ansatte med en stillingsprosent. Rammeavtaler og eventuelle oppdragstakere kommer alts\u00e5 ikke med. Etaten har jobbet sv\u00e6rt godt med heltidskultur, noe som har medf\u00f8rt at det er langt flere ansatte i st\u00f8rre stillinger og f\u00e6rre ansatte i sm\u00e5 stillinger. Dette gjenspeiles i tallene fra 2024 og 2016, der en i 2024 har f\u00e6rre ansatte, men flere \u00e5rsverk enn i 2016. I perioden 2016-24 har det v\u00e6rt flere omorganiseringen, og flere enheter har fors\u00f8kt med ulik st\u00f8rrelse p\u00e5 avdelingene. Flere av enhetene har valgt \u00e5 ha noe st\u00f8rre avdelinger, slik at det er flere \u00e5rsverk per leder. V\u00e5r erfaring er at de som leder sv\u00e6rt sm\u00e5 avdelinger i for liten grad f\u00e5r nok mengdetrening til \u00e5 kunne h\u00e5ndtere de komplekse problemstillingene som en avdelingsleder trenger. Det er ogs\u00e5 helt sentralt for oss at bemanningen i st\u00f8rre grad beveger seg p\u00e5 tvers av sm\u00e5 grupper p\u00e5 sykehjemmet, for \u00e5 kunne sikre forsvarlig behandling. V\u00e5r erfaring er at dette er lettere \u00e5 f\u00e5 til dersom de har samme leder, og at flere ansatte har felles turnus. P\u00e5 nyere sykehjem legger vi opp til at avdelingslederne skal lede avdelinger med 20 beboere/pasienter. Flere sykehjem har ogs\u00e5 ansatt fagledere, som skal kunne avlaste avdelingslederne. Marte Joan Monstad \u2013 Byr\u00e5d for eldre, helse og omsorg Dokumentet er godkjent elektronisk. "
}