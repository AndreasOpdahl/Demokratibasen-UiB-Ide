{
  "dokument_id": "36147946-7c6f-549b-b881-0123f110b0a2",
  "doc_type": "case_presentation",
  "kommune": 4601,
  "tittel": "Klagesak. Ytrebygda gnr 119 bnr 325 Holta\u00e5sen 14. Klage p\u00e5 byr\u00e5den sitt l\u00f8yve til oppf\u00f8ring av tomannsbustad",
  "url": "https://bergen.kommune.no/politikere-utvalg/api/fil/bk360/12600869/Framstilling-Klagesak-Ytrebygda-gnr-119-bnr-325-Holtaasen-14-Klage-pa-byraden-sitt-loyve-til-oppforing-av-tomannsbustad",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2025/132865-6 Klagesak. Ytrebygda gnr 119 bnr 325 Holta\u00e5sen 14. Klage p\u00e5 byr\u00e5den sitt l\u00f8yve til oppf\u00f8ring av tomannsbustad Kva saka gjeld: Saka gjeld klage p\u00e5 byr\u00e5d for byutvikling sitt vedtak datert 14.02.2025 der det vart gjeve rammel\u00f8yve for oppf\u00f8ring av tomannsbustad, tilkomstveg, terrengarbeid, st\u00f8ttemur og riving av garasje. Det vart i same vedtak gjeve dispensasjon fr\u00e5 KPA 2018 \u00a7 3.1 om plankrav. Vedtaket er klaga p\u00e5 av naboar Mats-Ove Leirv\u00e5g og Ingrid Hope Leirv\u00e5g i brev datert 09.03.2025. Stiegler advokatfirma ved advokat \u00d8istein Sandst\u00e5 Jacobsen kommenterte klagen p\u00e5 vegne av tiltakshavar den 21.03.2025 KPA 2018 viser eigedomen som byfortettingssone. Eigedomen er regulert til bustad i reguleringsplan nr. 30150000 fr\u00e5 1966. N\u00f8dvendig dispensasjon fr\u00e5 KPA 2018 \u00a7 3.1 Plankrav er s\u00f8kt om og gjeve l\u00f8yve til, jf. pbl. \u00a7\u00a7 19-1 og 19-2. Det vart opphavlege gjeve avslag p\u00e5 s\u00f8knaden i vedtak datert 05.09.2024 med heimel i KPA 2018 \u00a7\u00a7 3.1 plankrav, \u00a7 14 uteoppholdsareal, \u00a7 8 arkitektur og byform, samt pbl. \u00a7 29-2 visuelle kvaliteter. Vedtaket vart d\u00e5 klaga p\u00e5 av tiltakshavarane Hogne Overaa og Knut Andreas Hagelien. Ansvarleg s\u00f8kjar er CK Nor Bygg AS. Bymilj\u00f8etaten har godkjent utvida bruk av avk\u00f8yrsle til kommunal veg for inntil 2 bueiningar. Ansvarleg s\u00f8kjar har opplyst at tiltaket er nabovarsla i tr\u00e5d med pbl. \u00a7 21-3 og at det er motteke nabomerknadar. Det er motteke merknadar fr\u00e5 Ingrid Hope Leirv\u00e5g gnr. 119, bnr. 533, ( klagar i saka) godtar ikkje dispensasjon fr\u00e5 plankravet. Naboen viser til at det er store h\u00f8gdeskilnader i terrenget, og at bustadene 1 og 2 skal plasserast p\u00e5 same niv\u00e5. Dette medf\u00f8rer at bustad 1 blir plassert 1,2 meter over dagens terrengh\u00f8gde. Det m\u00e5 d\u00e5 fyllast p\u00e5 med massar i nedre del av tomta som grensar mot 119/533. Naboen stiller sp\u00f8rsm\u00e5l ved dreneringa av det gamle myromr\u00e5det. Vidare viser naboen til at bustad 1 blir plassert h\u00f8gare enn n\u00f8dvendig. Denne plasseringa vil ta ettermiddags- og kveldsol fr\u00e5 naboen. 119/533 har uteomr\u00e5de, stove og kj\u00f8kken vendt mot vest, og utsikta er rett mot bustad 1. Dersom bustad 1 hadde blitt plassert l\u00e5gare i terrenget ville naboen sine soltilh\u00f8ve blitt betre, og i tillegg hadde bustaden blitt mindre dominerande. Ketil Mikkelsen, gnr. 119, bnr. 564, meiner at tiltaket verkar som dominant og mistilpassa i omr\u00e5det. Tiltaket vil oppfattast som eit framandelement. Tiltaket vil gi innsyn og sjenanse for naboeigedomen. Naboen kan ikkje sj\u00e5 at tiltaket har heimel i gjeldande reguleringsplan. Naboen viser til at KPA 2018 \u00a7 26 stiller kvalitetskrav til tiltak i byfortettingssone, m.a. med 1 stadanalyse. Naboen viser til at dispensasjon vil opne for tilfeldig utvikling av omr\u00e5det med enkelttiltak som ikkje bidrar til \u00e5 realisere form\u00e5let i KPA. Jean Paul Zambrano Parra og Marit Sundal Holen, gnr. 119, bnr. 892, viser til at nye st\u00f8ttemurar vil blokkere naturleg drenering av overvatn i eksisterande terreng. Naboane fryktar at vatnet vil pressast tilbake mot deira tomt og Litleholten 13. Naboane fryktar og setningsskadar i eigen st\u00f8ttemur. Naboane meiner at tiltaket vil ha ein massiv konstruksjon og bli sv\u00e6rt dominerande tett mot deira eigedom. Dette vil bidra 3 til auka innsyn og reduserte soltilh\u00f8ve i deira uteomr\u00e5de. Naboane er uroa for auka trafikk med stort potensiale for ulukker. Klagen: Klagar viser til merknaden som er sendt i samband med nabovarsling. Det vert vist til at bustadane skal plasserast i skr\u00e5nande terreng, men likevel er plassert p\u00e5 same h\u00f8gde. Dette medf\u00f8rer at terrenget vert heva med 1 meter mot klagar sin tomt ved hjelp av st\u00f8ttemur. Klagar meiner at bygget vert dominerande enn n\u00f8dvendig, og at bygget burde vore senka med 1 meter. I tillegg vil plasseringa av bygget medf\u00f8re at kveldssola forsvinn for klagar. Det vert vist til klagen i sin heilskap. Stiegler advokatfirma AS v/advokat \u00d8istein Sandst\u00e5 Jacobsen har p\u00e5 vegne av tiltakshavar kome med tilsvar til klagen. Det vert vist til at det er h\u00f8g terskel for \u00e5 bruke pbl. \u00a7 29-4 for \u00e5 krevje ny plassering av bygget, jf. rundskriv H-8/15. Det vert vidare vist til at naboulemper i form av tap av sol er vurdert i byggesaka og av byr\u00e5den i vedtaket som er fatta. Fokuset p\u00e5 god terrengtilpassing vore gjennomg\u00e5ande i prosjekteringa. Tomannsbustaden er elles plassert 4 meter fr\u00e5 grense til nabo, eigedomen ligg innanfor byfortettingssona i KPA 2018. og er elles i tr\u00e5d med KPA 2018 og plan- og bygningslova sine krav til byggeh\u00f8gder. Det vert vist til tilsvaret, som ligg vedlagt i sin heilskap. Fagetaten si vurdering og tilr\u00e5ding: Plan- og bygningsetaten som fagetat har lagt fram saka utan innstilling, og viser til dei vurderingane som er gjort i deira fagnotat 06.02.2024 som ligg vedlagt. \u00d8konomiske konsekvensar: Ikkje aktuelt. Byr\u00e5det si vurdering og tilr\u00e5ding/konklusjon: Byr\u00e5det har vurdert klagen og resten av dokumentasjonen i saka, og kan ikkje sj\u00e5 at det er grunnlag for \u00e5 ta klagen til f\u00f8lgje. Slik byr\u00e5det les klagen, er denne i stor grad samanfallande med merknaden som har vore vurdert ved behandling av saka. Byr\u00e5den har i sitt vedtak vurdert b\u00e5de at nabo vil miste noko sol og korleis bygget er plassert. Som det er vist til i vedtaket og i tilsvaret til tiltakshavar, har d\u00e5verande Kommunal- og moderniseringsdepartementet i rundskriv H-8/15 gitt retningsliner for bruken av pbl. \u00a7 29-4: \u00abTiltakshavers \u00f8nske im\u00f8tekommes der ikke avgj\u00f8rende grunner taler imot dette. Med avgj\u00f8rende grunner sikter en s\u00e6rlig til plassering og h\u00f8yde som medf\u00f8rer betydelig ulempe for f. eks. naboeiendommer og/eller omkringliggende milj\u00f8. Det er kun i tilfeller der det objektivt sett kan konstateres betydelig ulempe for naboeiendommer eller omkringliggende milj\u00f8 at kommunen kan ut\u00f8ve \u00abkan\u00bb- skj\u00f8nnet etter plan- og bygningsloven \u00a7 29-4 f\u00f8rste ledd (fritt skj\u00f8nn). I praksis skal det mye til for at naboer i tettbygd str\u00f8k blir h\u00f8rt med protest eller klage over tap av 2 utsikt eller reduksjon i solforhold. Dette er forhold som vil v\u00e6re p\u00e5regnelig i boligfelt, og s\u00e6rlig i forbindelse med kommunal fortettingspolitikk\u00bb Byr\u00e5det kan ikkje sj\u00e5 at det er grunnlag for \u00e5 krevje at tiltaket vert senka med 1 meter. Samla sett vurderer ein terrenginngrepet og plassering av tomannsbustaden som akseptabel, og innanfor det ein m\u00e5 forvente i eit utbyggingsomr\u00e5de. Byr\u00e5det tilr\u00e5r etter dette at vedtak datert 14.02.2025 vert oppretthalde. Vedtakskompetanse: I medhald av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheita til \u00e5 behandle klagesaker etter plan- og bygningslova, 6 med unntak av klagesaker som bystyret i plan eller vedtekt har fastsett skal behandlast av bystyret eller anna organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikkje vert tatt til f\u00f8lgje, skal saka sendast til Statsforvaltaren i Vestland for endeleg avgjerd. Byr\u00e5det innstiller til utval for milj\u00f8 og byutvikling \u00e5 fatte f\u00f8lgjande vedtak: Byr\u00e5d for byutvikling sitt vedtak datert 14.02.2025 vert oppretthalde. Klagen vert ikkje teken til f\u00f8lgje. Dato: 20. mai 2025 Christine B. Meyer Eivind N\u00e6vdal-Bolstad Byr\u00e5dsleiar Byr\u00e5d for byutvikling Dokumentet er godkjent elektronisk. Vedlegg: Notat fr\u00e5 fagetaten datert 21.03.2025 med vedlegg: 1. Oversiktskart 2. Oversiktsfoto 3. Situasjonsplaner mottatt 21.05.2024 4. Flyfoto 5. Tilsvar til klage datert 21.03.2025 6. Klage datert 09.03.2025 7. Vedtak fra Byr\u00e5d for Byutvikling datert 14.02.2025 8. Fagnotat datert 06.12.2024 9. Supplering av klage datert 08.11.2024 10. Klage datert 26.09.2024 11. Tillatelse til riving datert 18.10.2024 12. Avslag p\u00e5 s\u00f8knad datert 05.09.2024 13. Vedtak fra Bymilj\u00f8etaten datert 25.06.2024 14. S\u00f8knad mottatt 21.05.2024 15. Nabomerknader 16. Solstudie mai-august 17. Tegninger 3 "
}