{
  "dokument_id": "50d46ecb-cd6c-543e-a52f-fec550080402",
  "doc_type": "case_attachment",
  "kommune": 4601,
  "tittel": "\u00c5rstad gnr 159 bnr 53 Minde all\u00e9 35. Klage p\u00e5 avsl\u00e5tt s\u00f8knad om bruksendring - bilforretning til lokaler for Storcash",
  "url": "https://bergen.kommune.no/politikere-utvalg/api/fil/bk360/11305944/Arstad-gnr-159-bnr-53-Minde-all-35-Klage-pa-avslatt-soknad-om-bruksendring-bilforretning-til-lokaler-for-Storcash",
  "tekst": " Byr\u00e5d for byutvikling Fullmaktssak /24 Saksframstilling V\u00e5r referanse: 2024/131135-5 \u00c5rstad gnr 159 bnr 53 Minde all\u00e9 35. Klage p\u00e5 avsl\u00e5tt s\u00f8knad om bruksendring - bilforretning til lokaler for Storcash Hva saken gjelder: Saken gjelder klage p\u00e5 avsl\u00e5tt s\u00f8knad om bruksendring av lokaler p\u00e5 gbnr. 159/53, Minde all\u00e9 35, fra bilforretning/verksted til engroshandel av n\u00e6ringsmidler til restaurant- og hotellbransjen (Storcash). S\u00f8knaden ble avsl\u00e5tt i vedtak datert 22.08.2024, begrunnet i at vilk\u00e5rene for dispensasjon fra plankrav ikke var oppfylt, det var s\u00f8kt om for h\u00f8y parkeringsdekning og atkomst var i strid med plan. Avslaget er p\u00e5klaget av CMS Kluge Advokatfirma AS, p\u00e5 vegne av tiltakshaver Frydenb\u00f8 Minde AS, den 26.08.2024. Ansvarlig s\u00f8ker er Artec AS. I kommuneplanens arealdel (KPA 2018), vedtatt 19.06.2019, er eiendommen vist som byfortettingssone og delvis sentrumskjerne. Tiltaket er i hovedsak omfattet av omr\u00e5dereguleringsplan for \u00c5rstad. Del av gnr 159, 15 og 17 mfl., Mindemyren (planid: 61140000), vedtatt 2015, hvor den aktuelle delen av eiendommen er lagt til sentrumsform\u00e5l. Tiltaket ber\u00f8rer ogs\u00e5 detaljreguleringsplan for \u00c5rstad. Tiltaket er ogs\u00e5 omfattet av/ber\u00f8rer reguleringsplan for Bybanen til Fyllingsdalen og reguleringsplan for sykkelvei mellom Minde All\u00e9 og Fabrikkgaten. Se avslagsvedtaket \u00a7 3.1 for utfyllende planstatus. Tiltaket utl\u00f8ser behov for dispensasjon fra omr\u00e5dereguleringsplanens \u00a7\u00a7 2.1.1 plankrav og \u00a7 3.1 rekkef\u00f8lgekrav. Det er s\u00f8kt om slike dispensasjoner. Oms\u00f8kte eiendom var opprinnelig lokale for Frydenb\u00f8 Minde, og inneholdt salgslokaler og verksted for biler. Som en del av transformasjonen av Mindemyren er bilforretningen flyttet til Kokstad, og lokalet er leid ut til tre ulike leietakere. I sak BYGG-2024/11633 er det s\u00f8kt om bruksendring til kaf\u00e9 og bakeri for Godt br\u00f8d, hvor det er gitt rammetillatelse. Det ble ikke gitt dispensasjon fra rekkef\u00f8lgekravet \u00a7 3.1, hvilket er p\u00e5klaget og ligger til behandling. I sak BYGG-2023/16441 er det s\u00f8kt om bruksendring til lokaler for Signo Dokken (tilrettelagt arbeidsplass/tjenesteyting). Det er gitt rammetillatelse og midlertidig dispensasjon fra \u00a7 3.1, dispensasjonens midlertidighet er p\u00e5klaget og ligger til behandling. For oms\u00f8kte lokaler er det godkjent bygningsmessige tiltak i sak BYGG-2023/10185, hvor s\u00f8knaden ikke omfattet bruksendringer. Det ble gitt midlertidig brukstillatelse til deler av tiltaket i desember 2023. Bymilj\u00f8etaten v/Transformasjonsseksjonen ga uttale datert 25.06.2024 hvor de opplyste at tiltakshaver hadde tatt initiativ til en utbyggingsavtale. Dersom slik avtale ble inng\u00e5tt, hadde ikke seksjonen merknader til at det ble gitt dispensasjon. Bymilj\u00f8etaten ga uttale datert 27.06.2024, hvor de uttalte at tiltaket ikke ber\u00f8rer veiinteressene p\u00e5 en m\u00e5te som er til hinder for vegvedlikehold eller fremtidige utvidelser. De kom med betingelser til dispensasjon fra byggegrense mot vei. 1 Statens vegvesen ga uttale datert 25.06.2024, hvor de uttalte at de finner det uheldig at det gis dispensasjon der omr\u00e5det er under detaljplanlegging, og ba om at det ble gjort en vurdering av om tiltaket kunne v\u00e6re til hinder for gjennomf\u00f8ring av plan som er under utarbeidelse. De frar\u00e5dde dispensasjon fra rekkef\u00f8lgekrav. Ansvarlig s\u00f8ker opplyser at det er foretatt nabovarsling i samsvar med bestemmelsene i plan- og bygningsloven \u00a7 21-3, og bekrefter at det ikke er mottatt noen merknader. Det er opplyst at det er unnlatt \u00e5 varsle gjenboere p\u00e5 gnr 159 bnr 52, fordi deres interesser ikke ber\u00f8res av tiltaket. Klage: Klager ber om at vedtaket blir omgjort, slik at dispensasjon blir gitt. Det er prinsipalt anf\u00f8rt at tiltaket ikke medf\u00f8rer en s\u00f8knadspliktig bruksendring. Klagen er omfattende, og hovedtrekk gjengis under. N\u00e5r det gjelder milj\u00f8forhold, jf. pbl. \u00a7 28-1, vises det til at bruksendring ikke griper inn i verken bygget eller grunnen, og at det i h\u00f8yden er tale om \u00e5 stille et vilk\u00e5r i byggetillatelsen. For rekkef\u00f8lgekravet i \u00a7 3.1 er klagers standpunkt kjent \u2013 de mener det ikke er anledning til \u00e5 stille rekkef\u00f8lgekrav med slikt innhold for denne typen tiltak. Vilk\u00e5rene for dispensasjon er uansett oppfylt, men oppfylling av opprettholdelse kan l\u00f8ses ved at det parallelt er fremforhandlet en utbyggingsavtale med Bymilj\u00f8etaten. Klager viser til at Frydenb\u00f8-konsernet har lojalt rettet seg etter kommunens \u00f8nske og m\u00e5l om \u00e5 flytte arealkrevende og st\u00f8yende virksomheter fra Mindemyren. Bygget er godkjent til bilrelatert virksomhet, og det naturlige ville v\u00e6re \u00e5 fortsette \u00e5 leie lokalene ut til slik virksomhet. Dette er fortsatt et alternativ, men konsernet har valgt \u00e5 leie ut til annen type virksomhet i tr\u00e5d med kommunens transformasjons\u00f8nske. Det er utfordrende \u00e5 finne \u00e9n leietaker for hele lokalet, og dette har blitt l\u00f8st ved \u00e5 dele det i tre separate leielokaler. Avslaget gj\u00f8r at ett av tre lokaler ikke kan brukes fullt ut fordi kommunen bare har gitt dispensasjon i to av tre saker. Klager viser ogs\u00e5 til at man var \u00e5pne om at lokalene var ment for Storcash under byggesaken for bygningsendringene, uten at kommunen ga uttrykk for at dette krevde bruksendring f\u00f8r ved s\u00f8knad om midlertidig brukstillatelse. Klager mener i utgangspunktet at innflytting av Storcash ikke krever bruksendring. N\u00e5r det gjelder for h\u00f8y parkeringsdekning, vises det til at det er basert p\u00e5 en regnefeil. Det har hele tiden v\u00e6rt intensjonen \u00e5 s\u00f8ke i tr\u00e5d med plangrunnlaget, og dette kan l\u00f8ses med vilk\u00e5r i tillatelsen. For avkj\u00f8rsel viser klager til at plangrunnlaget legger til grunn at gjeldende kj\u00f8reatkomst videref\u00f8res, og disse bestemmelsene er ikke knyttet mot spesifikke virksomheter, lokaler eller eiendom. Klager mener tiltakets tilkomst er i tr\u00e5d med gjeldende plan, og at det dermed ikke kan kreves dispensasjon. For plankrav, viser klager til at de mener tiltaket kommer under unntaket i OMP \u00a7 2.1.3, som er avvist uten begrunnelse i avslaget. Dette er saksbehandlingsfeil. Det blir ellers vist til at det klager anf\u00f8rer er saksbehandlingsfeil ved dispensasjonsvurderingen, blant annet hva gjelder trafikk og parkering. Klager mener ogs\u00e5 at vurderingen av fordeler og ulemper inneholder feil, og at det ikke er relevante grunner i avslaget for \u00e5 konstatere at fordelene ikke er st\u00f8rre enn ulempene. Det vises ellers til komplett klage. Det er sendt inn supplerende informasjon til klagen den 17.09.2024, hvor det er gitt opplysninger om utbyggingsavtale og om klagers vurdering av midlertidighet. Det vises til komplett tilleggsinformasjon, som ligger vedlagt. Fagetatens vurdering og anbefaling: 2 Plan- og bygningsetaten som fagetat har vurdert klagen, og anbefaler at denne ikke tas til f\u00f8lge. Fagnotatet er omfattende, og hovedtrekk gjengis under. Det er valgt samme oppstilling av tema som i fagnotatet. S\u00f8knadsplikt Varig eller tidsbestemt bruksendring er omfattet av s\u00f8knadsplikt, jf. pbl. \u00a7\u00a7 20-1 og 20-2. Etter byggesaksforskriften \u00a7 2-1 er varig eller tidsbestemt bruksendring s\u00f8knadspliktig dersom bygget tas i bruk til eller blir tilrettelagt for annet enn det som f\u00f8lger av tillatelse eller lovlig etablert bruk, eller der endret bruk kan p\u00e5virke de hensyn som skal ivaretas av plan- og bygningslovgivningen. Det er ingen unntak fra s\u00f8knadsplikt etter pbl. \u00a7 20-5. I den konkrete saken vurderes virksomheten som er oms\u00f8kt som en annen enn etablert, og det vises blant annet til at mobilitetsplan viser en annen trafikkavvikling for omgivelsene. Fagetaten mener endret bruk av arealene kan legge begrensninger eller f\u00f8ringer som ikke er \u00f8nskelige for reguleringsarbeidet, og det er ikke \u00f8nskelig \u00e5 gi tillatelse til varige tiltak. Plankrav Omr\u00e5deplanen setter krav om detaljregulering for omr\u00e5det tiltaket befinner seg i, f\u00f8r det kan gis rammetillatelse. Etter \u00a7 2.1.3 gjelder ikke plankrav for mindre tilpasninger i eksisterende virksomhet innenfor samme virksomhet og form\u00e5l, og som ikke hindrer den langsiktige utviklingen av delomr\u00e5det og som skal ha et tidsbegrenset perspektiv. Det er s\u00f8kt om permanent tiltak, mens unntaket krever midlertidighet, det vil v\u00e6re en annen virksomhet og det er ikke snakk om mindre bygningsmessige endringer, men en bruksendring. Fagetaten finner ikke at vilk\u00e5rene for dispensasjon er oppfylt, og viser s\u00e6rlig til trafikkavvikling, avkj\u00f8rsler og parkering. Det er ogs\u00e5 vist til at tiltaket vil vanskeliggj\u00f8re realisering av plan og fremtidig detaljregulering, hvor et viktig hensyn er \u00e5 sikre gangforbindelse fra Fj\u00f8sangerveien til bybanestoppet Mindemyren, som skal skje via regulert torgflate. Kj\u00f8rerampen m\u00e5 da rives, og kj\u00f8ring over torgflaten opph\u00f8re. Fagetaten finner det ikke relevant at det er innvilget dispensasjon for de to \u00f8vrige virksomhetene i bygget, da disse er forskjellige og bruksendring til engros-handel den klart st\u00f8rste. Rekkef\u00f8lgekrav Fagetaten viser til byr\u00e5dens vedtak i Signo Dokken-saken, og kan ikke se at rekkef\u00f8lgekravet har fjernere tilknytning til tiltaket i denne saken. Det er s\u00f8kt om tiltak i ett- trinn, slik at rekkef\u00f8lgekravet m\u00e5 v\u00e6re oppfylt f\u00f8r tillatelse kan gis. Fagetaten ser at realisering av hele rekkef\u00f8lgekravet vil ha en kostnadsramme som er uoverkommelig for dette tiltaket, men viser til at intensjonen ikke har v\u00e6rt at tiltak som dette skal sikre opparbeiding av alle kravene, men heller de langt mindre vidtrekkende rekkef\u00f8lgekravene slik det blir utformet i detaljreguleringsplan. Det blir vist til at Statens vegvesen er negative til dispensasjon, og at Bymilj\u00f8etaten ikke har innvendinger mot dispensasjon dersom det blir inng\u00e5tt utbyggingsavtale. Det blir vist til vedtak i saker p\u00e5 samme g\u00e5rds- og bruksnummer, hvor det er avsl\u00e5tt dispensasjon (Godt br\u00f8d) og gitt midlertidig dispensasjon (Signo Dokken). En permanent dispensasjon vurderes \u00e5 vesentlig tilsidesette hensynene bak bestemmelsen og sinke transformasjonen i omr\u00e5det. Fagetaten kan ikke se at vilk\u00e5rene for dispensasjon er oppfylt. Parkering Fagetaten viser til at det er s\u00f8kers ansvar \u00e5 redegj\u00f8re for parkering, og at n\u00e5r tiltakshaver i klageomgangen har godtatt at parkeringsdekning settes til 28 plasser, utgj\u00f8r ikke denne lenger et avslagsgrunnlag for s\u00f8knaden. Atkomst og avkj\u00f8rsler 3 Fagetaten vurderer at det ikke er dokumentert lovlig atkomst i s\u00f8knaden, jf. pbl. \u00a7 27-4, og at dette m\u00e5 v\u00e6re sikret f\u00f8r bruksendring. Det vises til at oms\u00f8kt l\u00f8sning for atkomst og avkj\u00f8rsel ikke er i samsvar med plangrunnlaget, hvor fremtidig endret bruk og ny bebyggelse i omr\u00e5det er forutsatt avklart gjennom detaljregulering. Det er gitt bestemmelser i omr\u00e5deplanen og gjeldende detaljreguleringsplaner som p\u00e5virker l\u00f8sninger for trafikk- og kj\u00f8rem\u00f8nster, hvor oms\u00f8kte l\u00f8sning strider mot forutsetningene. Fagetaten legger til grunn at avkj\u00f8rsler krever godkjenning for tekniske utforming og bruk fra rette vegmynde, og det er ikke dokumentert godkjenning. Unntak fra tekniske krav Fagetaten vurderer at det er aktuelt \u00e5 innvilge oms\u00f8kte unntak, men p\u00e5peker at argumentet om midlertidighet ikke f\u00e5r like stor betydning da det er s\u00f8kt om permanente tiltak. Byr\u00e5dens vurdering og konklusjon: Byr\u00e5den har vurdert saken, og finner at klagen kan tas til f\u00f8lge p\u00e5 vilk\u00e5r om midlertidighet, slik at tillatelsen gis for inntil 10 \u00e5r. Byr\u00e5dens vurdering er i stor grad sammenfallende med fagetatens, men vurderingen av vilk\u00e5rene for dispensasjon fra plankrav, rekkef\u00f8lgekravet og forholdene rundt tilkomst og avkj\u00f8rslene vurderes ulikt. S\u00f8knadsplikt Byr\u00e5den viser her til fagetatens vurdering, og tiltrer denne. Det er klart at tiltaket vil medf\u00f8re endringer i som p\u00e5virker de hensyn plan- og bygningsmyndigheten skal vurdere, som trafikk og tilkomst. Selv om man skulle komme til at avkj\u00f8rselssituasjonen er akseptabel, er dette forhold som m\u00e5 bli vurdert. Dette forutsetter igjen at man har en s\u00f8knadsprosess f\u00f8r endringen kan settes i verk. Byr\u00e5den finner at tiltaket er en s\u00f8knadspliktig bruksendring, jf. pbl. \u00a7 20-1 bokstav d), og byggesaksforskriften \u00a7 2-1. Dispensasjon fra plankrav Byr\u00e5den finner ikke at unntakene i bestemmelsene til omr\u00e5deplanen kommer til anvendelse p\u00e5 oms\u00f8kte tiltak, og tiltrer fagetatens vurdering p\u00e5 dette punktet. Det m\u00e5 dermed vurderes om vilk\u00e5rene for dispensasjon er oppfylt. Hjemmelen for dispensasjonsvurdering er pbl. \u00a7 19-2. Her st\u00e5r det at dispensasjon ikke kan \u00abvesentlig tilsidesette\u00bb hensynene bak forholdet det dispenseres fra, plan- og bygningslovens form\u00e5lsparagraf eller nasjonale eller regionale interesser. Det m\u00e5 ogs\u00e5 v\u00e6re \u00abklart\u00bb st\u00f8rre fordeler enn ulemper, etter en konkret vurdering. Sp\u00f8rsm\u00e5let er f\u00f8rst om hensynene blir \u00abvesentlig tilsidesatt\u00bb. Det vises til fagnotatet for oppsummering av hensynene plankravet skal sikre. Fagnotatet vektlegger forhold rundt parkering, trafikkavvikling og avkj\u00f8rsel, samt at det er et p\u00e5g\u00e5ende planarbeid der oms\u00f8kte tiltak vil v\u00e6re i strid med intensjoner i gjeldende omr\u00e5deplan og vedtatte detaljreguleringsplaner. Byr\u00e5den har funnet vurderingen vanskelig. Det er klart at Mindemyren skal gjennomg\u00e5 en transformasjon, der arealkrevende virksomheter flyttes ut av omr\u00e5det, for \u00e5 gj\u00f8re plass til boliger og mindre arealkrevende n\u00e6ring. Det er positivt at Frydenb\u00f8 har st\u00f8ttet opp om dette ved \u00e5 flytte virksomheten sin til Kokstad. Det er da forst\u00e5elig at man \u00f8nsker drift av arealene slik at bygget ikke blir liggende tomt i p\u00e5vente av detaljregulering. Storcash sin virksomhet er imidlertid bilbasert, og en type virksomhet man ikke \u00f8nsker \u00e5 ha i omr\u00e5det p\u00e5 lang sikt, selv om det er \u00abcash and carry\u00bb, ikke engros-virksomhet med utkj\u00f8ring av varer. Tiltakshaver har argumentert med at lokalet er delt i tre i p\u00e5vente av detaljreguleringsplan, og at bygget vil gjennomg\u00e5 en st\u00f8rre transformasjon p\u00e5 lengre sikt. Byr\u00e5den viser her til at 4 byggetillatelser, som klager har p\u00e5pekt, er gyldige selv om de er i strid med senere vedtatte planer. Dersom tiltaket tillates p\u00e5 permanent basis vil det dermed kunne st\u00e5 p\u00e5 ubestemt tid, og man er avhengig av at byggets eier velger \u00e5 sette i verk transformasjon. Selv om n\u00e5v\u00e6rende eier har st\u00f8ttet opp om transformasjon har man ikke noen garanti for n\u00e5r denne blir gjennomf\u00f8rt, eller for at bygget ikke blir solgt til andre som har andre planer for bygget. En permanent dispensasjon vil gj\u00f8re at man ikke vet n\u00e5r transformasjon vil skje. Det kan argumenteres at man ved midlertidig dispensasjon g\u00e5r tilbake til at bygget kan brukes til bilforretning, men dette vil v\u00e6re opprettholdelse av dagens etablerte situasjon, mens \u00e5 fortsette med Storcash vil v\u00e6re \u00e5 legge til rette for virksomhet i strid med de langsiktige \u00f8nskene for omr\u00e5det. S\u00f8r for oms\u00f8kte bygg, p\u00e5 samme eiendom, er det areal satt av til offentlig torg (o_ST1 i sykkelveg-planen/T7 i omr\u00e5deplanen). Oms\u00f8kte tiltak forutsetter kj\u00f8ring over torgflaten, da tilkomst til P3 er via en rampe fra torgflaten. I bestemmelsene til sykkelvegplanen \u00a7 4.4.4 st\u00e5r det at \u00abNytt kj\u00f8rem\u00f8nster vurderes ved ny samlet plan for S11 og S14\u00bb. Dette taler ogs\u00e5 for at permanent dispensasjon vil vesentlig tilsidesette hensynene bak plankravet, da det er forutsatt at rampen skal fjernes og at det skal etableres torg som en del av gangakse fra Inndalsveien via Leaparken, over Mindemyren og frem til L\u00f8vstakksiden. Den endelige utformingen m\u00e5 l\u00f8ses i detaljreguleringsplan, men det er klart at en permanent dispensasjon for \u00e5 bruke oms\u00f8kte areal med eksisterende tilkomst vil hindre gjennomf\u00f8ring av detaljplan med den l\u00f8sningen omr\u00e5deplanen legger opp til. N\u00e5r det gjelder avkj\u00f8rsel og trafikkavvikling, har fagetaten lagt vekt p\u00e5 at det vil skje en endring av trafikkforholdene som taler for at man m\u00e5 ha helhetlig planlegging. Byr\u00e5den vurderer saken noe annerledes, og viser til at mobilitetsplanen viser at innkj\u00f8ring til P3 til v\u00e6re fra Kanalveien, med utkj\u00f8ring til Minde All\u00e9, i motsetning til dagens situasjon, hvor det kj\u00f8res i begge retninger p\u00e5 begge veiene. En mer ordnet form for inn- og utkj\u00f8ring gj\u00f8r det tryggere \u00e5 ferdes, og minsker risikoen for at det er behov for \u00e5 rygge p\u00e5 rampen. Det understrekes at l\u00f8sningen for tilkomst m\u00e5 avklares i detaljplanen, og tilpasses tiltakene det legges til rette for der. Oms\u00f8kte l\u00f8sning vil, med vilk\u00e5r om midlertidighet, ikke legge rammer for hvordan mobilitetsplanen blir for et transformert Mindemyren. I denne saken er ogs\u00e5 parkering et tema, noe det ogs\u00e5 er i flere av plansakene p\u00e5 Mindemyren. Byr\u00e5den vurderer at etablert parkering kan opprettholdes frem til detaljreguleringsplan er vedtatt, men parkeringsdekning fremover m\u00e5 l\u00f8ses som en del av planprosess. En midlertidig dispensasjon vil ikke legge f\u00f8ringer for hvilken parkeringsdekning som kan forventes i den endelige reguleringsplanen, og det er ikke uvanlig at en reguleringsplan legger opp til en lavere parkeringsdekning eller sanering av eksisterende plasser. Parkering var ogs\u00e5 tema i sak for midlertidig bruksendring i Kanalveien 54, sak 2024/111323, hvor byr\u00e5det har lagt til grunn samme standpunkt hva gjelder parkering. Varigheten av dispensasjon og tillatelse i denne saken ble satt til 5 \u00e5r, eller til detaljreguleringsplan under arbeid blir vedtatt om dette skjer f\u00f8r 5 \u00e5r er g\u00e5tt. I denne saken har tiltakshaver kommet med merknader p\u00e5 tidsavgrensning, hvor det blir anf\u00f8rt at 5 \u00e5r er for kort for denne typen tiltak. Byr\u00e5den finner derfor at dispensasjonen b\u00f8r gis for en periode p\u00e5 inntil 10 \u00e5r, men med avgrensning slik at den bortfallet senest ett \u00e5r fra tidspunktet det blir tatt steg for realisering av detaljreguleringsplan. Det inneb\u00e6rer at Frydenb\u00f8 Minde p\u00e5 tidspunktet det gj\u00f8res arbeid som ledd i \u00e5 realisere planen, overfor bygningsmyndighetene har ett \u00e5r til \u00e5 avslutte virksomheten i lokalene. Med dette menes tiltak for \u00e5 innfri rekkef\u00f8lgekrav eller annet relevant for eiendommen i tr\u00e5d med planen. Byr\u00e5den p\u00e5peker at f\u00f8r denne tid har planen blitt vedtatt og partene er informert. Byr\u00e5den legger videre til grunn at partene sikrer sine privatrettslige interesser i leiekontrakt. Unntaksvis kan kommunen p\u00e5legge opph\u00f8r av den midlertidige tillatte bruken i tr\u00e5d med pbl. \u00a7 19-3 f\u00f8rste ledd annet punktum etter at ny reguleringsplan er vedtatt. Byr\u00e5den forutsetter at 5 dette beror p\u00e5 \u00e5penbare plan- og bygningsrettsfaglige vurdering for \u00e5 sikre politisk \u00f8nsket transformasjon av omr\u00e5det. Byr\u00e5den finner at en permanent dispensasjon vil \u00abvesentlig\u00bb tilsidesette hensynene bak plankravet, men at det kan gis en midlertidig dispensasjon. Dette vil ikke sette f\u00f8ringer for det videre planarbeidet, eller skape forventning om at den midlertidige bruken eller funksjoner ved denne skal videref\u00f8res i planarbeidet. Byr\u00e5den kan heller ikke se at dispensasjon vil vesentlig tilsidesette hensyn i form\u00e5lsparagrafen eller nasjonale eller regionale interesser vesentlig til side. Sp\u00f8rsm\u00e5let er s\u00e5 om det er \u00abklart\u00bb st\u00f8rre fordeler enn ulemper med \u00e5 gi dispensasjon. Byr\u00e5den vurderer det som en fordel at man opprettholder drift i bygget mens detaljplanlegging av omr\u00e5det blir ferdigstilt. B\u00e5de av hensyn til at det skal v\u00e6re aktivitet i omr\u00e5det og lys i vinduene, men ogs\u00e5 da det trengs inntekt p\u00e5 bygget n\u00e5r private parter skal v\u00e6re med p\u00e5 finansiering av transformasjonen. Byr\u00e5den viser ogs\u00e5 til at mulighet for drift av et eksisterende n\u00e6ringsbygg kan v\u00e6re en objektiv fordel for eiendommen. En tillatelse til bruksendring gis til et form\u00e5l, ikke en bestemt bedrift. Byr\u00e5den vurderer det som positivt at Storcash flyttes fra Bontelabo, slik at trafikken ikke ledes til dette omr\u00e5det. Da man ikke kan garantere at Storcash ikke flyttes til et annet sted i tiden dispensasjonen varer, tillegges dette imidlertid mindre vekt. Byr\u00e5den kan ikke se at tiltaket medf\u00f8rer store ulemper for allmennheten, og viser til at det er vurdert at dispensasjon bare kan gis p\u00e5 midlertidig basis. Omr\u00e5det er fortsatt under planlegging for transformasjon, men dette vil etter byr\u00e5dens vurdering ikke hindres av en tidsavgrenset dispensasjon. Oms\u00f8kte tiltak vil gi en noe annen form for trafikk enn en bilforretning, men byr\u00e5den viser til innsendte opplysninger og finner at trafikken i alle tilfeller ikke vil \u00f8ke betraktelig. Storcash, og lignende virksomheter, er ikke blant det man \u00f8nsker for Mindemyren over tid. Det er likevel positivt at man har flyttet den mest trafikkgenererende og plasskrevende virksomheten ut av sentrumsn\u00e6re omr\u00e5der, og at man har begynt \u00e5 legge til rette for virksomheter som er mer i tr\u00e5d med de langsiktige \u00f8nskene for omr\u00e5det. For Minde All\u00e9 35 vil dette si at bygget er delt i tre, hvor Signo Dokken og Godt br\u00f8d i stor grad er i tr\u00e5d med den type virksomhet man \u00f8nsker p\u00e5 Mindemyren. Storcash er trafikkgenererende, men det er totalt sett positivt at byggets virksomhet er endret. Byr\u00e5den finner at det er \u00abklart\u00bb st\u00f8rre fordeler enn ulemper med \u00e5 gi dispensasjon. Avkj\u00f8rsel Etter veglova \u00a7 40 kan avkj\u00f8rsel fra offentlig ved bare \u00abbyggast eller nyttast etter reguleringsplan eller arealdel av kommuneplan etter plan- og bygningsloven.\u00bb Andre avsnitt sier: \u00abLigg det ikkje f\u00f8re nokon reguleringsplan som nemnd, eller planen ikkje omfattar avkj\u00f8rsle, m\u00e5 avkj\u00f8rsle fr\u00e5 offentleg veg ikkje byggast eller nyttast utan l\u00f8yve fr\u00e5 vegstyremakta.\u00bb I denne saken viser ikke reguleringsplanene avkj\u00f8rsel fra S14, og det er forutsatt at dette l\u00f8ses i detaljreguleringsplan. Sp\u00f8rsm\u00e5let er da om oms\u00f8kte bruksendring er omfattet av det eksisterende avkj\u00f8rsler er godkjent for. Fagetaten har lagt til grunn at tiltaket krever ny tillatelse fra vedkommende veimyndighet, Vestland fylkeskommune for avkj\u00f8rsel i nord og Bymilj\u00f8etaten (Bergen kommune) for avkj\u00f8rsel i s\u00f8r. Det er lagt til grunn at det blir endret kj\u00f8rem\u00f8nster som p\u00e5virker trafikksikkerheten, s\u00e6rlig med mulig rygging p\u00e5 torgflaten. 6 Byr\u00e5den er enig i at det er uheldig med mulig rygging ut p\u00e5 torgflaten n\u00e5r denne blir en del av tilkomst fra L\u00f8vstakksiden til Leaparken, men viser til at den konkrete utformingen m\u00e5 l\u00f8ses i detaljreguleringsplan. Frem til torget skal bygges, vurderer byr\u00e5den at oms\u00f8kte tiltak ikke endrer trafikkbildet vesentlig. Det vises til at tilkomst til P3 vil endres, slik at man kj\u00f8rer inn fra fylkesvegen og ut via torgflaten til kommunal vei Minde all\u00e9, noe som reduserer risikoen for at man m\u00e5 rygge, sett i forhold til dagens situasjon med tilkomst og utkj\u00f8rsel begge veier. Hva gjelder antall bes\u00f8kende, legger byr\u00e5den tiltakshavers innsendte informasjon til grunn. Byr\u00e5dens vurdering er at oms\u00f8kte tiltak ikke \u00f8ker eller endrer trafikk i eksisterende avkj\u00f8rsler p\u00e5 en m\u00e5 som utl\u00f8ser behov for nye tillatelser etter veglova \u00a7 40. Rekkef\u00f8lgekrav Bestemmelsene til omr\u00e5deplanen \u00a7 3.1 setter krav om at n\u00e6rmere angitte areal til felles infrastruktur m\u00e5 v\u00e6re opparbeidet eller \u00absikret opparbeidet\u00bb f\u00f8r tillatelse kan gis. \u00abSikret opparbeidet\u00bb er oppfylt ved at det er inng\u00e5tt utbyggingsavtale med anleggsbidrag. Tiltakshaver har inng\u00e5tt utbyggingsavtale med Bergen kommune, Statens Vegvesen og Vestland fylkeskommune, med forbehold dersom klage p\u00e5 vedtak om avslag p\u00e5 dispensasjon f\u00f8rer frem. Rekkef\u00f8lgekravet er dermed oppfylt og st\u00e5r ikke i veien for at det gis tillatelse, men tiltakshavers standpunkt er at rekkef\u00f8lgekravet ikke er gyldig og at dette kan l\u00f8ses ved \u00e5 gi dispensasjon. Rekkef\u00f8lgekravets gyldighet Hjemmelen for rekkef\u00f8lgekrav er plan- og bygningsloven \u00a7 12-7 nr. 10, hvor det st\u00e5r at kommunen i \u00abn\u00f8dvendig utstrekning\u00bb kan gi bestemmelser med krav om s\u00e6rskilt rekkef\u00f8lge for gjennomf\u00f8ring av tiltak. I H\u00f8yesteretts dom med referanse HR-2021-953-A (Mortensrud) var tema hvor langt denne bestemmelsen g\u00e5r. F\u00f8rstvoterende uttalte p\u00e5 vegne av flertallet i avsnitt 58: \u00ab[...] I tilfeller hvor kommunen ikke selv har til hensikt \u00e5 utf\u00f8re tiltaket, m\u00e5 \u00a7 12-7 nr. 10 forst\u00e5s slik: Kommunen kan bare oppstille rekkef\u00f8lgebestemmelser for \u00e5 dekke reelle behov som utl\u00f8ses eller forsterkes av utbyggingen, eller for \u00e5 avhjelpe ulemper denne f\u00f8rer til. I dette ligger at det m\u00e5 v\u00e6re en slik relevant og n\u00e6r sammenheng mellom tiltaket og utbyggingsprosjektet at det er berettiget \u00e5 kreve at utbyggingen gjennomf\u00f8res i en bestemt rekkef\u00f8lge. [...]\u00bb (V\u00e5re uthevinger). Klager har anf\u00f8rt at vilk\u00e5rene for rekkef\u00f8lgekrav ikke er oppfylt n\u00e5r det gjelder oms\u00f8kte bruksendring. Sp\u00f8rsm\u00e5let er om rekkef\u00f8lgekravet har n\u00e6r sammenheng med og dekker reelle behov som utl\u00f8ses av tiltaket. Klager har i Signo Dokken-saken anf\u00f8rt at rekkef\u00f8lgekravet ikke er begrunnet av kommunen, og at man i alle fall ikke finner begrunnelsen i plandokumentene. Byr\u00e5den ser seg ikke enig i at rekkef\u00f8lgekravet mangler begrunnelse. Det ble vedtatt en mindre endring (denne endringen gjaldt sykkelveg) i 2020, men selve omr\u00e5deplanen ble vedtatt i april 2014. I planbeskrivelsen som fulgte planen til 2. gangs behandling er det omtalt i innledningen (\u00a7 2.1, tredje avsnitt) at \u00abEn plan for hele byomformingsomr\u00e5det gir et grunnlag for \u00e5 sikre felles finansiering av ny infrastruktur og milj\u00f8opprusting. Det er p\u00e5 denne bakgrunn foreliggende omr\u00e5dereguleringsplan er utarbeidet\u00bb. I \u00a7 9.9 er det ogs\u00e5 omtalt hva som trengs av teknisk infrastruktur. Det g\u00e5r ogs\u00e5 frem av saksutredningen til byr\u00e5dssak 58/14 at rekkef\u00f8lgebestemmelser i planen gir grunnlag for finansiering av deler av den felles infrastrukturen gjennom f.eks. utbyggingsavtaler. Det er tatt stilling til om \u00abalt\u00bb skal omfattes av infrastrukturen, ved at \u00abmindre tilpasninger i eksisterende bygningsmasse innenfor samme virksomhet og form\u00e5l\u00bb, 7 jf. bestemmelsene til reguleringsplanen \u00a7 2.1.3, jf. \u00a7 2.1.1, er unntatt plankravet. Iht. saksutredningen til byr\u00e5dssak 58/14 betyr dette at slike tiltak ogs\u00e5 er unntatt rekkef\u00f8lgekrav (s. 20). Kostnadsfordeling for felles infrastruktur er ogs\u00e5 omtalt i planbeskrivelsen, hvor fagetatens syn var at fordelingen burde v\u00e6re forholdsmessig og likt fordelt i planomr\u00e5det. I dette omr\u00e5det er rekkef\u00f8lgekravet angitt generelt, i stedet for at det enkelte prosjekt er knyttet opp mot spesifikke omr\u00e5der/tomter. Dette m\u00e5 imidlertid ses i sammenheng med at dette er en omr\u00e5deplan, hvor man har sett p\u00e5 behovet for infrastruktur totalt n\u00e5r omr\u00e5det skal transformeres. B\u00e5de veier og sosial infrastruktur som torg benyttes av flere brukere enn bare dem som bor/jobber rett ved det aktuelle tiltaket, noe som taler for at det er en relevant og n\u00e6r sammenheng mellom bruksendring og rekkef\u00f8lgekravet. I Statsforvalteren i Oslo og Vikens oppf\u00f8lging av Mortensrud-dommen1 ble det blant annet lagt vekt p\u00e5 at turvegen ligger s\u00e5 n\u00e6rt det planlagte utbyggingsomr\u00e5det at det er naturlig \u00e5 anta at den ville bli benyttet av beboerne i det planlagte utbyggingsomr\u00e5det (jf. vedtakets s. 6). Byr\u00e5den mener de samme hensynene gj\u00f8r seg gjeldende her \u2013 det er naturlig \u00e5 se Mindemyren som et sammenhengende omr\u00e5de, hvor infrastruktur av ulike slag vil bli benyttet av brukere og beboere fra hele omr\u00e5det. Dette gjelder f.eks. torget som skal etableres s\u00f8r for Minde all\u00e9 35, hvor det skal v\u00e6re forbindelse videre til Leaparken og Inndalsveien. Det er klart at denne vil bli benyttet av flere enn brukerne av Minde all\u00e9 35, og lignende synspunkt er ogs\u00e5 gjeldende for annen infrastruktur i omr\u00e5det. Byr\u00e5den finner derfor at det er det \u00abreelt behov\u00bb for rekkef\u00f8lgekravene. N\u00e5r det gjelder sp\u00f8rsm\u00e5let om den oms\u00f8kte bruksendringen utl\u00f8ser eller forsterker behovet for infrastrukturen i rekkef\u00f8lgekravene, har klager vist til at det er snakk om bruksendring av en mindre del av eksisterende bygg, som er tilknyttet eksisterende infrastruktur. Dette stemmer, men eksisterende infrastruktur har store mangler n\u00e5r det gjelder \u00e5 ivareta myke trafikanter og tilby sosial infrastruktur. Som nevnt over skal det blant annet etableres et offentlig torg s\u00f8r for bygget, som del av forbindelse mot Leaparken og videre. I denne saken endres ikke tilkomsten betydelig, og det kan argumenteres at tiltaket ikke utl\u00f8ser eller forsterker ulempene rekkef\u00f8lgekravene skal avdempe. I en transformasjonsprosess, der det gradvis kommer ny virksomhet, er det likevel klart at det er et behov for bedre tilbud for myke trafikanter og sosial infrastruktur. S\u00e5nn sett vil det \u00e5 tillate virksomhet man ikke \u00f8nsker i omr\u00e5det p\u00e5 lang sikt, forsterke behovet for ny infrastruktur for \u00e5 sikre behovene i transformasjonsperioden. Byr\u00e5den finner ogs\u00e5 at bruksendring er omfattet av hjemmel for rekkef\u00f8lgekrav, og viser til at man ellers ville hatt et \u00ablovtomt\u00bb omr\u00e5de. Det er klart at bruksendring kan utl\u00f8se behov for ny infrastruktur, og det er ikke holdepunkt i lov eller forarbeid for at lovgiver har ment \u00e5 ikke inkludere dette blant tiltakene det kan gis rekkef\u00f8lgekrav for. Konklusjonen er at rekkef\u00f8lgekravene dekker reelle behov som forsterkes av oms\u00f8kte tiltak, og at de er gyldige. Dispensasjon Sp\u00f8rsm\u00e5let er s\u00e5 om det kan gis dispensasjon fra rekkef\u00f8lgekravet. Klager har anf\u00f8rt at vilk\u00e5rene for en permanent dispensasjon er oppfylt, blant annet med henvisning til at de mener det uansett er ugyldig. Hjemmelen for dispensasjon er pbl. \u00a7 19-2. Den sier at kommunen \u00abkan\u00bb gi dispensasjon dersom hensynene bak bestemmelsen det dispenseres fra, plan- og bygningslovens 1 Statsforvalterens vedtak datert 23.12.2023, ref: 2019/5534 https://www.statsforvalteren.no/siteassets/fm-oslo-og-viken/plan-og-bygg/plan-og- bygningsrett/jordstjerneveien-nytt-vedtak.pdf (bes\u00f8kt 13.09.2024) 8 form\u00e5lsparagraf eller nasjonale eller regionale interesser ikke blir \u00abvesentlig tilsidesatt\u00bb. Det m\u00e5 ogs\u00e5 v\u00e6re \u00abklart\u00bb st\u00f8rre fordeler enn ulemper etter en konkret vurdering. \u00abVesentlig tilsidesatt\u00bb Sp\u00f8rsm\u00e5let er om hensynene bak rekkef\u00f8lgekravet blir \u00abvesentlig tilsidesatt\u00bb ved dispensasjon. Byr\u00e5den tiltrer fagetatens vurdering av hensynene bak rekkef\u00f8lgekravet, at det skal sikre koordinering av utbyggingen i omr\u00e5det, og til riktig tid. Klager har anf\u00f8rt at eksisterende bygg er tilknyttet eksisterende infrastruktur, og at en eventuell tilsidesettelse uansett ikke er \u00abvesentlig\u00bb. I denne saken er det som nevnt identifisert et behov for utbedring av infrastruktur, som delvis finansieres av rekkef\u00f8lgekrav for privat utbygging. \u00c5 dispensere i denne saken svekker dermed finansieringen av rekkef\u00f8lgekravene, som bidrar til \u00e5 sette dem til side. Dersom en st\u00f8rre del av kostnaden m\u00e5 tas gjennom offentlige budsjett vil dette ogs\u00e5 forsinke utviklingen av omr\u00e5det, til ulempe for beboere og brukere. I omr\u00e5deplanen er det ogs\u00e5 lagt opp til forholdsmessig og rettferdig fordeling mellom utbyggerne, noe som ogs\u00e5 svekkes dersom man dispenserer i denne saken. P\u00e5 den andre siden er dette, som klager p\u00e5peker, et mindre areal. Da \u00f8konomisk bidrag til oppfyllelse av rekkef\u00f8lgekravene skal v\u00e6re forholdsmessig, vil det dermed v\u00e6re et mindre bidrag som bortfaller ved dispensasjon. Dette kan tale for at hensynene ikke blir \u00abvesentlig\u00bb tilsidesatt. Fagetaten skriver at realisering av hele rekkef\u00f8lgekravet vil ha en kostnadsramme som er uoverkommelig for dette tiltaket, og at det ikke har v\u00e6rt intensjonen at tiltak som i denne saken skal sikre opparbeiding av alle kravene, men heller rammes av mindre vidtrekkende rekkef\u00f8lgekrav slik de blir utformet i detaljplan for feltet. Byr\u00e5den er enig i at rekkef\u00f8lgekravene er omfattende for oms\u00f8kte tiltak, men viser til at det er et alternativ \u00e5 inng\u00e5 utbyggingsavtale, noe tiltakshaver n\u00e5 har gjort. I utbyggingsavtalen er anleggsbidraget satt i forhold til hvor stor del av den totale bygningsmassen tiltaket utgj\u00f8r, det er ikke snakk om \u00e5 betale hele kravet. Det er heller ikke gitt klart uttrykk i plandokumentene for at oms\u00f8kte tiltak ikke var ment rammet av rekkef\u00f8lgekravet, byr\u00e5den finner derimot at planen er taus p\u00e5 dette punktet. Den har imidlertid et klart plankrav, hvor gitte delomr\u00e5der skal ha egne detaljreguleringsplaner. Det fremst\u00e5r dermed som at det ikke har v\u00e6rt intensjonen at omr\u00e5deplanen skulle hjemle s\u00e5 store tiltak som oms\u00f8kte. Det som derimot er klart i plandokumentene, er at kostnaden med transformasjon skal fordeles forholdsmessig, hvor det offentlige tar en stor del. Der det ikke er avgjort i detaljplan hvilke tiltak som eventuelt skal v\u00e6re unntatt, mener byr\u00e5den hensynet bak rekkef\u00f8lgekravet blir best ivaretatt ved at alle m\u00e5 betale n\u00e5, og at man heller kan f\u00e5 dispensasjon dersom de samme arealene rammes av rekkef\u00f8lgekravet p\u00e5 nytt senere. Klager har argumentert at hele bygget skal transformeres senere, men byr\u00e5den vil p\u00e5peke at man ikke har noen garanti for at dette skjer, eller at det skjer mens de enda er rekkef\u00f8lgekrav som ikke er oppfylt. Dersom det gis dispensasjon, kan man risikere \u00e5 havne i en situasjon der eier av bygget venter til rekkef\u00f8lgekravene er oppfylt av andre, for s\u00e5 \u00e5 transformere hele bygget. Dette vil b\u00e5de v\u00e6re i strid med hensikten om forholdsmessighet, og vil trolig velte deler av kostnaden over p\u00e5 det offentlige. Dette vil i s\u00e5 fall v\u00e6re i strid med intensjonen om at grunneierne skal bidra til transformasjon. Klager har ogs\u00e5 argumentert at det er snakk om en mindre del av bygget, som i og for seg stemmer for denne saken. Tiltakshaver har imidlertid inne s\u00f8knader/har f\u00e5tt tillatelse til bruksendring av hele bygget, delt p\u00e5 tre saker. Det er alts\u00e5 snakk om bruksendring av hele bygget, hvor hver del har f\u00e5tt et forholdsmessig krav til anleggsbidrag i forhandlinger om 9 utbyggingsavtale. En dispensasjon her kan alts\u00e5 f\u00e5 store konsekvenser, da andre grunneiere p\u00e5 Mindemyren kan s\u00f8ke dispensasjon for bruksendringer, med argumentasjonen at byggene uansett skal transformeres videre p\u00e5 et senere tidspunkt. Som dr\u00f8ftet over, vil dette v\u00e6re i strid med hensikten bak rekkef\u00f8lgekravet, og det kan forsinke transformasjonen. Form\u00e5lsparagrafen sier ogs\u00e5 at planlegging skal sikre forutsigbarhet, og at det skal legges vekt p\u00e5 lange l\u00f8sninger. Byr\u00e5det vurderer at en dispensasjon kommer i strid med disse hensynene. Klager har vist til at rekkef\u00f8lgekravene uansett blir videref\u00f8rt i detaljreguleringsplan for delomr\u00e5dene, men dette kan etter byr\u00e5dens syn ikke vektlegges. Det er uklart n\u00e5r detaljreguleringsplaner vil bli vedtatt, og man har ikke noen garanti for at byggene vil bli bruksendret videre etter vedtak av detaljregulering. Dersom det dispenseres med begrunnelse at tiltaket er lite, og at det uansett vil bli rekkef\u00f8lgekrav for senere tiltak, kan det oppfordre til \u00e5 gjennomf\u00f8re mindre tiltak i p\u00e5vente av detaljregulering. Dette vil b\u00e5de svekke planen som styringsverkt\u00f8y, og undergrave rekkef\u00f8lgekrav som plangrep. Klager har i andre saker p\u00e5 eiendommen anf\u00f8rt at manglende dispensasjon er i strid med hensynet til b\u00e6rekraft, og at alternativet for huseier er \u00e5 f\u00e5 inn annen bilrelatert virksomhet. Byr\u00e5den viser her til at bygget lovlig kan brukes til godkjent form\u00e5l selv om arealplanen er endret. Om tiltakshaver \u00f8nsker \u00e5 benytte bygget til samme virksomhet som tidligere, er dette dermed mulig. Byr\u00e5den mener det er positivt at man beveger seg mot transformasjon gjennom bruksendring, men dette er ikke avgj\u00f8rende i denne sammenheng. Byr\u00e5den viser ogs\u00e5 til at det vil v\u00e6re \u00f8konomiske incentiv for bruksendring n\u00e5r detaljplanen er vedtatt, og transformasjonen av Mindemyren starter. Klager har anf\u00f8rt at en eventuell tilsidesetting ikke er \u00abvesentlig\u00bb. Byr\u00e5det er enig i at ordlyden \u00abvesentlig tilsidesette\u00bb viser til en h\u00f8yere terskel, men finner at denne er oppfylt i denne saken. Det vises til at det er behov for endringer i infrastruktur i tilknytning til oms\u00f8kte bygg, blant annet knyttet til mobilitet for myke trafikanter. Dispensasjon blir ogs\u00e5 vurdert \u00e5 bidra til \u00e5 tilsidesette planen som styringsverkt\u00f8y. Byr\u00e5den finner at dispensasjon vil \u00abvesentlig tilsidesette\u00bb hensynene bak rekkef\u00f8lgekravene, nasjonale interesser og plan- og bygningslovens form\u00e5lsparagraf. \u00abKlart\u00bb st\u00f8rre fordeler enn ulemper Subsidi\u00e6rt, forutsatt at f\u00f8rste vilk\u00e5r er vurdert oppfylt, er sp\u00f8rsm\u00e5let om det er \u00abklart\u00bb st\u00f8rre fordeler enn ulemper med \u00e5 gi dispensasjon. Klager har vist til at et alternativ for tiltakshaver er \u00e5 fortsette den bilrelaterte virksomheten. Byr\u00e5den viser her til at omr\u00e5det er under detaljplanlegging, og at mange grunneiere vil oppleve at det er \u00f8konomisk fordelaktig \u00e5 transformere byggene sine n\u00e5r det skjer. P\u00e5 det n\u00e5v\u00e6rende tidspunktet er det ikke avgj\u00f8rende at bruken av bygget blir noe endret, selv om det er positivt at bilvirksomheten er flyttet ut av et sentrumsn\u00e6rt omr\u00e5de. Det er positivt at det fortsatt er aktivitet i bygget, men det er snakk om en mindre del av bygningsmassen p\u00e5 Mindemyren. Dersom tiltakshaver heller velger \u00e5 la det st\u00e5 tomt enn \u00e5 bidra til oppfyllelse av rekkef\u00f8lgekrav, er det et valg de har mulighet til \u00e5 ta. Da det er inng\u00e5tt utbyggingsavtale med forbehold om klagebehandling av dispensasjonss\u00f8knadene, finner byr\u00e5den det lite sannsynlig at bygget vil bli st\u00e5ende tomt p\u00e5 lang sikt. Byr\u00e5den vurderer at det vil v\u00e6re ulemper ved \u00e5 svekke grunnlaget for kostnadsdeling, og viser til tidligere dr\u00f8ftelser rundt dette. En svekket kostnadsdeling kan bety forsinket transformasjon, s\u00e6rlig dersom det forventes at det offentlige skal st\u00e5 for opparbeidelse uten bidrag fra private akt\u00f8rer. Det vises s\u00e6rlig til den krevende \u00f8konomiske situasjonen Bergen kommune st\u00e5r i p\u00e5 n\u00e5v\u00e6rende tidspunkt. En forsinket transformasjon vil etter byr\u00e5dens vurdering g\u00e5 ut over b\u00e5de lokalmilj\u00f8et, da s\u00e6rlig tiltakene for \u00e5 knytte sammen 10 L\u00f8vstakksiden og de vestre delene av Minde vil ha positive konsekvenser for n\u00e6romr\u00e5det, men ogs\u00e5 oppn\u00e5else av klimam\u00e5l og andre samfunnsnyttige tiltak i omr\u00e5det. Byr\u00e5den presiserer at det ikke er ment at man skal betale to ganger for samme areal, og vil v\u00e6re positiv til dispensasjon dersom bygget blir rammet av samme rekkef\u00f8lgekrav ved neste bruksendring. Grunnen for at man ikke er positiv til dispensasjon n\u00e5, er som nevnt over at man ikke har noen garanti for at byggets eier vil transformere det videre, n\u00e5r man f\u00f8rst har f\u00e5tt bruksendre bort fra bilforretning. Byr\u00e5den finner derfor at man heller b\u00f8r betale n\u00e5, og s\u00e5 f\u00e5 fritak senere. Dette sikrer eiendommens bidrag til transformasjonen, og man kan treffe tiltak som hindrer at man m\u00e5 betale to ganger for samme areal. Byr\u00e5den finner ikke at det er \u00abklart\u00bb st\u00f8rre fordeler enn ulemper med \u00e5 gi dispensasjon. Midlertidig dispensasjon Man har kommet til enighet om en utbyggingsavtale. Denne vil formelt sett bli inng\u00e5tt etter en h\u00f8ringsperiode, n\u00e5r byr\u00e5den signerer avtalen. Da tiltaket er sv\u00e6rt tidssensitivt, finner byr\u00e5den at det kan gis midlertidig dispensasjon, med en varighet p\u00e5 12 uker. Dette vil gi tid til \u00e5 ferdigstille prosessen med utbyggingsavtale, og dermed oppfylle rekkef\u00f8lgekravet. Dette er lignende den midlertidige dispensasjonen som ble gitt i Signo Dokken-saken. Byr\u00e5den finner at en midlertidig dispensasjon i p\u00e5vente av ferdigstilling av utbyggingsavtalen ikke vil \u00abvesentlig\u00bb tilsidesette hensynene bak rekkef\u00f8lgekravet. Unntak fra tekniske krav Det er s\u00f8kt om unntak fra TEK17 \u00a7\u00a7 14-2 Krav til energieffektivitet og 14-3 Minimumsniv\u00e5 til energieffektivitet. Etter pbl. \u00a7 31-4 kan kommunen gi helt eller delvis unntak fra tekniske krav, dersom det vurderes forsvarlig ut fra sikkerhet, helse og milj\u00f8. Byr\u00e5den viser til at fagetaten har vurdert at det kan v\u00e6re aktuelt \u00e5 gi unntak, med begrunnelse at eksisterende bygningsmasse ble oppf\u00f8rt p\u00e5 60-tallet, det er gjennomf\u00f8rt avb\u00f8tende tiltak og tiltaket er av midlertidig art. Etter det opplyste vil det v\u00e6re uforholdsmessige kostnader knyttet til oppfyllelse av kravene, sett opp mot at det er et tiltak av midlertidig art. Det legges ogs\u00e5 vekt p\u00e5 at tiltaket er en forretning, der man ikke oppholder seg over lengre tid, men det forutsettes at areal for de ansatte, som pauserom og garderobe, er i samsvar med krav i relevant regelverk. Det er ogs\u00e5 lagt vekt p\u00e5 at det er gitt midlertidig dispensasjon, slik at en permanent transformasjon vil v\u00e6re p\u00e5regnelig, selv om tidspunktet for denne ikke er gitt. Det understrekes at eventuell s\u00f8knad om unntak fra TEK kan bli vurdert annerledes ved senere s\u00f8knader, avhengig av hva unntakene er og hvilken type tiltak man s\u00f8ker om. Byr\u00e5dens vurdering er at det kan gis unntak fra TEK17 \u00a7\u00a7 14-2 Krav til energieffektivitet og 14-3 Minimumsniv\u00e5 til energieffektivitet, som oms\u00f8kt, jf. pbl. \u00a7 31-4. Tillatelse Det er s\u00f8kt om tillatelse i ett-trinn. Det er opplyst i fagnotatet at manglende avkj\u00f8rselstillatelse og utbyggingsavtale/dispensasjon fra rekkef\u00f8lgekrav st\u00e5r i veien for \u00e5 gi tillatelse. Da byr\u00e5den har vurdert at tiltaket ikke utl\u00f8ser behov for nye avkj\u00f8rselstillatelser, faller dette kravet bort. Det er ikke gitt dispensasjon fra rekkef\u00f8lgekrav, men det er fremforhandlet utbyggingsavtale, hvilket oppfyller rekkef\u00f8lgekravet. Byr\u00e5den finner derfor at det kan gis tillatelse til bruksendring som oms\u00f8kt. 11 Vedtakskompetanse: Byr\u00e5d for byutvikling har generell myndighet til \u00e5 fatte beslutninger som ikke er av prinsipiell betydning, jf. byr\u00e5dssak 1282/23. Alle beslutninger som er av prinsipiell betydning legges frem for byr\u00e5det. Byr\u00e5d for byutvikling fatter f\u00f8lgende vedtak: 1. Med hjemmel i forvaltningsloven \u00a7 33 andre avsnitt oppheves Plan- og bygningsetatens vedtak datert 22.08.2024. 2. Med hjemmel i plan- og bygningsloven \u00a7 19-2 gis det dispensasjon fra reguleringsplan for \u00c5rstad. Del av gnr 159, 15 og 17 mfl., Mindemyren (planid: 61140000) \u00a7 2.1 Plankrav. a. Dispensasjonen gis for en varighet p\u00e5 inntil 10 \u00e5r, jf. \u00a7\u00a7 19-2 og 19-3. b. Dersom eiendommen inng\u00e5r i nyere reguleringsplan, bortfaller dispensasjonene senest ett \u00e5r fra tidspunktet for steg i prosessen for realisering av plan eller umiddelbart ved p\u00e5legg fra kommunen i henhold til pbl. \u00a7 19-3 f\u00f8rste ledd annet punktum. 3. Med hjemmel i plan- og bygningsloven \u00a7 19-3, jf. \u00a7 19-2 gis det midlertidig dispensasjon fra reguleringsplan for \u00c5rstad. Del av gnr 159, 15 og 17 mfl., Mindemyren (planid: 61140000) \u00a7 3.1 rekkef\u00f8lgebestemmelser. a. Dispensasjonen gis med en varighet p\u00e5 inntil 12 uker, og bortfaller n\u00e5r utbyggingsavtale trer i kraft. b. Det gis avslag p\u00e5 s\u00f8knad om permanent dispensasjon, jf. pbl. \u00a7 19-2. 4. Med hjemmel i plan- og bygningsloven \u00a7\u00a7 20-1 og 21-4 gis det tillatelse i ett-trinn til bruksendring av lokaler fra bilforretning til forretning \u2013 engroshandel. a. Tillatelsen gis med en varighet p\u00e5 inntil 10 \u00e5r, jf. dette vedtaks punkt 2a. b. Parkeringsdekning skal reduseres til 28 plasser, mot 29 oms\u00f8kte, jf. reguleringsplanens \u00a7 1.12. 5. Med hjemmel i plan- og bygningsloven \u00a7\u00a7 31-4 gis det unntak fra byggteknisk forskrift (TEK17) \u00a7\u00a7 14-2 Krav til energieffektivitet og 14-3 Minimumsniv\u00e5 til energieffektivitet, som oms\u00f8kt. 6. Det overlates til Plan- og bygningsetaten \u00e5 utferdige den endelige tillatelsen og foreta en vurdering av n\u00f8dvendige vilk\u00e5r. 7. Klagen tas delvis til f\u00f8lge. Dato: 19. september 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: 1. Fagnotat datert 04.09.2024 med f\u00f8lgende vedlegg: a. Oversiktskart b. Oversiktsfoto c. Situasjonsplan 12 d. Avslag datert 22.08.2024 e. Klage datert 26.08.2024 f. Uttale bymilj\u00f8etaten ved transformasjonsseksjonen datert 25.06.2024 g. Uttale bymilj\u00f8etaten ved veiforvaltningsseksjonen datert 27.06.2024 h. Uttale Statens vegvesen datert 25.06.2024 i. S\u00f8knad j. Mobilitetsplan \u2013 ny situasjon k. Mobilitetsplan \u2013 eksisterende situasjon l. Tegninger 2. Fw_ Supplerende informasjon klagesak Storcash datert 17.09.2024 13 "
}