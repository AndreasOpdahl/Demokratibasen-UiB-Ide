{
  "dokument_id": "e06c499a-9af1-581a-9e7f-16f8ad8cceb9",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Even S\u00f8rland (A) om  evaluering av den bergenske byparlamentarismen ",
  "url": "https://bergen.kommune.no/politikere-utvalg/api/fil/bk360/9907517/Svar-pa-representantforslag-fra-Even-Sorland-A-om-evaluering-av-den-bergenske-byparlamentarismen-",
  "tekst": " Byr\u00e5dsleders avdeling, stab Til Intern korrespondanse Bystyrets kontor V\u00e5r referanse: 2023/274319-7 Saksbehandler: P\u00e5l Bj\u00f8rseth Fra Dato: 6. mars 2024 Byr\u00e5dsleder Svar p\u00e5 representantforslag fra Even S\u00f8rland (A) om evaluering av den bergenske byparlamentarismen Forretningsutvalget behandlet saken i m\u00f8tet 05.12.2023 sak 53/23 og fattet f\u00f8lgende vedtak: 1. Representantforlag fra Even S\u00f8rland (A) om evaluering av den bergenske byparlamentarismen oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest i m\u00f8te 08.05.24. 3. Forretningsutvalget avgir innstilling i saken. Representanten Even S\u00f8rland (A) har fremmet f\u00f8lgende representantforslag: Representantforslaget handler om \u00e5 evaluere byparlamentarismen i l\u00f8pet av fire\u00e5rsperioden, med sikte p\u00e5 \u00e5 gi bystyret et godt felles grunnlag for \u00e5 vurdere hvilken styringsform som best tjener byens innbyggere. Representantene \u00f8nsker et levende bergensk demokrati, med kort vei mellom innbyggere og folkevalgte. Vi mener det er viktig at demokratiet i byen v\u00e5r styrkes, og at hver enkelt f\u00e5r st\u00f8rre mulighet til \u00e5 bli h\u00f8rt og til \u00e5 delta i beslutninger. Politisk medbestemmelse og tettere kontakt og dialog mellom innbyggere, folkevalgte og kommunen bidrar til bedre avgj\u00f8relser, et sterkere lokaldemokrati og \u00f8kt tillit til politikerne. Det er gode argumenter som ligger bak innf\u00f8ring og videref\u00f8ring av den parlamentariske styringsmodellen i Bergen. Modellen ansvarliggj\u00f8r byens folkevalgte og plasserer ansvar politisk. Samtidig er det ogs\u00e5 noen utfordringer med hvordan bergenspolitikken fungerer. Avstanden mellom folkevalgte og publikum kan oppleves lang, og mange har etterlyst flere arenaer hvor innbyggerne kan m\u00f8te politikere for \u00e5 kunne gi innspill til aktuelle saker. Debatten i bystyrets konstituerende m\u00f8te viste at det er behov for at bystyret f\u00e5r et felles grunnlag for en \u00e5pen diskusjon om videreutvikling av det bergenske demokratiet. Innleggene fra de ulike partiene tok opp perspektiver som alle er viktige \u00e5 ha med i en slik diskusjonen. Flere tok til orde for at det burde gj\u00f8res en grundig utredning av byens styringsform, basert bl.a. p\u00e5 intervjuer med representanter som har innehatt ulike roller. Vi foresl\u00e5r ogs\u00e5 at utredningen inkluderer erfaringer fra Ungdomsr\u00e5det, Eldrer\u00e5det, Ruspolitisk r\u00e5d og R\u00e5det for personer med nedsatt funksjonsevne. I tillegg til \u00e5 gi et grunnlag for \u00e5 diskutere de to alternative styringsformene (formannskap eller byparlamentarisme), b\u00f8r utredningen omtale hvordan man innenfor de to ulike modellene kan sikre at v\u00e5re folkevalgte er tilgjengelige for byens befolkning og er bevisste sin rolle som ombud for bergenserne, og hvordan det kan skapes arenaer hvor innbyggerne kan m\u00f8te politikere for \u00e5 kunne gi innspill til aktuelle saker. Utredningen b\u00f8r ogs\u00e5 f\u00f8lge opp tidligere utredninger om bydelsutvalg. Forslag til vedtak: 1. Bystyret ber byr\u00e5det gjennomf\u00f8re en evaluering av den bergenske byparlamentarismen, med sikte p\u00e5 \u00e5 gi bystyret et godt felles grunnlag for \u00e5 vurdere hvilken styringsform som best tjener byens innbyggere. Evalueringen skal foreligge senest v\u00e5ren 2025. 2. Det skal vurderes s\u00e6rskilt hvordan den politiske organiseringen p\u00e5 bydelsniv\u00e5 kan utvikles, for \u00e5 involvere enkeltpersoner, lag og foreninger p\u00e5 en bedre m\u00e5te enn i dag. 3. Utredningen skal omfatte erfaringer fra tidligere folkevalgte i ulike roller, og fra Ungdomsr\u00e5det, Eldrer\u00e5det, Ruspolitisk r\u00e5d og R\u00e5det for personer med nedsatt funksjonsevne. Byr\u00e5dets vurdering av representantforslaget: Kommunene er en grunnstein i velferdssamfunnet. Kommuneloven \u00a7 1 peker p\u00e5 at form\u00e5let med loven er \u00e5 fremme det kommunale selvstyret og legge n\u00f8dvendige rammer for det. Loven skal legge til rette for det lokale folkestyret og et sterkt og representativt lokaldemokrati med aktiv innbyggerdeltakelse. Loven skal legge til rette for at kommuner kan yte tjenester og drive samfunnsutvikling til beste for innbyggerne, og legge til rette for kommunenes ut\u00f8velse av offentlig myndighet. Videre skal loven bidra til at kommuner er effektive, tillitsskapende og b\u00e6rekraftige. Form\u00e5lsparagrafen i kommuneloven beskriver kjernen av samfunnsoppdraget til Bergen kommune. Styreformen skal underst\u00f8tte samfunnsoppdraget, enten det er snakk om \u00e5 levere tjenester av h\u00f8y kvalitet til innbyggere, eller for \u00e5 legge til rette for det lokale folkestyret. Valg av styreform endrer ikke p\u00e5 dette. I Klosterhagen-erkl\u00e6ringen viser byr\u00e5det til at utviklingen av Bergen er ikke resultat av sterk sentralstyring, men et samfunn bygget nedenfra med \u00e5penhet for ideer og sterke, engasjerte innbyggere som brenner for byen sin. V\u00e5r rolle som byr\u00e5d og politikere er \u00e5 legge til rette for at Bergen fortsetter \u00e5 utvikle seg gjennom at vi spiller p\u00e5 lag med folk, n\u00e6ringsliv, universitetene og h\u00f8yskolene og ideell sektor. Til forslaget om evaluering av den bergenske byparlamentarismen Kommunelovens kapittel 10 omhandler parlamentarisk styreform. Innf\u00f8ring og oppheving av parlamentarisk styreform er regulert i kommunelovens \u00a7 10-1. Valg av styringsform for valgperioden 2023\u20132027 ble behandlet i bystyrets konstituerende m\u00f8te 25.10.2023, sak 5/23. Med et overveldende flertall \u2013 60 stemmer \u2013 ble det fattet vedtak om at Bergen kommune videref\u00f8rer den parlamentariske styringsmodellen, mot 7 stemmer for at Bergen kommune skal innf\u00f8re formannskapsmodellen. Som en del av den vedtatte folkevalgtoppl\u00e6ring i 2022 (UFPS-sak 41/21), vedtok utvalg for fullmakter og politisk styringssystem (UFPS) at den utsatte 20-\u00e5rsmarkeringen av parlamentarismen i Bergen skulle avholdes i 2022. Arrangementet ble gjennomf\u00f8rt 09.06.22, og siste del av programmet hadde tittelen \u00abVeien videre - hva slags parlamentarisme trenger vi og trenger vi Parlamentarisme\u00bb. Som oppf\u00f8lging av samlingen etablerte UFPS en arbeidsgruppe som blant annet skulle komme med forslag til forbedringer i styringssystem med utgangspunkt i innspill om forbedringer fra parlamentarismedagen og vurderinger fra b\u00e5de bystyre- og byr\u00e5dssiden. I tillegg vurderte arbeidsgruppen behovet for endringer av fullmakter og reglementer for bystyret, bystyreutvalgene og de folkevalgte. Dette arbeidet l\u00e5 til grunn for bystyrets behandling av sak om reglement for bystyret og utvalgene 2023\u20132027 i m\u00f8tet 18.10.2023, sak 368/2. Form\u00e5let med \u00e5 referere til aktivitetene i forrige valgperiode, er \u00e5 synliggj\u00f8re at videreutvikling av byparlamentarismen er et kontinuerlig og p\u00e5g\u00e5ende arbeid. Sak om byr\u00e5dets fullmakter skal fremmes for bystyret i l\u00f8pet av v\u00e5ren 2024, og vil v\u00e6re en viktig avklaring av de kloke styringslinjer som b\u00f8r ligge mellom byr\u00e5d og bystyre, i tr\u00e5d med prinsipper for parlamentarisk styreform. Byr\u00e5det er av den oppfatning at parlamentarisk styreform er best egnet for Bergen kommune. Representantforslaget viser s\u00e5gar til at den parlamentariske modellen ansvarliggj\u00f8r byens folkevalgte og plasserer ansvar politisk. I de to foreg\u00e5ende valgperiodene har dette hatt konsekvenser med fratreden b\u00e5de for enkeltbyr\u00e5der, og for byr\u00e5det som helhet. Formannskapsmodellen ville ikke gitt mulighet til \u00e5 gi tilsvarende politiske konsekvenser, og er dermed klare eksempler p\u00e5 at styringssystemet fungerer som det skal. Byr\u00e5det er bekymret for at eventuell innf\u00f8ring av formannskapsmodellen skal kunne bety at valgresultatet i mindre grad skal reflektere folkeviljen for de n\u00f8dvendige og \u00f8nskede endringene i styringen av byen. Dette byr\u00e5det har begynt en snuoperasjon for byen etter \u00e5tte \u00e5r i opposisjon. Snuoperasjonen inkluderer en oppgavegjennomgang for \u00e5 se p\u00e5 hvordan kommunen kan f\u00e5 et \u00f8kt handlingsrom for \u00e5 h\u00e5ndtere de langsiktige utviklingstrekkene vi ser blant annet i demografiendringene. Byr\u00e5det mener at det er avgj\u00f8rende \u00e5 ha tydelig politisk styring i dette arbeidet, for \u00e5 \u00abha to hender p\u00e5 rattet\u00bb. Motsatsen med formannskapsmodellen vil v\u00e6re \u00e5 gi politiske bestillinger til kommunens administrasjon, og avvente oppf\u00f8lging uten \u00e5 ha l\u00f8pende kontroll p\u00e5 om disse svarer fullt ut p\u00e5 bystyrets intensjon med bestillingen. Nettopp fordi byr\u00e5det har startet s\u00e5 mange viktige prosesser, blant annet med oppgavegjennomgangen og arbeidet med ny kommuneplan for \u00e5 f\u00e5 fart p\u00e5 byen, vil et omfattende evalueringsarbeid ta ressurser fra disse viktige oppgavene. Selv om byr\u00e5det er kritisk til \u00e5 bruke ressurser p\u00e5 det n\u00e5v\u00e6rende tidspunkt p\u00e5 en evaluering av styreformen som s\u00e5dan, er byr\u00e5det positiv til grep for \u00e5 videreutvikle den bergenske byparlamentarismen. Bystyrets kontor har i sitt opplegg for folkevalgtoppl\u00e6ring allerede foresl\u00e5tt \u00e5 f\u00f8lge opp med ny samling om parlamentarisme for bystyret, byr\u00e5det og administrasjonen. Byr\u00e5det st\u00f8tter helhjertet opp om dette initiativet, og mener det kan v\u00e6re en egnet arena til \u00e5 dr\u00f8fte hvordan styreformen skal videreutvikles for \u00e5 best mulig underst\u00f8tte kommunens samfunnsoppdrag og styringslinjen mellom byr\u00e5d og bystyre. I tillegg vil byr\u00e5det fortl\u00f8pende levere saker som har betydning for byens praktisering av parlamentarismen, enten det er sak om fullmakter, byens plansystem, eller de mange andre l\u00f8pende sakene som steg for steg utvikler byen \u2013 og parlamentarismen. Til forslaget om \u00e5 s\u00e6rlig vurdere hvordan den politiske organiseringen p\u00e5 bydelsniv\u00e5 kan utvikles Selv om hovedsp\u00f8rsm\u00e5let i representantforslaget om evaluering av parlamentarismen er besvart over, er det grunn til \u00e5 vise til arbeidet med bydelsreform de to foreg\u00e5ende valgperiodene. I disse periodene har det v\u00e6rt vesentlig politisk aktivitet knyttet til sp\u00f8rsm\u00e5let om innf\u00f8ring av bydelsutvalg. I de to foreg\u00e5ende valgperiodene ble f\u00f8lgende bystyresaker behandlet om temaet: \u2022 Sak 176/16 Mandat og fremdriftsplan for lokaldemokratireformen \u2022 Sak 231/17 N\u00e6rdemokratireform \u2013 vurdering av rapport fra N\u00e6rdemokratiutvalget \u2022 Sak 235/18 Et styrket n\u00e6rdemokrati \u2022 Sak 144/19 Nye bydelsstyrer \u2013 mandat, oppgaver og fullmakter \u2022 Sak 127/22 Rammer for etablering av bydelsutvalg \u2022 Sak 344/22 Ulike modeller for bydelsutvalg og innbyggerinvolvering i bydelene Bystyrets vedtak i m\u00f8tet 14.12.2022 sak 344/22 er som f\u00f8lger: \u00abBystyret tar saken til orientering, og legger til grunn at eventuelt videre arbeid med innf\u00f8ring av bydelsutvalg f\u00f8lger av budsjettvedtak.\u00bb Det ble ikke satt av midler til videre arbeid i budsjettvedtaket i samme bystyrem\u00f8te. Dette byr\u00e5det \u00f8nsker \u00e5 \u00f8ke det \u00f8konomiske handlingsrommet i tiden fremover, ikke begrense det ytterligere gjennom innf\u00f8ring av et kostbart bydelsutvalg med usikker effekt, og ikke minst usikre fullmakter. Behovet for \u00e5 \u00f8ke det \u00f8konomiske handlingsrommet kan ytterligere begrunnes i bystyresak 286/23 \u00d8konomiske perspektiver 2023. I saken pekes det blant annet p\u00e5 det f\u00f8lgende: Regjeringen varslet i Perspektivmeldingen 2021 at man m\u00e5 regne med at all \u00f8kning i statens skatte- og fondsinntekter vil g\u00e5 med til \u00e5 dekke opp for demografirelaterte kostnader i kommuner og helseforetak. Handlingsrommet til \u00e5 dekke nye satsinger vil dermed reduseres og eventuelt \u00f8kt handlingsrom vil m\u00e5tte komme gjennom effektiviseringstiltak eller kutt i eksisterende tiltak. B\u00e5de Statsbudsjettet for 2022 og 2023 b\u00e6rer preg av disse forholdene, hvor kommunenes handlingsrom etter kostnader til demografi er kraftig redusert, sett i forhold til tidligere \u00e5r. Kommunens \u00f8konomiske handlingsrom framover vil avhenge av evnen til \u00e5 innrette budsjettene etter den demografiske utviklingen. Som beskrevet tidligere, mener byr\u00e5det at et videre fokus p\u00e5 relevante sp\u00f8rsm\u00e5l knyttet til parlamentarismen som styringssystem, kan adresseres under det foresl\u00e5tte opplegget for folkevalgtoppl\u00e6ring med en egen parlamentarismedag. Christine B. Meyer - Byr\u00e5dsleder Dokumentet er godkjent elektronisk. "
}