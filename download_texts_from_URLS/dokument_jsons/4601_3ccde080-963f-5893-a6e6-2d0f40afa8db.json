{
  "dokument_id": "3ccde080-963f-5893-a6e6-2d0f40afa8db",
  "doc_type": "case_presentation",
  "kommune": 4601,
  "tittel": "H\u00f8ringsuttalelse \u2013 Endringer i pasientreiseforskriften (forenkling og forbedring av reglene for pasientreiser)",
  "url": "https://bergen.kommune.no/politikere-utvalg/api/fil/bk360/9846386/Framstilling-Horingsuttalelse-Endringer-i-pasientreiseforskriften-forenkling-og-forbedring-av-reglene-for-pasientreiser-",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/07558-2 H\u00f8ringsuttalelse \u2013 Endringer i pasientreiseforskriften (forenkling og forbedring av reglene for pasientreiser) Hva saken gjelder: Helse- og omsorgsdepartementet har sendt p\u00e5 h\u00f8ring et forslag om endringer i pasientreiseforskriften, som har som m\u00e5l \u00e5 forenkle og forbedre regelverket. Forslagene f\u00f8lger opp evalueringen av pasientreiseregelverket som ble gjennomf\u00f8rt av Helsedirektoratet p\u00e5 oppdrag fra Helse- og omsorgsdepartementet. H\u00f8ringsfrist: 11. april 2024 Bakgrunnen for evalueringen var flere anmodningsvedtak fra Stortinget. Departementet foresl\u00e5r en rekke endringer som har som m\u00e5l \u00e5 gj\u00f8re forskriften tydeligere og dermed lettere \u00e5 forst\u00e5, blant annet: \u2022 Endret begrepsbruk \u2022 Definisjoner av viktige begrep i forskriften \u2022 Endringer i bestemmelse om vilk\u00e5r for dekning av reiseutgifter i spesialisthelsetjenesten \u2022 Endringer i bestemmelse om dekning av utgifter ved rengj\u00f8ring og sending av reisegods \u2022 Endringer i bestemmelse om beregning av reisevei \u2022 Endringer i bestemmelse om dekning av tilleggsutgifter ved manglende ruteg\u00e5ende transport \u2022 Presiseringer i bestemmelse om forh\u00f8yet egenandel ved bruk av retten til valg av behandlingssted Byr\u00e5dets vurdering og forslag til h\u00f8ringsuttalelse: Komplisert regelverk Bergen kommune vil fremheve viktigheten av en velfungerende pasientreiseordning for pasienter og p\u00e5r\u00f8rende. Ordningen m\u00e5 v\u00e6re rettferdig, forst\u00e5elig, og lett \u00e5 tolke. H\u00f8ringsnotatet skisserer flere endringer, blant annet knyttet til begrepsbruk og definisjoner, som vil kunne bidra til det. For \u00e5 sikre en god og rettferdig saksbehandling, m\u00e5 det foreligge tydelige og klare retningslinjer. Regelverket er i dag komplisert, og det er f\u00e5 tilgjengelige rettskilder. Mange saker krever skj\u00f8nnsmessige vurderinger, og det kan gi rom for forskjellsbehandling mellom pasienter. Det kan ogs\u00e5 medf\u00f8re at reisene til den enkelte pasient blir ulikt behandlet fra gang til gang, noe som i neste omgang kan f\u00f8re til flere klager og mer saksbehandling. Det er derfor positivt at departementet vil utarbeide rundskriv for \u00e5 sikre likere praksis nasjonalt, og for \u00e5 gi st\u00f8tte til de som skal gj\u00f8re konkrete vurderinger. 1 Departementet har flere forslag som vil kunne styrke p\u00e5r\u00f8rendeinvolvering. Bergen kommune vil blant annet trekke fram forslaget om at m\u00e5lgruppen i \u00a7 19 f\u00f8rste ledd bokstav a blir utvidet fra barn under 14 \u00e5r til barn under 18 \u00e5r, slik at ogs\u00e5 eldre barn vil f\u00e5 dekket utgifter til reise der foreldre eller omsorgsperson har en livstruende sykdom. Forslaget om \u00e5 gi reisest\u00f8nad til n\u00f8dvendige reisepersoner som har reisevei p\u00e5 over ti kilometer, selv om pasienten har kort vei til behandling, styrker ogs\u00e5 p\u00e5r\u00f8rendeinvolvering. Det er i tillegg positivt at departementet foresl\u00e5r \u00e5 oppheve \u00a7 27 f\u00f8rste ledd, som sier at bel\u00f8p under 100 kr ikke skal utbetales. Dette er en forenkling for b\u00e5de pasienter og saksbehandlere. For reiser som pasienten organiserer selv, er beregning av hvilke utgifter som skal dekkes i stor grad automatisert. Det er positivt at flere saker kan behandles automatisk, gitt at det gir bedre og mer effektiv saksbehandling. Helsedirektoratet har i sin evaluering av pasientreiseregelverket foresl\u00e5tt en rekke endringer som ikke blir fulgt opp av departementet, delvis fordi forslagene if\u00f8lge departementet vil medf\u00f8re betydelige kostnader for de regionale helseforetakene. Det er uklart i hvor stor grad det skyldes at forslagene vil f\u00f8re til at flere som i dag har rett til st\u00f8nad vil f\u00e5 (\u00f8kt) st\u00f8nad, eller om forslagene i seg selv er kostnadsdrivende. Det er grunn til \u00e5 p\u00e5peke at kostnader ikke bare er noe som faller p\u00e5 helseforetakene. Et komplisert regelverk kan ogs\u00e5 bidra til \u00f8kte kostnader for pasienter og p\u00e5r\u00f8rende ved at de ikke f\u00e5r den st\u00f8naden de har krav p\u00e5. Ventetid og tilpasset transport Riksrevisjonen har tidligere p\u00e5pekt at det er et uutnyttet potensial for bedre samordning av transport med drosje og turvogn, og departementet skriver at helseforetakene de siste \u00e5rene har prioritert dette utviklingsomr\u00e5det. I h\u00f8ringsnotatet skriver departementet at det er vanskelig \u00e5 fastsette konkrete kvalitetskrav til pasientreiser som blir organisert av helseforetakene, for eksempel med krav om maksimal reisetid eller ventetid for pasientene. Bergen kommune har forst\u00e5else for at foretakene \u00f8nsker \u00e5 utnytte ressursene best mulig ved at flere pasienter kj\u00f8rer sammen. I slike saker er det flere hensyn \u00e5 ta, men det er likevel viktig at helseforetakene i st\u00f8rst mulig grad finner l\u00f8sninger som er tilpasset pasientenes behov. Bergen kommune har blant annet merket seg flere bekymringer rundt pasientreiser hvor eldre pasienter har opplevd lang ventetid og d\u00e5rlig oppf\u00f8lging (viser til sak i Eldrer\u00e5det). Ventetid kan ogs\u00e5 skape utfordringer for kommunens ansatte, for eksempel n\u00e5r pasienter blir lagt inn av fastlege og bydelslegevakt n\u00e6rt stengetid. I tilfeller der medisinske hensyn tilsier at pasienten m\u00e5 ha tilsyn i p\u00e5vente av transport, f\u00f8rer dette tidvis til at ansatte opplever lang ventetid utover endt arbeidsdag. Det er nok ikke mulig \u00e5 fullt ut l\u00f8se denne utfordringen, men for kommunene er det viktig at helseforetakene er klar over problemstillingen. Mye kan trolig bli bedre gjennom god kommunikasjon mellom kommune, spesialisthelsetjeneste og pasient p\u00e5 lokalt niv\u00e5. Likeverdige tilbud Pasienter som har behov for tilrettelagt transport p\u00e5 grunn av helsemessige \u00e5rsaker, har rett til rekvisisjon til pasientreiser. Pasienter som ikke kan reise med offentlig transport, kan ogs\u00e5 ha rett p\u00e5 rekvirert reise. N\u00e5r man reiser med rekvisisjon er det det lokale helseforetaket som organiserer reisen, og velger det mest hensiktsmessige transportmiddelet. Disse pasientreisene blir ofte gjennomf\u00f8rt med drosje eller turvogn via avtaler mellom helseforetak og transportfirma. Helseforetakene har derimot ikke alltid avtaler om kj\u00f8ring hele d\u00f8gnet eller p\u00e5 alle dager, og noen geografiske omr\u00e5der mangler helt slike avtaler. N\u00e5r det ikke foreligger kj\u00f8reavtale, m\u00e5 pasientene ordne reisen selv, ogs\u00e5 ved reiser med rekvisisjon fra helseforetaket. 2 Det er ikke alle pasienter som har ressurser til \u00e5 organisere og betale for reisen selv, og s\u00f8ke refusjon fra helseforetaket i etterkant. Dette kan f\u00f8re til un\u00f8dvendig bruk av ambulanse, og i verste fall forsinket eller for d\u00e5rlig helsehjelp. Helseforetakene m\u00e5 s\u00f8rge for et mest mulig likeverdig tilbud til pasientene. Egenandel Dersom en pasient benytter seg av retten til valg av behandlingssted, og velger behandling utenfor egen helseregion, belastes vedkommende med en h\u00f8yere egenandel enn ved reiser innfor egen helseregion. Denne egenandelen inng\u00e5r ikke i egenandelstaket, noe som betyr at pasienter som benytter retten til valg av behandlingsvalg, alltid m\u00e5 betale h\u00f8y egenandel. Regelverket omkring pasientreiser st\u00e5r dermed i en viss kontrast til retten til valg av behandlingssted. Departementet p\u00e5peker at skillet mellom lav og h\u00f8y egenandel skaper utfordringer. Det kan blant annet v\u00e6re uklart om pasienten selv har brukt retten til \u00e5 velge behandlingssted utenfor egen helseregion, eller om det er fastlege eller spesialist som har henvist pasienten til et bestemt sykehus i en annen region. Departementet p\u00e5peker at det ville v\u00e6rt en forenkling \u00e5 fjerne den h\u00f8ye egenandelen ved bruk av retten til valg av behandlingssted, men foresl\u00e5r likevel at alle pasientreiser utenfor egen helseregion skal belastes med en h\u00f8y egenandel. Departementet understreker at med dette forslaget m\u00e5 det ogs\u00e5 sikres at b\u00e5de den som henviser og pasient f\u00e5r tydelig informasjon n\u00e5r valg av behandlingssted f\u00f8rer til h\u00f8y egenandel for pasientreisen. Det er ikke oppgitt kostnader ved \u00e5 fjerne den h\u00f8ye egenandelen, slik at alle reiser har lik egenandel, og det er derfor uklart hvorfor departementet foresl\u00e5r \u00e5 videref\u00f8re differensierte egenandelssatser. Det ville forenklet b\u00e5de regelverk og saksbehandling om det kun var ett niv\u00e5 for egenandel. At reiser utenfor egen helseregion belastes med en h\u00f8y egenandel, hever terskelen for pasienter til \u00e5 ta i bruk retten til valg av behandlingssted. Det kan v\u00e6re gode grunner til at pasienter \u00f8nsker behandling utenfor sin helseregion, for eksempel for \u00e5 fortsette en behandling som ble p\u00e5begynt i en annen helseregion. Forslaget fra departementet medf\u00f8rer \u00f8kte kostnader for pasienten, selv om den pasienten ikke selv har valgt behandling utenfor sin helseregion, men er blitt henvist dit av fastlege eller spesialist. Begrunnelse for framleggelse til bystyret: Byr\u00e5dets fullmakter \u00a7 6, vedtatt av bystyret 16. desember 2020 i sak 378/20: H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. Saken anses \u00e5 v\u00e6re prinsipiell og inneb\u00e6re politiske avveininger. Forretningsutvalget har i m\u00f8te 23. januar 2024 i sak 19/24 fattet f\u00f8lgende vedtak: Utvalg for helse og sosial innstiller til bystyret som avgir h\u00f8ringssvar til \u00abH\u00f8yring - Endringar i pasientreiseforskriften (forenkling og forbetring av reglane for pasientreiser)\u00bb p\u00e5 vegne av Bergen kommune. Byr\u00e5det innstiller til bystyret \u00e5 fatte f\u00f8lgende vedtak: Bergen kommune avgir h\u00f8ringsuttalelse til \u00abH\u00f8yring - Endringar i pasientreiseforskriften (forenkling og forbetring av reglane for pasientreiser)\u00bb slik den fremkommer av byr\u00e5dets forslag. Dato: 21. februar 2024 Christine B. Meyer Marte Joan Monstad Byr\u00e5dsleder Byr\u00e5d for eldre, helse og omsorg 3 Dokumentet er godkjent elektronisk. Vedlegg: H\u00f8ringsbrev - Endringer i pasientreiseforskriften (forenkling og forbedring av reglene for pasientreiser) H\u00f8ringsnotat - Endringer i pasientreiseforskriften (forenkling og forbedring av reglene for pasientreiser) 4 "
}