{
  "dokument_id": "21646a7e-c136-50ff-83e4-e4cc797b50d2",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 73 fra Mailiss Solheim-\u00c5kerblom (R) om prioritering av 11-erbane p\u00e5 Dokken- Utvalg for milj\u00f8 og b",
  "url": "https://bergen.kommune.no/politikere-utvalg/api/fil/bk360/10446339/Svar-pa-skriftlig-sporsmal-nr-73-fra-Mailiss-Solheim-Akerblom-R-om-prioritering-av-11-erbane-pa-Dokken-Utvalg-for-miljo-og-b",
  "tekst": " BBU \u2013 Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/63513-4 Saksbehandler: Malene Nesse Gr\u00f8nningen Fra Dato: 26. april 2024 Byr\u00e5d for byutvikling Svar p\u00e5 skriftlig sp\u00f8rsm\u00e5l nr. 73 fra Mailiss Solheim-\u00c5kerblom (R) om prioritering av 11-erbane p\u00e5 Dokken- Utvalg for milj\u00f8 og byutvikling. I arealstrategien for Dokken vedtok et enstemmig bystyre at \u00abDet blir arbeidd med \u00e5 finne areal til ein 11-arbane for fotball, og at det eventuelt blir prioritert framfor to 7-arbanar.\u00bb I forbindelse med det p\u00e5begynte planprogrammet for Dokken S\u00f8r, er det ikke tatt inn ny 11erbane for fotball. P\u00e5 informasjonsm\u00f8te i januar 2024 ble det orientert om at man ikke finner rom til baner p\u00e5 bakkeplan, og vil arbeide for \u00e5 bygge denne type idrettsanlegg p\u00e5 hustak. Da er det verken rom til 9-er eller 11-erbane, men planlegges for en 7-erbane. Anleggssituasjonen for fotball i Bergenhus bydel generelt - og indre by spesielt - er kritisk. Bergenhus bydel har f\u00e6rrest anleggspoeng pr. innbygger av alle bydeler. Samtidig har bydelen h\u00f8yest andel aktive av alle bydeler. I fotballen er anleggsdekningen rundt halvparten av gjennomsnittet for byen. For indre by er situasjonen enda vanskeligere. Barn og unge i sentrum har bare M\u00f8hlenpris idrettsplass og 7-erbanen p\u00e5 Nordnes som omr\u00e5der for fotballaktivitet. Brukerne av anleggene gir uttrykk for at kapasiteten er mer enn sprengt i dag, og det vil v\u00e6re sv\u00e6rt krevende \u00e5 gi tilbud til de mange som skal flytte inn i indre by i forbindelse med utbyggingene av b\u00e5de N\u00f8stet og Dokken. En god byplanlegging m\u00e5 ogs\u00e5 legge til rette for tilstrekkelig idrettsfasiliteter. For idrettslagene i omr\u00e5det og det viktige arbeidet disse gj\u00f8r rundt inkludering, forebygging og folkehelse, er det kritisk viktig at ikke 11-erbanen p\u00e5 Dokken skyves ut av planprogrammet til en plass i framtiden. Sp\u00f8rsm\u00e5l til byr\u00e5den: 1) Kan byr\u00e5den redegj\u00f8re for hvorfor det ikke er tatt inn ny 11-erbane i planprogrammet for Dokken S\u00f8r, som skal behandles ila. v\u00e5ren? 2) Vil byr\u00e5den vurdere \u00e5 foresl\u00e5 endringer i disse planene, slik at bystyrets vedtak og idrettslagenes behov, blir ivaretatt og ny 11-erbane likevel tas med i planprogrammet? Svar fra byr\u00e5den: P\u00e5 bakgrunn av vedtatt arealstrategi er 11\u2019er-bane for fotball ikke en del av arbeidet med omr\u00e5dereguleringsplan for Dokken s\u00f8r. Arealstrategien vedtatt av bystyret viser ballbanen i omr\u00e5det i nord og dette arealform\u00e5let vil dermed ikke l\u00f8ses som del av p\u00e5g\u00e5ende planarbeid, men vil m\u00e5tte l\u00f8ses i neste fase av utviklingen p\u00e5 Dokken. Christine Kahrs \u2013 Byr\u00e5d for byutvikling Dokumentet er godkjent elektronisk. "
}