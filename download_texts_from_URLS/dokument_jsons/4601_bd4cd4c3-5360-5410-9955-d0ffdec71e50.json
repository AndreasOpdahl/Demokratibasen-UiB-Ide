{
  "dokument_id": "bd4cd4c3-5360-5410-9955-d0ffdec71e50",
  "doc_type": "case_presentation",
  "kommune": 4601,
  "tittel": "Innbyggerforslag - Vi \u00f8nsker at det blir etablert en hundelufteg\u00e5rd i \u00c5sane bydel.",
  "url": "https://bergen.kommune.no/politikere-utvalg/api/fil/bk360/10187429/Framstilling-Innbyggerforslag-Vi-onsker-at-det-blir-etablert-en-hundeluftegard-i-Asane-bydel-",
  "tekst": " Forretningsutvalget Saksframstilling V\u00e5r referanse: 2024/32960-2 Saksbehandler: Bjarte K. Fr\u00f8nsdal Innbyggerforslag - Vi \u00f8nsker at det blir etablert en hundelufteg\u00e5rd i \u00c5sane bydel. Hva saken gjelder: Bystyrets kontor har mottatt et innbyggerforslag som er innsendt fra Kommunal- og moderniseringsdepartementets side minsak.no. Forslaget ble mottatt 20.2.24. Forslagsstiller er Magnhild B\u00f8e-Hansen. Innbyggerforslaget lyder slik: Vi \u00f8nsker at det blir etablert en hundelufteg\u00e5rd i \u00c5sane bydel. \u00c5sane bydel har dr\u00f8yt 40000 innbyggere. Vi \u00f8nsker oss en levende bydel for alle, som har god variasjon i tilbudet som finnes i gr\u00f8ntomr\u00e5dene v\u00e5re. Mange i bydel har hund og er opptatt av \u00e5 gi hunden god hundehelse. Det betyr omr\u00e5der der hundene kan l\u00f8pe fritt, sosialisere seg med andre hunder, og der mennesker med hund kan ha en m\u00f8teplass. Dette er ikke mulig i parker eller p\u00e5 fjellet av hensyn til andre dyr, mennesker og b\u00e5ndtvang. Et slikt omr\u00e5de b\u00f8r ha litt ulik vegetasjon p\u00e5 linje med hundeparkene i de andre bydelene. I \u00c5sane har vi kun en liten inngjerdet grusflekk i enden av Liavatnet som er kommunalt og gratis til fri bruk. \u00d8nske er \u00e5 ha et omr\u00e5de med gress og vegetasjon, belysning, en benk \u00e5 sitte p\u00e5 - og med en st\u00f8rrelse som gj\u00f8r at hundene kan f\u00e5 l\u00f8pt rundt. Det b\u00f8r v\u00e6re bossbann som blir regelmessig t\u00f8mt. Dette trenger ikke v\u00e6re veldig kostbart, og det skal v\u00e6re flere omr\u00e5der som kan brukes til dette sentralt i \u00c5sane Det \u00e5 legge til rette for godt dyrehold i bydelen er ogs\u00e5 en innvestering i god psykisk og fysisk helse hos innbyggerne. Forskning viser at det \u00e5 ha dyr og omg\u00e5s dyr er positivt b\u00e5de for den fysiske og psykiske helsen. Det kan derfor v\u00e6re en viktig brikke i \u00e5 motvirke ensomhet og psykisk uhelse for innbyggerne i bydelen. Samt at det muliggj\u00f8r at flere har mulighet til \u00e5 ha hund og gi hunden en bedre hverdag. Det er ikke alle som ut fra egen fysiske helse har mulighet til \u00e5 komme seg rundt i fjellet med mer. 1 Det er ogs\u00e5 god hundehelse. De m\u00f8ter andre artsfrender og p\u00e5 den m\u00e5ten l\u00e6rer de \u201chundespr\u00e5ket\u201d, blir mer harmoniske og har det g\u00f8y ved \u00e5 leke med andre likesinnede samt nyte alle den gode \u201caromaen\u201d fra andre hunder. En hundelufteg\u00e5rd vil videre v\u00e6re en sosialiseringsarena for hundeeiere. Det er ogs\u00e5 viktig for hunene \u00e5 kunne f\u00e5 utfolde seg fritt uten \u00e5 v\u00e6re lenket fast i sin eier. Ikke minst er det positivt for de som ikke har hund og er redde for dem, siden de holdes inne p\u00e5 et eget omr\u00e5de. Noe som gj\u00f8r det lettere \u00e5 beholde den utvidede b\u00e5ndtvangen som er i byen v\u00e5r. Vi h\u00e5per dette blir en realitet. Innbyggerforslaget med underskriftsliste og f\u00f8lgebrev f\u00f8lger som vedlegg. Formelle regler for innbyggerforslag Ordningen for innbyggerforslag er regulert av kommuneloven \u00a7 12-1. Etter \u00a7 12-1 i kommuneloven gjelder f\u00f8lgende: Innbyggerne i kommunen eller fylkeskommunen kan fremme forslag som gjelder kommunens eller fylkeskommunenes virksomhet. Kommunestyret eller fylkestinget plikter selv \u00e5 ta stilling til forslaget hvis minst to prosent av innbyggerne st\u00e5r bak det. Likevel er 300 underskrifter i kommunen eller 500 i fylket alltid tilstrekkelig. Kommunestyret eller fylkestinget skal selv ta stilling til om det aktuelle forslaget gjelder kommunens eller fylkeskommunens virksomhet. Kommunestyret eller fylkestinget skal selv ta stilling til forslaget senest seks m\u00e5neder etter at det er fremmet. Denne tidsfristen gjelder ikke hvis forslaget blir henvist til behandling i forbindelse med en p\u00e5g\u00e5ende plansak etter plan- og bygningsloven. Forslagsstillerne skal informeres om vedtak som treffes, og om tiltak som gjennomf\u00f8res som f\u00f8lge av forslaget. I samme valgperiode kan det ikke fremmes forslag med samme innhold som et tidligere innbyggerforslag. Det kan heller ikke fremmes innbyggerforslag med samme innhold som en sak som er behandlet av kommunestyret eller fylkestinget i l\u00f8pet av valgperioden. Kommunestyret eller fylkestinget skal selv ta stilling til om et forslag kan fremmes. \u00c5 fremme forslag etter \u00a7 12-1 er en rettighet for kommunens innbyggere. Bystyret er forpliktet til \u00e5 ta stilling til forslag som fremmes, s\u00e5 fremt lovens vilk\u00e5r for \u00f8vrig er oppfylt. Et forslag m\u00e5 gjelde\u201d kommunens virksomhet\u201d. Det fremg\u00e5r av veileder fra Kommunal- og regionaldepartementet at det her menes kommunens virksomhet i vid forstand, b\u00e5de lovp\u00e5lagte og frivillige oppgaver. Oppgaver som kommunen kan drive med, omfattes ogs\u00e5. Selv om vilk\u00e5rene for behandling av forslag ikke er oppfylt, st\u00e5r bystyret fritt til likevel \u00e5 ta saken opp til behandling. Forslagsretten gir innbyggerne anledning til \u00e5 kreve behandling i kommunens \u00f8verste politiske organ. De som st\u00e5r bak et innbyggerforslag, har ikke krav p\u00e5 noe bestemt utfall av saken. N\u00e5r bystyret f\u00f8rst har tatt stilling til forslaget, er det ingen ting i veien for at videre behandling og oppf\u00f8lging skjer i administrasjonen eller av andre folkevalgte organer. Bystyret m\u00e5 ta stilling til et forslag innen seks m\u00e5neder etter at det er blitt fremmet. Loven krever at kommunestyret eller fylkestinget m\u00e5 ha tatt \u201dstilling til\u201d forslaget innen denne fristen. Det kreves likevel ikke at bystyret har fattet endelig beslutning i saken. Det er tilstrekkelig at saken er behandlet i bystyret og at det er fastlagt et l\u00f8p for videre saksgang. 2 Vurdering av det aktuelle innbyggerforslaget Det er 300 personer, alle bosatt i Bergen kommune, som st\u00f8tter forslaget. Innbyggerforslaget har s\u00e5ledes tilstrekkelig antall underskrifter. Forslaget inng\u00e5r i kommunens virksomhet. Bystyredirekt\u00f8ren mener forslaget ligger innenfor \u00a7 12-1 i kommuneloven og foresl\u00e5r at forslaget tas opp til behandling. For at bystyret skal kunne overholde fristen om \u00e5 behandle et innbyggerforslag senest 6 m\u00e5neder etter at det er mottatt, m\u00e5 det behandles i bystyrets m\u00f8te 19. juni 2024. Forslag til vedtak: 1. Innbyggerforslag om hundelufteg\u00e5rd i \u00c5sane bydel, tas opp til realitetsbehandling. 2. Byr\u00e5det bes om \u00e5 saksbehandle forslaget og fremlegge sak for bystyret senest til m\u00f8te i bystyret 19. juni 2024. Utvalg for milj\u00f8 og byutvikling avgir innstilling til bystyret. Dato: 4. april 2024 Trine P. Gr\u00f8nbech - bystyredirekt\u00f8r Bjarte K. Fr\u00f8nsdal - juridisk r\u00e5dgiver Dokumentet er godkjent elektronisk. Vedlegg: Innbyggerforslag med underskriftsliste 3 "
}