{
  "dokument_id": "0b980f88-42f4-570c-8c2c-410a30bef47e",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 49 fra Johanna K\u00e4stel Sandal Fond (A) om fysiske skoleb\u00f8ker - Utvalg for barnehage og skole ",
  "url": "https://bergen.kommune.no/politikere-utvalg/api/fil/bk360/10979011/Svar-pa-skriftlig-sporsmal-nr-49-fra-Johanna-K-stel-Sandal-Fond-A-om-fysiske-skoleboker-Utvalg-for-barnehage-og-skole-",
  "tekst": " Seksjon for strategi, utvikling og utredning (SUU) Til Intern korrespondanse Bystyrets kontor V\u00e5r referanse: 2024/126699-3 Nadine Viktoria Lunde Saksbehandler: Fra Bratholmen Byr\u00e5d for barnehage og skole Dato: 2. september 2024 Svar p\u00e5 skriftlig sp\u00f8rsm\u00e5l nr. 49 fra Johanna K\u00e4stel Sandal Fond (A) om fysiske skoleb\u00f8ker - Utvalg for barnehage og skole Regjeringen har for 2024 s\u00f8rget for en nasjonal ekstrabevilgning p\u00e5 300 millioner kroner til innkj\u00f8p av fysiske skoleb\u00f8ker i grunnskolen. Dette utgj\u00f8r for Bergen kommune 14 369 898 kroner ekstra til l\u00e6reb\u00f8ker. Sp\u00f8rsm\u00e5l til byr\u00e5den: 1. Kan byr\u00e5det bekrefte at den kommunale satsingen p\u00e5 slike innkj\u00f8p minst opprettholdes fra tidligere \u00e5r til tross for denne bevilgningen, og at midlene fra regjeringen kommer p\u00e5 toppen av allerede planlagte innkj\u00f8p av fysiske skoleb\u00f8ker? I s\u00e5 fall \u2013 hva er det totale bel\u00f8pet som i 2024 er \u00f8remerket innkj\u00f8p av fysiske skoleb\u00f8ker i Bergen kommune? 2. Ser byr\u00e5det i lys av forskning og internasjonale unders\u00f8kelser behovet for en ekstra satsing lokalt p\u00e5 fysiske l\u00e6reb\u00f8ker? Svar fra byr\u00e5den: 1. Skolene i Bergen rammestyres, og gis ikke eget budsjett for innkj\u00f8p av l\u00e6remidler innenfor den kommunale tildelingsmodellen. Skolene f\u00e5r i stedet et totalbudsjett som skal dekke alle utgifter, b\u00e5de utgifter til l\u00f8nn og til innkj\u00f8p. Rektor prioriterer selv innenfor rammen av midlene de f\u00e5r tildelt. Rektor velger da selv hvor mye som brukes p\u00e5 innkj\u00f8p av fysiske skoleb\u00f8ker, versus digitale l\u00e6remidler og andre form\u00e5l i driften. Den kommunale tildelingen til skolene reduseres ikke som f\u00f8lge av at Bergen kommune f\u00e5r tildelt statlige midler til innkj\u00f8p av fysiske skoleb\u00f8ker. Skolene st\u00e5r imidlertid ovenfor en krevende \u00f8konomisk situasjon, og samlede innkj\u00f8p av b\u00f8ker vil naturligvis p\u00e5virkes av dette. Det er derfor ikke gitt at skolenes innkj\u00f8p av fysiske l\u00e6reb\u00f8ker vil \u00f8ke like mye som det statlige tilskuddet. Ut fra rektorenes egen detaljbudsjettering av kommunal tildeling ble det tidlig i \u00e5r avsatt 10 mill. kroner til l\u00e6reb\u00f8ker og 8. mill. kroner til lisenser for 2024. Dette er som sagt midler som rektor st\u00e5r fritt til \u00e5 omdisponere ved behov. I 2023 brukte skolene totalt 30. mill. kroner p\u00e5 l\u00e6remidler, b\u00e5de fysiske og digitale. Bel\u00f8pet inkluderer 5. mill. kroner i \u00f8remerkede statlige tilskudd til kj\u00f8p av l\u00e6remidler. Stortinget vedtok i statsbudsjettet for 2024 en \u00f8remerket tildeling til kj\u00f8p av fysiske l\u00e6remidler p\u00e5 300 mill. kroner. Dette utgj\u00f8r om lag 14,4 mill. kroner for Bergen. Tilskuddet er \u00f8remerket og kommer i tillegg til den kommunale tildelingen. Tildelingen er delt ut til skolene etter elevfaktor, og dette bel\u00f8pet er skolene pliktig til \u00e5 bruke p\u00e5 fysiske skoleb\u00f8ker. Skolene skal f\u00f8re innkj\u00f8p p\u00e5 eget prosjektnummer. 2. I byr\u00e5dsplattformen Klosterhagenerkl\u00e6ringen er byr\u00e5det positive til innkj\u00f8p av fysiske l\u00e6reb\u00f8ker. Samtidig avhenger en lokal satsning p\u00e5 fysiske l\u00e6reb\u00f8ker av statlige tilskudd og kommunens \u00f8konomi. I den \u00f8konomiske situasjonen kommunen n\u00e5 st\u00e5r i m\u00e5 de lovp\u00e5lagte oppgavene prioriteres, og det er derfor lite sannsynlig at kommunen har handlingsrom til \u00e5 satse p\u00e5 fysiske l\u00e6reb\u00f8ker i den n\u00e6rmeste perioden. Byr\u00e5det er ogs\u00e5 opptatt av \u00e5 ivareta skolenes autonomi slik at de kan gj\u00f8re grundige vurderinger og ta gode valg for sin skole. Skolene tildeles som nevnt et rammebudsjett og er gitt fullmakt til \u00e5 disponere dette slik de vurderer mest tjenlig for \u00e5 oppfylle det oppl\u00e6ringsoppdraget de har. Skolen gj\u00f8r faglige vurderinger om elevenes l\u00e6ringsressurser, oppf\u00f8lging og tilrettelegging. Noen ganger er det hensiktsmessig med klassesett av l\u00e6reb\u00f8ker, andre ganger prioriteres digitale l\u00f8sninger. Det er vanlig med en kombinasjon av disse. I tillegg vil det i noen tilfeller skaffes individuelle l\u00e6remidler til elever med spesifikke behov. Skolene gj\u00f8r sine faglige vurderinger ut fra tildelte rammer. Disse rammene er begrenset, og skolene gj\u00f8r sine prioriteringer ut fra hva de mener gir mest utbytte i forhold til bruk av midler. Daniel C. E. H\u00e4gglund - Byr\u00e5d for barnehage og skole Dokumentet er godkjent elektronisk. "
}