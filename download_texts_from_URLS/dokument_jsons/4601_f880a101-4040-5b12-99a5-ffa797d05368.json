{
  "dokument_id": "f880a101-4040-5b12-99a5-ffa797d05368",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Johanna K. S. Fond (A) og Eduardo Andersen (A) om senere skolestart p\u00e5 ungdomsskolen",
  "url": "https://bergen.kommune.no/politikere-utvalg/api/fil/bk360/11125104/Svar-pa-representantforslag-fra-Johanna-K-S-Fond-A-og-Eduardo-Andersen-A-om-senere-skolestart-pa-ungdomsskolen",
  "tekst": " Seksjon for strategi, utvikling og utredning (SUU) Til Intern korrespondanse Bystyrets kontor V\u00e5r referanse: 2024/100403-7 Nadine Viktoria Lunde Saksbehandler: Fra Bratholmen Byr\u00e5d for barnehage og skole Dato: 19. november 2024 Svar p\u00e5 representantforslag fra Johanna K. S. Fond (A) og Eduardo Andersen (A) om senere skolestart p\u00e5 ungdomsskolen Forretningsutvalget har i m\u00f8te 25.06.2024 i sak 242/24 fattet f\u00f8lgende vedtak: 1. Representantforslag fra Johanna K. S. Fond (A) og Eduardo Andersen (A) om senere skolestart p\u00e5 ungdomsskolen, oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 17.12.24. 3. Utvalg for barnehage, skole og idrett avgir innstilling i saken. Representantene Johanna K. S. Fond og Eduardo Andersen har fremmet f\u00f8lgende representantforslag: En studie gjort ved Nasjonal kompetansesenter for s\u00f8vnsykdommer i Helse Bergen viser at 85 prosent av 16-\u00e5ringer sover for lite. Samtidig er norske elever mindre motiverte, de kjeder seg mer og scorer n\u00e5 lavere p\u00e5 kartleggingspr\u00f8ver som PISA. Kanskje mer alvorlig, andelen unge som blir diagnostisert med en psykisk lidelse er \u00f8kende. N\u00e5r vi vet at d\u00e5rlig s\u00f8vn er en risikofaktor for \u00e5 utvikle psykisk sykdom, er det grunn til \u00e5 ta ungdommers s\u00f8vnutfordringer p\u00e5 alvor. I Bod\u00f8 har flere ungdomsskoler innf\u00f8rt senere skolestart. Skoler i Bod\u00f8 melder om at ordningen fungerer veldig bra. Elevene kommer opplagt og de er mer fokuserte. Ungdommer er biologisk innstilte til \u00e5 v\u00e6re B-mennesker og kan ha problemer med \u00e5 sovne tidlig nok. Opplagte elever har bedre muligheter til \u00e5 lykkes p\u00e5 skolen. Analyser viser at senere skolestart har positive innvirkninger p\u00e5 ungdommers utvikling, s\u00f8vnmengde og sinnsstemning. Det er ogs\u00e5 flere s\u00f8vnforskere som stiller seg positive til senere skolestart p\u00e5 morgenen. Forslag til vedtak: Bergen kommune gjennomf\u00f8rer et pr\u00f8veprosjekt med skolestart senere p\u00e5 morgenen for ungdomsskoleelever. Byr\u00e5dets vurdering av representantforslaget: Byr\u00e5det er enig i at ungdommers s\u00f8vnutfordringer kan p\u00e5virke elevenes fokus, trivsel og helse. Kunnskap om ungdommers s\u00f8vnvaner og s\u00f8vnutfordringer Som representanten viser til har Nasjonalt senter for s\u00f8vnmedisin (SOVno), Helse Bergen, gjort en studie ang\u00e5ende s\u00f8vn hos ungdom. De peker p\u00e5 at ungdom har st\u00f8rre behov for s\u00f8vn enn det voksne mennesker har. Det oppst\u00e5r store endringer i den biologiske reguleringen av s\u00f8vn i pubertets\u00e5rene som f\u00f8rer til at ungdom f\u00f8ler seg mer v\u00e5ken og opplagt om kvelden, samtidig som de er tr\u00f8tte og sliter med \u00e5 komme seg opp om morgenen. Samtidig er ungdommers s\u00f8vnproblemer sammensatte. Nasjonalt senter for s\u00f8vnmedisin peker p\u00e5 at en del ungdommer kommer inn i en vond s\u00f8vn-sirkel, med vaner og atferd som p\u00e5virker s\u00f8vnen. Eksempler er \u00e5 sove middag p\u00e5 ettermiddagen, st\u00e5 opp sent i helgene, drikke kaffe og/eller energidrikker, samt bruk av dataspill eller sosiale medier p\u00e5 kveldstid. De peker p\u00e5 at det er viktig \u00e5 bryte denne sirkelen ved \u00e5 s\u00f8rge for gode d\u00f8gnrytmer og sovevaner. Ungdata pluss unders\u00f8kelsen i Vestfold og Telemark finner at en av tre barn (5.- 7.-trinn) sier de bruker mobilen n\u00e5r de egentlig burde sove. Funn fra en studie blant 16-19- \u00e5ringer i Hordaland fylke viste at bruk av skjerm f\u00f8r leggetid \u00f8ker risikoen for kortere s\u00f8vnlengde. En studie med 15-16-\u00e5ringer i tidligere Oppland fylke fant en tydelig sammenheng mellom inntak av koffeinholdige energidrikker, og innsovningsvansker og redusert s\u00f8vnlengde. Nasjonalt senter for s\u00f8vnmedisin estimerer at de fleste ungdommer trenger 8-10 timer s\u00f8vn per natt. Imidlertid finner de at 85% av norske 16-\u00e5ringer sover mindre enn 8 timer p\u00e5 ukedager, og halvparten av 16-\u00e5ringene sover mindre enn 7 timer p\u00e5 ukedager. I f\u00f8lge Ungdata-unders\u00f8kelsen med resultater for Bergen kommune har 56 prosent av elevene p\u00e5 ungdomstrinnet sovet 7 timer eller mindre. 30 prosent av ungdommene oppgir at de har hatt problemer med \u00e5 sovne den siste uken, og 30 prosent oppgir at de har v\u00e6rt s\u00e5 s\u00f8vnige/tr\u00f8tte at det har g\u00e5tt ut over skole eller fritid. Dette gjelder i st\u00f8rre grad for jenter enn gutter. Kunnskap om senere skolestart p\u00e5 morgenen Stoltenbergutvalget, som var oppnevnt for \u00e5 samle kunnskap om hvorfor kj\u00f8nnsforskjeller i skolen oppst\u00e5r, s\u00e5 ogs\u00e5 p\u00e5 forskning om senere oppstartstidspunkt p\u00e5 morgenen. Flertallet av studiene de unders\u00f8kte viste en positiv effekt p\u00e5 akademiske resultater av senere skolestart p\u00e5 morgenen1, mens noen av studiene fant ingen eller lite effekt. Likevel fant de at senere skolestart p\u00e5 morgenen i liten grad vil gagne gutter, og dermed vil det ikke v\u00e6re et tiltak som utjevner kj\u00f8nnsforskjellene. Denne forskningen var i hovedsak fra USA. En studie med 4000 norske videreg\u00e5ende elever i aldersgruppen 16-17 \u00e5r fant at elevene med senere skolestart p\u00e5 morgenen sov lenger i ukedagene og hadde kortere sosial jetlag enn de med tidligere skolestart. En annen studie2 med 100 norske elever p\u00e5 10. trinn unders\u00f8kte hvordan senere skolestart p\u00e5 mandager i to m\u00e5neder p\u00e5virket elevene p\u00e5 en skole. Resultatene ble sammenlignet med elever p\u00e5 en annen skole som startet halv ni hver dag. Forskerne fant at senere skolestart p\u00e5 mandagene gjorde at elevene sov mer og ble mer oppmerksomme de f\u00f8rste timene. Samtidig kunne forskerne ikke si sikkert om fordelene varte hele uken. Det er fremdeles lite forskning om korttids- og langtidseffekten av senere skolestart p\u00e5 morgenen i Norge, og hvor sen skolestart det eventuelt b\u00f8r v\u00e6re. Imidlertid p\u00e5g\u00e5r det n\u00e5 to forskningsprosjekter for senere skolestart p\u00e5 morgenen i Norge. I Oslo har det i h\u00f8st startet opp et pr\u00f8veprosjekt i samarbeid med Oslo kommune hvor en skole skal utsette skolestart en time alle dager og en annen skole skal utsette skolestart en time to ganger i uken. Det andre prosjektet er blant videreg\u00e5ende elever i Bergen (oppstart 2023), hvor skolestart er 1 Stoltenbergutvalget s\u00e5 i tillegg p\u00e5 alder ved skolestart og fleksibel skolestart. 2 Vedaa, \u00d8., West Saxvig, I., Wilhelmsen-Langeland, A., Bjorvatn, B., & Pallesen, S. (2011). utsatt med to timer p\u00e5 mandagene og en time p\u00e5 tirsdagene. I Bod\u00f8 har flere ungdomsskoler hatt en ordning med senere skolestart p\u00e5 morgenen i flere \u00e5r. Rektor p\u00e5 Hunstad ungdomsskole rapporterer at ordningen fungerer bra. Praktiske og samfunnsmessige utfordringer Til tross for at forskning viser positive effekter av senere skolestart p\u00e5 morgenen, kan det v\u00e6re flere praktiske og samfunnsmessige utfordringer dersom en skulle innf\u00f8rt ordningen: - Ordningen kan skape utfordringer for transport, dersom det kreves omorganisering av busstider. Busstidene blir gjennomg\u00e5tt av Skyss en gang i halv\u00e5ret3, og endringer m\u00e5 dermed endres i god tid i forveien. Samtidig f\u00e5r de fleste elever i Bergen kommune skoleskyss gjennom det ordin\u00e6re rutetilbudet til Skyss. - Ordningen kan f\u00f8re til tidskonflikter mellom skolearbeid og fritidsaktiviteter/deltidsarbeid, og at ungdommene f\u00e5r mindre tid til lekser. - Skolen skal forberede ungdommene p\u00e5 fremtidig studie- eller arbeidsliv. Dersom man innf\u00f8rer senere skolestart p\u00e5 morgenen kan dette utfordre etablerte vaner og strukturer i samfunnet. - Senere skolestart p\u00e5 morgenen kan forskyve d\u00f8gnrytmen til ungdommene, alts\u00e5 at de ender opp med \u00e5 legge seg senere. Endring av skolestart l\u00f8ser ikke n\u00f8dvendigvis elevers utfordringer knyttet til d\u00f8gnrytme, skjermbruk eller kaffe/energidrikk. - Ordningen med senere skolestart p\u00e5 morgenen kan f\u00f8re til at \u00e5pningstiden p\u00e5 skolen forskyves4. Dette kan f\u00f8re til praktiske utfordringer med tanke p\u00e5 \u00e5 administrere lange nok \u00f8kter for personalet. - Det f\u00e5r ogs\u00e5 konsekvenser for l\u00e6rernes, konsulentenes og eventuelt avdelingsledernes arbeidsavtaler, som m\u00e5 reforhandles i god tid f\u00f8r dersom arbeidstiden er n\u00f8dt til \u00e5 endres. - Ved forskyving av skolen sin \u00e5pningstid kan det i noen tilfeller oppst\u00e5 utfordringer for de ansatte med \u00e5 hente sine barn i barnehage eller SFO innenfor \u00e5pningstiden. Dette vil s\u00e6rlig v\u00e6re en utfordring dersom skolestart p\u00e5 morgenen blir utsatt alle dager i uken. \u00d8konomiske konsekvenser Dersom det gj\u00f8res endringer av \u00e5pningstiden til hele skolen, forventes det ikke \u00e5 ha \u00f8konomiske konsekvenser. Derimot, i tilfeller hvor deler av elevene f\u00e5r senere skolestart p\u00e5 morgenen mens de andre elevene har \u00abordin\u00e6r\u00bb skolestart kan ordningen f\u00f8re til \u00f8konomiske konsekvenser. Ulike start- og sluttider for elevene kan f\u00f8re til at det blir vanskelig \u00e5 f\u00e5 l\u00e6reres \u00e5rsverk til \u00e5 g\u00e5 opp innenfor den tidsrammen som arbeidsavtalen angir. Ungdomsskolel\u00e6rere arbeider p\u00e5 tvers av klasser etter hvilke fag de har kompetanse i. Dersom elever skal ha undervisning over flere timer, kan dette f\u00f8re til at l\u00e6rere f\u00e5r rett til overtidstillegg for \u00e5 f\u00e5 ukeoppsettet til \u00e5 g\u00e5 opp. Som nevnt tidligere f\u00e5r de fleste elever i Bergen kommune skoleskyss gjennom det ordin\u00e6re rutetilbudet til Skyss. Dermed vil det ikke p\u00e5l\u00f8pe kostnader ved senere skolestart p\u00e5 morgenen. Imidlertid, hvis det m\u00e5 settes inn s\u00e6rskilt transport for elevene kan det p\u00e5l\u00f8pe kostnader. I et eventuelt pr\u00f8veprosjekt b\u00f8r en velge skoler som har god kollektivdekning. For \u00e5 kunne identifisere effektene av pr\u00f8veprosjektet er det nyttig med f\u00f8lgeforskning eller andre former for evaluering. Gjennomf\u00f8ringen av et pr\u00f8veprosjekt med en evaluering/f\u00f8lgeforskning omfatter: - Vurdere hvilke skoler som er relevante for \u00e5 delta i pr\u00f8veprosjektet - Vurdere, dersom mulig, hvilke skoler som skal v\u00e6re i kontrollgruppen - Rekruttere skoler - Informere foreldre og ansatte om pr\u00f8veprosjektet 3 For eksempel planlegger Skyss h\u00f8strutene allerede i mars. 4 Skolen selv bestemmer start og slutt p\u00e5 skoledagen, men den skal organiseres mellom klokken 08:00 og 17:00 og timetallet til elevene m\u00e5 ivaretas. - Planlegge organisering av skolehverdagen - Planlegge ansattes arbeidstid - Planlegge busstilbud - Avklare hvilken informasjon som skal innhentes om elevene (f.eks. sp\u00f8rreunders\u00f8kelse, data om karakterer og frav\u00e6r, osv.) - Vurderinger knyttet til personvern - Innhente samtykke fra foreldrene - Bearbeide og formidle resultatene Et pilotprosjekt om senere skolestart p\u00e5 morgenen kan v\u00e6re utfordrende \u00e5 gjennomf\u00f8re, da en trenger kontrollerte eksperimenter. For \u00e5 m\u00e5le effekten trenger en ogs\u00e5 informasjon om elevene, som m\u00e5 hentes inn enten ved sp\u00f8rreskjema eller ved \u00e5 f\u00e5 tilgang til data om elevene. Dette krever n\u00f8ye vurderinger av personvern og innhenting av samtykke fra foreldre. For \u00e5 f\u00e5 en h\u00f8y kvalitet p\u00e5 evalueringen/f\u00f8lgeforskningen kreves det at det innhentes kompetanse utenfor Bergen kommune. Dette kan f\u00f8re til \u00f8konomiske konsekvenser, som krever at det avsettes midler. Det er viktig med et samarbeid med kommunen, og det m\u00e5 derfor ogs\u00e5 avsettes ressurser fra byr\u00e5dsavdelingen til prosjektet. Et pr\u00f8veprosjekt kan ikke gjennomf\u00f8res uten at byr\u00e5dsavdelingen tildeles ekstra midler p\u00e5 budsjettrammen. Oppsummering Forskningen viser at senere skolestart p\u00e5 morgenen kan ha positive effekter p\u00e5 akademiske resultater, men det er ogs\u00e5 noe forskning som viser ingen eller liten effekt eller at effekten er ulik mellom kj\u00f8nnene. Det finnes ogs\u00e5 lite norsk forskning som ser p\u00e5 senere skolestart p\u00e5 morgenen. Det p\u00e5g\u00e5r flere fors\u00f8k i Norge som det vil v\u00e6re interessant \u00e5 f\u00f8lge fremover og l\u00e6re av. Det er utfordringer ved \u00e5 innf\u00f8re senere skolestart p\u00e5 morgenen, da dette kan p\u00e5virke b\u00e5de elever, foreldre, l\u00e6rere og samfunnet ellers. Blant annet kan senere skolestart p\u00e5 morgenen f\u00f8re til senere skoleslutt som p\u00e5virker elevenes muligheter til \u00e5 delta i fritidsaktiviteter og deltidsarbeid. Senere skoleslutt skaper ogs\u00e5 en utfordring for ansatte i skolen som har yngre barn n\u00e5r det gjelder henting i barnehage eller SFO. I tillegg kan det f\u00e5 konsekvenser for kollektivtransporten. Dette er momenter et eventuelt pr\u00f8veprosjekt m\u00e5 ta hensyn til. Det vil kreve ressurser \u00e5 gjennomf\u00f8re et pr\u00f8veprosjekt med en evaluering/f\u00f8lgeforskning, b\u00e5de dersom kommunen utf\u00f8rer prosjektet selv eller dersom eksterne gjennomf\u00f8rer prosjektet i samarbeid med kommunen. Byr\u00e5dets konklusjon Byr\u00e5det er enig i at ungdommers s\u00f8vnutfordringer kan p\u00e5virke elevenes fokus, trivsel og helse, og mener det er viktig \u00e5 v\u00e6re \u00e5pen for pr\u00f8veprosjekter og f\u00f8lge fors\u00f8kene og forskningen som n\u00e5 gj\u00f8res innenfor dette feltet. Det er imidlertid usikkert om senere skolestart p\u00e5 morgenen er den riktige l\u00f8sningen, da \u00e5rsakene til s\u00f8vnutfordringer kan v\u00e6re sammensatte. Det er fremdeles lite norsk forskning p\u00e5 effekten av senere skolestart p\u00e5 morgenen for ungdomsskoleelever. Byr\u00e5det er \u00e5pne for at skolene som \u00f8nsker det kan delta i fors\u00f8k om senere skolestart p\u00e5 dagen dersom det vurderes som gunstig for elevenes l\u00e6ringsutbytte. Byr\u00e5det har tillit til at skolene selv har kompetanse til \u00e5 vurdere hva som er mest gunstig for elevens l\u00e6ringsutbytte og skolene st\u00e5r fritt til \u00e5 velge hvordan de \u00f8nsker \u00e5 organisere skoledagen. Dersom det skal opprettes et pr\u00f8veprosjekt med skolestart senere p\u00e5 morgenen for ungdomsskoleelever, mener byr\u00e5det det vil v\u00e6re positivt. Dersom det gj\u00f8res er det \u00f8nskelig at det gjennomf\u00f8res en grundig evaluering av pr\u00f8veprosjektet og dette vil kreve \u00f8kte \u00f8konomiske midler. Byr\u00e5det er likevel \u00e5pne for samarbeid med forskningsmilj\u00f8er som H\u00f8gskolen p\u00e5 Vestlandet eller Universitetet i Bergen, og vil ta initiativ til dialog dersom de er interessert i \u00e5 gjennomf\u00f8re et forskningsprosjekt om senere skolestart. Christine B. Meyer - Byr\u00e5dsleder Daniel C. E. H\u00e4gglund - Byr\u00e5d for barnehage og skole Dokumentet er godkjent elektronisk. "
}