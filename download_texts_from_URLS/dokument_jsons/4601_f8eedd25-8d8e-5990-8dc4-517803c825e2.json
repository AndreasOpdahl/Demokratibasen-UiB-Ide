{
  "dokument_id": "f8eedd25-8d8e-5990-8dc4-517803c825e2",
  "doc_type": "case_presentation",
  "kommune": 4601,
  "tittel": "Satsing p\u00e5 kj\u00f8kken og m\u00e5ltidsglede i eldreomsorgen ",
  "url": "https://bergen.kommune.no/politikere-utvalg/api/fil/bk360/10944814/Framstilling-Satsing-pa-kjokken-og-maltidsglede-i-eldreomsorgen-",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2024/124318-1 Satsing p\u00e5 kj\u00f8kken og m\u00e5ltidsglede i eldreomsorgen Hva saken gjelder: Bergen kommune har ansvar for \u00e5 sikre god og trygg hverdagsmat for en stor andel av byens eldre som bor p\u00e5 sykehjem, behandlingssentre, aktivitetssentre og omsorgsboliger. Kommunen skal sikre et fullverdig kosthold og mattilbud etter nasjonale f\u00f8ringer, og redusere feil- og underern\u00e6ring. I tillegg er m\u00e5ltidet en viktig arena for gode opplevelser og sosialt fellesskap. Denne saken belyser ulike muligheter for \u00e5 \u00f8ke produksjonen av ferskprodusert mat i eksisterende og nye sykehjem. I tillegg til \u00e5 levere mat til beboere p\u00e5 huset har byr\u00e5det \u00f8nsket \u00e5 utforske mulighetene for at institusjoner i st\u00f8rre grad kan tilby m\u00e5ltider til hjemmeboende eldre, innbyggere i lokalmilj\u00f8et og/eller andre sykehjem og enheter i n\u00e6rheten. Byr\u00e5det \u00f8nsker ogs\u00e5 at eldre f\u00e5r anledning til \u00e5 nyte vin/alkohol p\u00e5 sykehjemmene. I henhold til byr\u00e5dets politiske plattform, Klosterhagenerkl\u00e6ringen 2023-2027 (side 14), vil byr\u00e5det satse p\u00e5 flere lokale produksjonskj\u00f8kken p\u00e5 eksisterende og nye sykehjem, samt styrke ern\u00e6ringsoppf\u00f8lgingen i aldersinstitusjoner og hjemmetjenester. Byr\u00e5det \u00f8nsker en satsing p\u00e5 flere lokale produksjonskj\u00f8kken p\u00e5 eksisterende og nye sykehjem, og vil se p\u00e5 ulike modeller for hvordan disse kan driftes og om mulig tilby m\u00e5ltider til andre innbyggere i lokalmilj\u00f8et, hjemmeboende eldre og til andre sykehjem. I dag leveres det middager p\u00e5 tre ulike m\u00e5ter: - Tre kommunale sykehjem har eget lokalt institusjonskj\u00f8kken (Fyllingsdalen, Kolstihagen og Lyngb\u00f8tunet). I disse institusjonene serveres det i hovedsak mat som er tilberedt etter kok-server-metoden, som betyr varm, ferskprodusert mat. - Tre sykehjem f\u00e5r levert middager fra Helse Bergen HF sin avdeling for matforsyning gjennom en samarbeidsavtale (offentlig-offentlig samarbeid). Denne er tilberedt etter sous vide og kok-kj\u00f8l-metoden, som inneb\u00e6rer at maten raskt kj\u00f8les ned etter tilberedning og oppbevares kaldt inntil den sendes ut til andre institusjoner, som s\u00e5 varmer den opp p\u00e5 postkj\u00f8kken p\u00e5 avdelingene. - De resterende sykehjemmene, og andre enheter1, samt et antall hjemmeboende f\u00e5r levert middager fra Matvarehuset AS, ogs\u00e5 der sous vide og kok-kj\u00f8l- produksjon. Den gjeldende avtalen med Matvarehuset AS om middagslevering til institusjoner utl\u00f8per tidligst 31. mai 2026 og senest til 31.mai 2028. Konkurransen ble sist gjennomf\u00f8rt i 2021/2022 og omfatter ca. 80 % av behovet for middager innen helse og omsorg. Samarbeidsavtalen med Helse Bergen HF (Helseforetakets avdeling for matforsyning) 1 Aktivitetssenter, omsorg-pluss og omsorgsboliger 1 utl\u00f8per ogs\u00e5 tidligst 31. mai 2026, og senest 31.mai 2028. I tillegg til levering av middag til tre kommunale sykehjem, inneb\u00e6rer denne avtalen en beredskap, samt et ern\u00e6ringsfaglig samarbeid. Det er muligheter for \u00e5 videref\u00f8re denne avtalen. Avtale om middagslevering til hjemmeboende med Matvarehuset AS utl\u00f8per 28. august 2026. Det dr\u00f8ftes ulike alternativer i saken for en fremtidig kj\u00f8kkenl\u00f8sning med flere lokale produksjonskj\u00f8kken. \u00c5 s\u00f8rge for at flere beboere i sykehjem f\u00e5r mat fra lokale produksjonskj\u00f8kken er en stegvis prosess, der en m\u00e5 kombinere flere ulike l\u00f8sninger. Oppbygging og st\u00f8rre utnyttelse av lokale kj\u00f8kken, m\u00e5 ogs\u00e5 skje i samsvar med gjeldende middagsavtaler med leverand\u00f8rer. God infrastruktur med muligheter for \u00e5 levere til omkringliggende sykehjem, andre enheter, samt hjemmeboende, m\u00e5 vurderes for de ulike alternativene. Enkelte alternativ krever ogs\u00e5 tilleggsutredninger. Dermed forutsetter alternativene at en videref\u00f8rer dagens kj\u00f8pel\u00f8sning av middager til institusjoner (anbud levering av middag til alle enheter uten egenproduksjon, samt forhandle med Helse-Bergen HF om forlengelse/ny samarbeidsavtale om middager og ern\u00e6ringssamarbeid), inntil beslutning og vedtatt alternativ er i drift og kan levere middager. Byr\u00e5det vil ogs\u00e5 gjennomf\u00f8re en ny konkurranse p\u00e5 middagslevering til hjemmeboende med m\u00e5l om \u00e5 \u00f8ke valgfriheten for innbyggerne. Alternativer som kan kombineres: A Etablere institusjonskj\u00f8kken p\u00e5 nye kommunale sykehjem B Etablere institusjonskj\u00f8kken ved eksisterende sykehjem C Anskaffelse fra privat marked inkludert privat ideelle sykehjemskj\u00f8kken En gjennomgang av de ulike alternativene beskrives i saksutredningen. Eksisterende utredninger: \u2022 Etat for utbygging (EFU) \u2013 Institusjonskj\u00f8kken i nye sykehjem (2020) Etat for utbygging utredet i 2020 arealbehov og kostnader tilknyttet etablering av institusjonskj\u00f8kken p\u00e5 nye sykehjem, under forutsetning av kun produksjon til egne beboere. \u2022 Etat for utbygging \u2013 Vurdering av kj\u00f8kken ved eksisterende sykehjem (2021) EFU har i 2021 utredet beslutningsunderlaget for reetablering av institusjonskj\u00f8kken ved eksisterende sykehjem, hvor forutsetningene var kun egenproduksjon av middager. Utredningen viser at bygging av institusjonskj\u00f8kken er mulig ved enkelte sykehjem, og har kategorisert sykehjemmene i forskjellige kategorier basert p\u00e5 muligheten for etablering av kj\u00f8kken. Utredningen inneholder en enkel kalkyle for de sykehjemmene hvor bygging/reetablering av kj\u00f8kken kan la seg gjennomf\u00f8re. \u00d8konomiske konsekvenser: Estimater for kostnader ved ulike kj\u00f8kkenl\u00f8sninger er synliggjort, s\u00e5 langt det foreligger, slik at bystyret kan vurdere de ulike alternativene opp mot hverandre. Investeringskostnader Vedtatt investeringsbudsjett i H\u00d8P 2025 \u2013 2028 / Budsjett 2025 har avsatt 10 mill. til \u00e5 gjennomf\u00f8re tiltak i tr\u00e5d med denne saken. Tilsvarende er det satt av 30 mill. i 2026. Budsjettmidlene ligger under navnet \u00abTiltak for \u00f8kt matglede i eldreomsorgen\u00bb, tjenesteomr\u00e5de 03A. Behov utover dette m\u00e5 prioriteres inn ved rullering av handlings- og \u00f8konomiplanen. Estimerte kostnader for hver av de ulike alternativene er som f\u00f8lger: 2 \u2022 Alternativ A: Kostnaden til kj\u00f8kken i nye sykehjem innarbeides i det enkelte prosjekt. Nye sykehjemsprosjekter planlegges med kj\u00f8kken, s\u00e5 langt tomteforhold tillater det. Lokalt produksjonskj\u00f8kken \u00f8ker arealbehovet med minst 250 m2 i et sykehjem med 120 plasser. Husbanken gir \u00f8kt investeringstilskudd til sykehjem som f\u00e5r eget kj\u00f8kken. Det \u00f8kte tilskuddet utgj\u00f8r 113 000 pr ny sykehjemsplass, dvs. 13,5 mill. ekstra tilskudd for et sykehjem med 120 plasser. Tilskuddet vil ikke dekke hele investeringskostnaden. Kostnader utover tilskuddet m\u00e5 utredes i hvert enkelt prosjekt. \u2022 Alternativ B: Investeringskostnadene er estimert til 20-30 millioner per sykehjem, hvor dette er unders\u00f8kt (ref. Ulset og Gulst\u00f8lstunet). Kostnadsbildet ble justert i 2024, basert p\u00e5 utredningen. Kalkylen m\u00e5 konkretiseres gjennom en forprosjekteringsfase. \u2022 Alternativ C og en anskaffelse i markedet fra private akt\u00f8rer og privat ideelle- produksjonskj\u00f8kken gjennom offentlig anskaffelse, gir ingen kommunale investeringskostnader. Driftskostnadene Erfaringen fra de tre sykehjemmene som har eksisterende lokalt produksjonskj\u00f8kken, viser en merkostnad sammenlignet med kostnadene ved \u00e5 kj\u00f8pe middag fra leverand\u00f8ren Matvarehuset. Merkostnaden utgj\u00f8r ca. 2,5 mill. pr \u00e5r for et sykehjem med 90 plasser. I tillegg vil det p\u00e5l\u00f8pe kapitalkostnader som f\u00f8lge av investeringskostnader. Dagens lokale produksjonskj\u00f8kken produserer hver ca. 120 \u2013 200 porsjoner daglig. Det forventes at produksjonen vil bli mer rasjonell og at volumet per kj\u00f8kken kan \u00f8ke med nye kj\u00f8kken. Ut fra dette m\u00e5 en kunne anta at merkostnadene vil bli lavere enn med dagens lokale produksjonskj\u00f8kken. Middager som er produsert etter kok-server metoden krever ikke sluttilberedning, slik kok- kj\u00f8l mat krever. Dette vil frigi tid for sykehjemspersonellet til andre oppgaver. Det er likevel klart at en slik kvalitetsheving av maten vil ha en kostnad, og byr\u00e5det er innstilt p\u00e5 \u00e5 vurdere slik prioritering i de kommende handlings- og \u00f8konomiplanene. Uavhengig av kj\u00f8kkenl\u00f8sning styrker byr\u00e5det sykehjemmene med ern\u00e6ringsfaglig kompetanse, og anbefaler \u00e5 se p\u00e5 hvordan drift og oppf\u00f8lging av matproduksjon organiseres for \u00e5 sikre best mulig kvalitet og effektiv drift, videre beskrevet i saksfremstillingen. Byr\u00e5dets vurdering og anbefaling/konklusjon: Det er viktig for byr\u00e5det at eldre skal f\u00e5 oppleve god og n\u00e6ringsrik mat i hyggelige m\u00e5ltidsfellesskap, og at eldre som \u00f8nsker det f\u00e5r nyte alkohol p\u00e5 sykehjemmene. Maten skal tilpasses den enkeltes behov og eldre m\u00e5 i st\u00f8rre grad f\u00e5 medvirke i valg av b\u00e5de meny og serveringstidspunkt. Egne produksjonskj\u00f8kken p\u00e5 sykehjemmene \u00f8ker mulighetene for slik tilrettelegging og fleksibilitet. Byr\u00e5det vil sette i gang prosess med overgang til flere lokale produksjonskj\u00f8kken i eldreomsorgen i Bergen kommune. Byr\u00e5det vil ogs\u00e5 pilotere en modell for \u00e5pen kaf\u00e9/kantine tilknyttet Kolstihagen eller Lyngb\u00f8tunet, som kan tilby m\u00e5ltider til hjemmeboende eldre og andre innbyggere i lokalmilj\u00f8et. For byr\u00e5det er det ogs\u00e5 en h\u00f8yt prioritert oppgave \u00e5 sikre at kommunen har n\u00f8dvendig kompetanse, tiltak og rutiner for systematisk og godt ern\u00e6ringsarbeid. Byr\u00e5det har styrket Etat for behandlingssentre og sykehjem med klinisk ern\u00e6ringsfysiolog, som vil arbeide for en mat- og ern\u00e6ringsoppf\u00f8lging som er i tr\u00e5d med brukers egne \u00f8nsker og behov, samt nasjonale f\u00f8ringer. At flere sykehjemsbeboere skal f\u00e5 god og n\u00e6ringsrik mat fra lokale produksjonskj\u00f8kken er et langsiktig arbeid. I denne saken synliggj\u00f8r byr\u00e5det b\u00e5de mulige l\u00f8sninger og konkrete tiltak for \u00e5 komme i gang. Byr\u00e5det foresl\u00e5r \u00e5 rehabilitere kj\u00f8kkenet p\u00e5 Gullst\u00f8ltunet sykehjem. Videre \u00f8nsker byr\u00e5det \u00e5 utbedre og utnytte produksjonen ved Lyngb\u00f8tunet og Kolstihagen 3 institusjonskj\u00f8kken. I tillegg legges det opp til \u00e5 bygge kj\u00f8kken i alle nye sykehjemsprosjekter. Byr\u00e5det foresl\u00e5r ogs\u00e5 \u00e5 unders\u00f8ke markedet, inkludert privat ideelle sykehjemskj\u00f8kken, for \u00e5 levere ferskprodusert mat i bydelen ved ny anskaffelse av middagslevering til enheter uten kj\u00f8kken. Begrunnelse for framleggelse til bystyret: Saken er en oppf\u00f8lger av vedtak og merknader til sak 271/22 i Bergen bystyre 26.10.22: Orienteringssak: Produksjon og levering av middager innen helse- og omsorgstjenester, herunder eldreomsorg: \u2022 Merknad 1: Bystyret ber byr\u00e5det vurdere etablering av produksjonskj\u00f8kken i nye sykehjem \u2022 Merknad 2: Bystyret ber byr\u00e5det legge frem sak til bystyret, hvis byr\u00e5det vurderer endringer i dagens produksjon og levering av middager innen helse- og omsorgstjenester \u2022 Merknad 3: Det grunnleggende i politisk arbeide er hva som er best for befolkningen. Dernest er det et sp\u00f8rsm\u00e5l om \u00f8konomi. I denne orienteringssaken sk\u00e5rer alternativ C - lokale institusjonskj\u00f8kken \u2013 h\u00f8yt. Da er de menneskelige faktorene som at mat lages der man bor, ikke tatt med. Men alternativ C gir merkostnader. I sitt videre arbeide m\u00e5 Byr\u00e5det vurdere om vi har \u00f8konomi til alternativ C. I motsatt fall m\u00e5 Byr\u00e5det begrunne det. Byr\u00e5det innstiller til bystyret \u00e5 fatte f\u00f8lgende vedtak: 1. Bystyret ber byr\u00e5det om \u00e5 sette i gang prosess for \u00e5 etablere og utnytte flere lokale produksjonskj\u00f8kken i eldreomsorgen. Dette inkluderer: a) Nye sykehjem bygges som hovedregel med eget produksjonskj\u00f8kken. Det skal ogs\u00e5 vurderes om kj\u00f8kkenet kan dimensjoneres for \u00e5 levere middager til andre sykehjem/enheter og hjemmeboende i n\u00e6rmilj\u00f8et. b) Kj\u00f8kkenet p\u00e5 Gullst\u00f8ltunet skal rehabiliteres med mulighet for utvidet levering og kantinedrift for n\u00e6rmilj\u00f8et. c) \u00c5 utbedre og utnytte produksjonen ved eksisterende kommunale kj\u00f8kken (Kolstihagen og Lyngb\u00f8tunet) til flere mottakere. d) Pilotere kaf\u00e9drift tilknyttet ett av de lokale sykehjemskj\u00f8kkenene. e) Arbeide videre med organiseringen av kj\u00f8kkendrift og matomsorg, med m\u00e5l om et kvalitetssikret og koordinert tilbud hvor fagressursene benyttes effektivt. f) Unders\u00f8ke markedet i bydelene, inkludert privat ideelle sykehjemskj\u00f8kken, for levering av ferskproduserte middager, ved anskaffelse til enheter som ikke har kj\u00f8kken. 2. Bystyret ber byr\u00e5det om \u00e5 komme tilbake til bystyret med ev. forslag om gjennomf\u00f8ring av tiltak og tilh\u00f8rende finansiering, utover det som allerede er avsatt av budsjettmidler, i forbindelse med budsjettfremlegg/rullering av handlings- og \u00f8konomiplan. Dato: 22. april 2025 Christine B. Meyer Marte Joan Monstad Byr\u00e5dsleder Byr\u00e5d for eldre, helse og omsorg Dokumentet er godkjent elektronisk. Vedlegg: Institusjonskj\u00f8kken i nye sykehjem \u2013 utredning Rapport utredning institusjonskj\u00f8kken p\u00e5 eksisterende sykehjem i Bergen D-rap-001 Innspill utredning institusjonskj\u00f8kken p\u00e5 sykehjem 4 Utredning av bygging/reetablering av institusjonskj\u00f8kken p\u00e5 eksisterende sykehjem Vedlegg 0 \u2013 Konseptutvalgutredning \u2013 H0810 Nytt sykehjem i Bergen. Revidert 17.01.25 5 Saksframstilling: 1. Bakgrunn 1.1 God matomsorg \u2013 f\u00f8ringer for mat, - og ern\u00e6ringsarbeid God matomsorg er viktig for \u00e5 forebygge og behandle feil- og underern\u00e6ring, tilpasset den enkelte sitt behov og \u00f8nsker. God matomsorg er et viktig fundament i helsetjenesten, og skal gi gode m\u00e5ltidsopplevelser. Nasjonale kvalitetsindikatorer p\u00e5 ern\u00e6ring fra 2022 viste at over en tredjedel av beboere i sykehjem og hjemmetjeneste enten var underern\u00e6rt eller i risiko for \u00e5 bli det. Befolkningen blir stadig eldre, og vi f\u00e5r flere med ern\u00e6ringsutfordringer og behov for ern\u00e6ringsoppf\u00f8lging. Kommunen skal sikre at brukere av pleie- og omsorgstjenesten f\u00e5r dekket sine grunnleggende behov og at det er utarbeidet skriftlig nedfelte prosedyrer som sikrer dette. Eksempler p\u00e5 grunnleggende ern\u00e6ringsbehov er tilstrekkelig n\u00e6ring, i form av mat og drikke, helsefremmende kosthold og rimelig valgfrihet med hensyn til mat, konsistenstilpasset kost, spesialkost ved behov, tilpasset hjelp ved m\u00e5ltider og nok tid og ro til \u00e5 spise2. Virksomhetens arbeid med ern\u00e6ring skal organiseres forsvarlig. Arbeidsgivere har ansvar for \u00e5 sikre at personellet har f\u00e5tt tilstrekkelig oppl\u00e6ring og er kvalifisert for arbeidsoppgavene de er satt til \u00e5 ivareta, herunder ogs\u00e5 alt arbeid med kosthold og ern\u00e6ring i alle ledd av matkjeden, mattilbudet og ern\u00e6ringsbehandlingen. Ern\u00e6ring ved sykdom er definert som helsehjelp, og i henhold til helsepersonelloven \u00a7 4, plikter helsepersonell \u00e5 gi faglig forsvarlig og omsorgsfull hjelp, som inkluderer ern\u00e6ring. I dette ligger blant annet en forventning om at man f\u00f8lger nasjonale veiledere og retningslinjer. Oppf\u00f8lging av nasjonal faglig retningslinje for forebygging og behandling av underern\u00e6ring, er s\u00e6rlig aktuell i ern\u00e6ringsarbeid med eldre. Mat og ern\u00e6ring kan if\u00f8lge Nasjonalt r\u00e5d for ern\u00e6ring deles inn i tre hovedomr\u00e5der: Mattilbud og service, matomsorg og pleie og medisinsk ern\u00e6ringsbehandling. Mattilbudet omhandler matkjeden i alt fra bestilling, menyer, n\u00e6ringsinnhold, kosttyper, produksjon og mattrygghet (bla. internkontroll og f\u00f8ringer i henhold til matloven3 ) og servering. Menyene p\u00e5 institusjoner skal v\u00e6re energi- og n\u00e6ringsstoffberegnet for \u00e5 sikre at maten har ern\u00e6ringsmessig god kvalitet. Uavhengig av kj\u00f8kkenmodell b\u00f8r mattilbudet v\u00e6re kvalitetssikret og et relativt likt tilbud i Bergen kommune. I tillegg b\u00f8r det v\u00e6re systemer som ivaretar bruker- og p\u00e5r\u00f8rendemedvirkning. Etter modell fra andre kommuner kan en samlet organisering av kj\u00f8kkendrift og matomsorg gi et kvalitetsl\u00f8ft og avlaste sykehjemsadministrasjonen i drift. I kommuner med en egen enhet for kj\u00f8kken, matomsorg og ern\u00e6ring jobber kokker, matfaglig personell, ern\u00e6ringsfysiologer og sj\u00e5f\u00f8rer sammen for \u00e5 sikre et helhetlig og velfungerende tilbud. En samlet fagkompetanse og felles organisering, er et godt utgangspunkt for \u00e5 styrke arbeidet med rekruttering, oppl\u00e6ring, brukerinvolvering og sikre at mattilbudet er i tr\u00e5d med brukes \u00f8nsker og behov, samt f\u00f8lger nasjonale anbefalinger for eldre. Nasjonalt trekkes mangel p\u00e5 systematisk oppf\u00f8lging og for lite kunnskap og ern\u00e6ringskompetanse, frem som en av hovedutfordringene knyttet til mat- og ern\u00e6ringsoppf\u00f8lging hos eldre i hjemmetjenester og sykehjem4. I Bergen kommune peker forvaltningsrevisjon utf\u00f8rt ved to kommunale sykehjem i 2023 (Sak 24/23), p\u00e5 lignende svakheter. P\u00e5 bestilling fra kontrollutvalget i Bergen kommune gjennomf\u00f8rte Deloitte en 2 Det juridiske grunnlaget for god ern\u00e6ringspraksis - Helsedirektoratet 3 https://lovdata.no/dokument/NL/lov/2003-12-19-124 4 Nasjonal strategi for godt kosthold og ern\u00e6ring hos eldre i sykehjem og som mottar hjemmetjenester 6 forvaltningsrevisjon av kvalitet, hvor ern\u00e6ring var et av forbedringsomr\u00e5dene for beboere, som rapporten trekker frem. Etterlevelse av ern\u00e6ringsprosedyre, individuell oppf\u00f8lging og m\u00e5ltidsstruktur var omr\u00e5der som var mangelfullt. I nasjonale rapporter og anbefalinger er matfaglig kompetanse og klinisk ern\u00e6ringsfysiolog, kompetanse som anbefales for \u00e5 lykkes med et velsmakende og individuelt tilpasset mattilbud og ern\u00e6ringsoppf\u00f8lging5. 1.2 N\u00e5situasjon I dag produseres middager p\u00e5 to ulike m\u00e5ter: \u2022 Tre av sykehjemmene har eget lokalt institusjonskj\u00f8kken (Fyllingsdalen, Kolstihagen og Lyngb\u00f8tunet) hovedsakelig med kok-server-produksjon. \u2022 De resterende sykehjemmene f\u00e5r levert middager fra sentralt produksjonskj\u00f8kken, basert p\u00e5 sous vide-produksjon (kok-kj\u00f8l), som skal sluttilberedes/varmes opp p\u00e5 postkj\u00f8kken p\u00e5 avdelingene. Tre sykehjem og noen andre enheter f\u00e5r levert fra Helse Bergen HF sin avdeling for matforsyning gjennom en samarbeidsavtale (offentlig-offentlig samarbeid). De resterende sykehjemmene, omsorgsboliger og aktivitetssenter, samt et antall hjemmeboende, f\u00e5r levert middager fra Matvarehuset AS gjennom en offentlig anskaffelse, siste gjennomf\u00f8rt i 2021/2022. Kok-server: Produksjon av m\u00e5ltider kort tid f\u00f8r bespisningstidspunkt, og serveres fersk. Maten holdes varm inntil den serveres og skal holde minst 60 grader. Produksjonen skjer hver dag, \u00e5ret rundt. Kok-kj\u00f8l: Maten produserer med vanlige metoder og kj\u00f8les raskt ned. Maten kan lagres en kortere periode f\u00f8r den varmes opp og spises. Sous vide: Er en form for kok-kj\u00f8l, hvor maten vakuumpakkes og varmebehandles i vannbad i tilberedningen, f\u00f8r den kj\u00f8les ned. Metoden ivaretar n\u00e6ringsstoffer og smak, og gir maten relativ lang holdbarhet (flere dager/uker). Maten m\u00e5 sluttilberedes og varmes opp p\u00e5 postkj\u00f8kken (oppvarming i ovn/panne, evt. varmes opp i posen). I 2022 ble det utf\u00f8rt en enkel brukerunders\u00f8kelse i sykehjem vedr\u00f8rende forn\u00f8ydhet p\u00e5 middag. Et utvalg p\u00e5 syv sykehjem deltok (totalt 129 beboere), b\u00e5de sykehjem med kok- server og kok-kj\u00f8l/sous vide-produsert mat. Resultatet av utvalgsunders\u00f8kelsen viste gjennomg\u00e5ende tilfredshet med middagene, men med noen nyanser mellom produksjonsmetodene. Brukerne med mat servert fra lokalt kj\u00f8kken, var mest tilfredse p\u00e5 sp\u00f8rsm\u00e5l rundt matkvalitet, men forskjellene var sm\u00e5. Det vises til vedlegg for detaljer knyttet til resultatene. Tre lokale og kommunale institusjonskj\u00f8kken Det er i dag tre kommunale sykehjem samt seks privat-ideelle sykehjem med institusjonskj\u00f8kken, som lager kok-server, og noen som leverer kok-server til andre enheter. De tre kommunale institusjonskj\u00f8kkenene som driftes i dag har 3-4 ansatte p\u00e5 vakt i ukedager og 1 ansatt p\u00e5 helg, i tillegg har noen l\u00e6rlinger. Det produseres hovedsakelig varm mat (kok-server) daglig. Transport av middager fra kommunale institusjonskj\u00f8kken til andre mottakere l\u00f8ses i dag med avtale med Matvarehuset AS om transport. Etat for sykehjem og behandlingssentre opplever i dag utfordringer i driften av institusjonskj\u00f8kkenene, hvor kj\u00f8kkendriften ligger under enhetsleder ved aktuelle sykehjem. Utfordringene inneb\u00e6rer blant annet \u00f8konomi, rekruttering av personell og s\u00e5rbarhet ved frav\u00e6r av kj\u00f8kkenpersonell. Kj\u00f8pel\u00f8sning \u2013 offentlig samarbeid og anskaffelse I dag leverer Matvarehuset AS kok-kj\u00f8l (sous vide) til en stor andel av sykehjem, behandlingssentre, aktivitetssentre, omsorg pluss og omsorgsboliger. Det er to faste 5 Matfaglig kompetanse i helse- og omsorgstjenesten Tiltak - Helsedirektoratet 7 leveringer per uke, samt hasteleveranser ved behov. Sykehjemmene har, og bygges med, avdelingsvis kj\u00f8kken (vanligvis 8-10 beboere per postkj\u00f8kken), som best\u00e5r av vanlig kj\u00f8kkeninventar for tillaging av m\u00e5ltider. Kok-kj\u00f8l og sous vide ivaretar matkvalitet og n\u00e6ringsinnhold, og det gir mottakerne fleksibilitet n\u00e5r det gjelder tidspunktet for servering. Sluttilberedningen er imidlertid avgj\u00f8rende og inneb\u00e6rer at maten varmes opp p\u00e5 riktig m\u00e5te avhengig av r\u00e5vare, og anrettes p\u00e5 en delikat m\u00e5te, like f\u00f8r servering. Det m\u00e5 v\u00e6re tilgjengelig personell som har f\u00e5tt oppl\u00e6ring i sluttilberedning, og det fordrer et godt samarbeid og dialog med produksjonskj\u00f8kkenet, slik at maten som serveres smaker godt, er av god kvalitet og er tilpasset den enkelte. Til n\u00e5 har oppgaven om riktig math\u00e5ndtering, sluttilberedning og servering, v\u00e6rt del av mange oppgaver til helsepersonell p\u00e5 avdeling. Gjennomsnittsberegninger fra andre kommuner viser at pleiepersonell tilsvarende 5,5 \u00e5rsverk, g\u00e5r med til tillaging av m\u00e5ltidene ved ett sykehjem med flere avdelinger. I 2024 ble alle sykehjem og behandlingssentre styrket med servicemedarbeidere. Viktige oppgaver for servicemedarbeidere er sluttilberedning, servering og skape hyggelig m\u00e5ltidsmilj\u00f8. Middagslevering til hjemmeboende I dag kan hjemmeboende i Bergen kommune som ikke klarer \u00e5 tilberede eller handle inn varer, f\u00e5 levert middag hjem. Dagens avtale med Matvarehuset AS om middag til hjemmeboende inneb\u00e6rer produksjon etter kok-kj\u00f8l prinsippet, der maten pakkes i 1- porsjonspakninger og kj\u00f8res ut kald \u00e9n gang i uken til brukerne. Metoden gir holdbarhet, ivaretar matkvalitet og varmes enkelt opp f.eks. i mikrob\u00f8lgeovn. Standardkost, spesialkost og meny er tilpasset til m\u00e5lgruppen eldre. Hjemmeboende som har allergier, sykdomstilstander som krever tilrettelagt kosthold, eller av religi\u00f8se og/eller kulturelle grunner ikke spiser enkelte matvarer, f\u00e5r maten tilpasset. Det er per i dag cirka 500 hjemmeboende mottakere av middag. \u00c5 sikre tilgang til tilpassede og virkningsfulle ordninger med hjemlevering av mat og m\u00e5ltider, er et av tiltakene som trekkes frem for \u00e5 forebygge feil- og underern\u00e6ring hos hjemmeboende, i Helsedirektoratets rapport Matfaglig kompetanse i helse- og omsorgstjenesten (2024)5. Byr\u00e5det vil i l\u00f8pet av 2025 starte prosessen med \u00e5 gjennomf\u00f8re en ny konkurranse p\u00e5 middagslevering til hjemmeboende med m\u00e5l om \u00e5 \u00f8ke valgfriheten for innbyggerne. Kaf\u00e9tilbud Flere kommunale sykehjem og behandlingssentre tilbyr i dag kaf\u00e9drift som inkluderer middagsservering. Tilbudet varerier noe fra sted til sted: \u2022 Engen behandlingssenter. Kafeen er \u00e5pen p\u00e5 dagtid mandag til fredag. \u2022 Gullst\u00f8lstunet sykehjem. Har \u00e5pen kaf\u00e9 enkelte ukedager p\u00e5 dagtid. \u2022 Fyllingsdalen behandlingsenter. Kafeen er \u00e5pen \u00e9n dag i uken. \u2022 Sandsli bo og aktivitetssenter. Kafeen holder \u00e5pent hver dag, mandag og l\u00f8rdag med selvbetjening, og torsdag og s\u00f8ndag er det ogs\u00e5 \u00e5pent p\u00e5 ettermiddagstid. Med unntak av Fyllingsdalen behandlingssenter, drives kafeene av private akt\u00f8rer, med eller uten kommunal st\u00f8tte. 1.3 N\u00e6rmere om lokale produksjonskj\u00f8kken og kok-server Et lokalt produksjonskj\u00f8kken vil kunne produsere fersk, varm mat daglig. Maten fraktes da i varmevogner fra kj\u00f8kken, til avdelingene og serveres varm innen kort tid. Det krever dermed ingen oppvarming, og helsepersonell p\u00e5 avdelingene bruker tiln\u00e6rmet ingen tid p\u00e5 sluttilberedning, som frigj\u00f8r tid til andre oppgaver. At produksjonskj\u00f8kkenet ligger i tilknytning til sykehjemmet, gir god fleksibilitet rundt endringer og bestillinger. S\u00e6rlig er dette aktuelt ved korttidsopphold og behandlingssentre, som stadig f\u00e5r inn nye pasienter. Mange institusjonskj\u00f8kken driftes slik at det produserer kok-server i ukedager og at det lages opp kok-kj\u00f8l til helg. 8 For \u00e5 sikre matens kvalitet og sikkerhet er det strenge krav til temperatur og holdbarhet, og s\u00e5ledes lite fleksibilitet mtp. bespisningstidspunkt av varm mat. Dersom produksjonskj\u00f8kken ogs\u00e5 skal levere middager som kok-server, ut av huset til andre enheter, er en viss geografisk n\u00e6rhet og enkel logistikk, viktig for \u00e5 minimere risikoer rundt mattrygghet. Under transport m\u00e5 varmevogner v\u00e6re tilkoblet str\u00f8m, og holde over 60 grader for \u00e5 sikre mattrygghet. Slik transport m\u00e5 kommunen enten bes\u00f8rge selv, med innkj\u00f8p av egnede biler og ansette sj\u00e5f\u00f8rer, eller kan en slik tjeneste l\u00f8ses med anbud og avtale om transport. \u00c5 etablere flere produksjonskj\u00f8kken med kok-server krever bemanning av kokker og matfaglig personell. Erfaringer fra de kommunale institusjonskj\u00f8kken i dag, er at rekruttering av ern\u00e6ringskokker og matfaglig personell er utfordrende, og driften er s\u00e5rbar ved sm\u00e5 kj\u00f8kken. Bergen kommune har dog ikke hatt en satsing i retning l\u00e6rlinger i kokkefaget eller samarbeid med yrkesfaglig l\u00f8p i videreg\u00e5ende oppl\u00e6rling. En overgang til mer kok-server og flere produksjonskj\u00f8kken vil v\u00e6re en stegvis prosess hvor en m\u00e5 se p\u00e5 muligheter for bydelsvis produksjon og levering. Slik situasjonen er i dag, st\u00e5r ikke dette seg som et selvstendig alternativ og m\u00e5 kombineres med andre l\u00f8sninger, for eksempel ved \u00e5 videref\u00f8re dagens anskaffelse, samt kj\u00f8pel\u00f8sning og avtale med Helse- Bergen. 1.3.1. Referanse fra Voss Herad Sykehjem og andre enheter i helse og omsorg i Voss herad har tidligere hatt anskaffelse av middag i markedet, sist levert av Matvarehuset AS. Vetleflaten sykehjem i Voss Herad ble bygd i 2001, hvor det i november 2022 \u00e5pnet nytt kj\u00f8kken, som tilbygg til sykehjemmet. Bergen kommune utf\u00f8rte befaring ved kj\u00f8kkenet 04.06.2024. Kj\u00f8kkenet produserer fersk lokal mat, kok-server mandag til fredag og kok-kj\u00f8l til helg. Kj\u00f8kkenet leverer til egne beboere og totalt syv eksterne institusjoner og til et mindre antall hjemmeboende, totalt ca. 230 porsjoner/dag. Kj\u00f8kken inkludert st\u00f8ttefunksjoner og kaf\u00e8kj\u00f8kken er p\u00e5 totalt 600 kvm, og har potensiale til \u00e5 \u00f8ke middagsproduksjonen ytterligere. Kj\u00f8kkenet har 6 faste ansatte, hvorav 4 kokker. \u00c5 bygge institusjonskj\u00f8kken som ogs\u00e5 leverer til andre enheter, var en del av en st\u00f8rre satsing p\u00e5 matomsorg, sammen med ansettelse av matverter og klinisk ern\u00e6ringsfysiolog i fast stilling. 1.4 Avgrensning eller inkludering mht. ideelle enheter Saken har til dels en avgrensning mot de valgene som ideelle sykehjem / omsorgsanlegg gj\u00f8r. De ideelle sykehjemmene har valgt l\u00f8sninger som kan settes i f\u00f8lgende tre kategorier: - Deltar i Bergen kommune sin avtale med ekstern leverand\u00f8r, for tiden Matvarehuset AS. Dette gjelder fire ideelle enheter, og disse m\u00e5 som et utgangspunkt ivaretas i de valgene Bergen kommune gj\u00f8r. - F\u00e5r levert middag fra Bergen R\u00f8de Kors Sykehjem AS, med kok-server produksjon. Dette gjelder tre ideelle sykehjem utover Bergen R\u00f8de Kors Sykehjem - Har eget institusjonskj\u00f8kken, med kok-server produksjon. Dette gjelder seks ideelle sykehjem. 2. N\u00e6rmere om alternativene 2.1 Alternativ A Etablere produksjonskj\u00f8kken p\u00e5 nye sykehjem For byr\u00e5det er det viktig at eldre skal f\u00e5 oppleve god og n\u00e6ringsrik mat i hyggelige m\u00e5ltidsfellesskap. Byr\u00e5det \u00f8nsker dermed en satsing p\u00e5 produksjonskj\u00f8kken i nye sykehjem. I spesielle tilfeller der tomteforhold ikke tillater etablering av kj\u00f8kken, eller at det eksempelvis er planlagt flere institusjoner i samme nabolag, m\u00e5 det vurderes hva som gir en mest hensiktsmessig drift. Hovedregelen er likevel at alle nye sykehjem planlegges med eget produksjonskj\u00f8kken. 9 Midtbygda behandlingssenter er under oppf\u00f8relse og kan ikke stoppes for omprosjektering av et produksjonskj\u00f8kken. For Fager\u00e5shjemmet og Loddefjord\u00e5sen behandlingssenter er prosjektene kommet s\u00e5 langt at det ikke vil v\u00e6re mulig \u00e5 legge inn et produksjonskj\u00f8kken uten \u00e5 risikere store forsinkelser i forhold til omprosjektering og regulering. I Loddefjord\u00e5sen behandlingssenter legges det opp til kaf\u00e9-drift. Nytt sykehjem p\u00e5 Haugatun er det f\u00f8rste sykehjemmet som etter hvert skal inn i skisseprosjekt og regulering. Tomten er smal, og bygget skal inneholde minimum 100 sykehjemsplasser og en barnehage med 90 plasser. Prosjektet skal teste ut muligheten for et produksjonskj\u00f8kken. Med et produksjonskj\u00f8kken p\u00e5 Haugatun, vil de ogs\u00e5 kunne levere til blant annet Loddefjord\u00e5sen behandlingssenter. Det ble spilt inn produksjonskj\u00f8kken til nytt sykehjem knyttet til tomtes\u00f8kprosjektet (H0810 To nye sykehjem (KVU), vedlagt saken), der konseptvalgutredningen har beskrevet tre eiendommer og rangert disse. Utredningen har sett p\u00e5 mulighet for \u00e5 etablere et produksjonskj\u00f8kken med infrastruktur for leveranse og utkj\u00f8ring, kaf\u00e9 samtidig som et h\u00f8yt antall sykehjemsplasser opprettholdes. Byr\u00e5det har ikke konkludert i tomtes\u00f8ksprosjektet. Det arbeides n\u00e5 med utlysning av tomt og bygg for et sykehjem bygd av private akt\u00f8rer p\u00e5 inntil 200 plasser, hvor det legges opp til at prosjektet skal inneholde lokalt produksjonskj\u00f8kken. Det gis \u00f8kt investeringstilskudd ved bygging av nye sykehjem dersom det bygges med lokalt produksjonskj\u00f8kken. Dette utgj\u00f8r 130.000 per sykehjemsplass i 2025, dersom utformingen tilfredsstiller Husbankens krav. Dette betyr at en ikke ubetydelig del av investeringskostnadene blir dekket av det statlige tilskuddet. 2.2 N\u00e6rmere om Alternativ B Etablere institusjonskj\u00f8kken ved eksisterende sykehjem Det var i 2021 gjort en utredning p\u00e5 hvilke sykehjem det var muligheter for \u00e5 etablere institusjonskj\u00f8kken, som kunne produsere mat til egne beboere, inntil 180 porsjoner daglig. Utredningen er et godt utgangspunkt \u00e5 bygge videre p\u00e5, og krever en tilleggsutredning for \u00e5 se p\u00e5 muligheter for produksjon av middager ogs\u00e5 til omkringliggende sykehjem. Det vises til fagnotat fra Etat for utbygging, datert 14.02.2022. Resultatet av utredningen er oppsummert i 5 kategorier, gjeldende for 17 eksisterende kommunale sykehjem: 1) Har fungerende institusjonskj\u00f8kken: Fyllingsdalen sykehjem, Lyngb\u00f8tunet Bo- og servicesenter og Kolstihagen sykehjem. 2) Tillater etablering av institusjonskj\u00f8kken i eksisterende lokaler: Gullst\u00f8ltunet sykehjem. 3) Tillater etablering av institusjonskj\u00f8kken ved utvidelse/tilbygg innen gjeldende reguleringsplan: Mildeheimen sykehjem og Ulset sykehjem 4) Tillater ikke etablering av institusjonskj\u00f8kken uten dispensasjon fra gjeldende reguleringsplan (i vedlagte rapport til fagnotat pekes likevel p\u00e5 mulighet for utvidelse/tilbygg): Arna Helseheim, \u00d8vsttunheimen sykehjem, Skjoldtunet sykehjem, Odinsvei bosenter, S\u00f8reide sykehjem, Fantoft Omsorgssenter og \u00c5stveit sykehjem. 5) Tillater ikke etablering av institusjonskj\u00f8kken: Engensenteret, Kalfaret sykehjem, Ladeg\u00e5rden sykehjem og L\u00f8v\u00e5sen sykehjem. Sykehjem i kategori 1, som har institusjonskj\u00f8kken Utredningen har ikke sett p\u00e5 de tre sykehjemmene som allerede har fungerende institusjonskj\u00f8kken. Eksisterende lokale institusjonskj\u00f8kken \u00f8nsker byr\u00e5det \u00e5 satse videre p\u00e5, og se p\u00e5 muligheter for \u00f8kt produksjon, slik at disse kan levere ferskprodusert mat til flere. 10 \u2022 Fyllingsdalen sykehjem produserer kok-server til eget bruk og til aktivitetssenter og servicebolig i samme bygg, ca. 200 porsjoner daglig. Innenfor gjeldende areal, estimerer de en begrenset mulighet til \u00e5 \u00f8ke opp produksjonen s\u00e6rlig, og har spesielt behov for st\u00f8rre kapasitet p\u00e5 kj\u00f8l/frys. Ved sykehjemmet er det ogs\u00e5 lokaler med enkelt kj\u00f8kken og kj\u00f8lelager tilknyttet kantinedriften. \u2022 Lyngb\u00f8tunet bo- og servicesenter produserer kok-server til eget bruk, aktivitetssenter, servicesenter, og S\u00f8reide seniorsenter. Innenfor dagens areal er det potensiale i \u00e5 \u00f8ke fra dagens produksjon av 120 middager per dag, til 200. Eksempelvis kan kj\u00f8kkenet levere middager til Frieda Fasmers behandlingssenter, inkludert omsorgsboliger. Forutsetninger for \u00e5 kunne \u00f8ke opp produksjonen innenfor gitt areal, er \u00e9n ekstra ansatt, samt noe enklere utstyr. Det vil v\u00e6re behov for n\u00f8dvendige oppgraderinger av kj\u00f8kkenet, uavhengig av \u00f8kning i produksjonsvolum. Ordin\u00e6rt vedlikehold finansieres innenfor vedlikeholdsposter i EBE. \u2022 Kolstihagen behandlingssenter produserer mat til egne beboere samt dag/servicesenter, og noen f\u00e5 enheter eksternt (Slettemarken/Storetveit og Ulrikstunet), totalt opp til 180 porsjoner daglig. Innenfor dagens areal estimerer de et potensiale i \u00f8ke opp ca. 80 porsjoner daglig, under forutsetning av mer kj\u00f8kkenutstyr og \u00e9n ekstra ansatt. Dette gir muligheter for \u00e5 kunne levere middager til flere n\u00e6rliggende sykehjem, som Fantoft omsorgssenter og omsorgsboliger i bydelen. Som \u00e9n av flere tiltak i retning av at eldre skal f\u00e5 oppleve god og n\u00e6ringsrik mat ved lokale produksjonskj\u00f8kken, vil byr\u00e5det sette i gang prosess for \u00e5 \u00f8ke produksjonskapasiteten i eksisterende institusjonskj\u00f8kken. I dette ligger \u00e5 utbedre og utnytte produksjonen ved Lyngb\u00f8tunet og Kolstihagen. Disse har i dag middagslevering fra Matvarehuset AS, og en overgang m\u00e5 skje i henhold til eksisterende avtale. Byr\u00e5det \u00f8nsker ogs\u00e5 \u00e5 pilotere kaf\u00e9drift ved et av sykehjemmene med institusjonskj\u00f8kken, og vil vurdere ulike modeller for hvordan denne kan driftes og v\u00e6re et godt tilbud til hjemmeboende eldre og andre i n\u00e6rmilj\u00f8et. Sykehjem i kategori 2, som tillater etablering av institusjonskj\u00f8kken i eksisterende lokaler Gullst\u00f8ltunet har tidligere produsert middager til eget bruk og til andre enheter. Kj\u00f8kkendriften ble avviklet i 2017. I dag er det kaf\u00e9drift ved Gullst\u00f8lstunet, som holder \u00e5pent enkelte dager i uken, og er et popul\u00e6rt sted for konserter og andre sammenkomster. Alt av kj\u00f8kkenutstyr/teknisk utstyr m\u00e5 oppgraderes, og det er behov for betydelige investeringer i bygg og utstyr. En utvidelse i form av tilbygg eller annet er ikke vurdert i rapporten. Rapporten angir en kostnadskalkyle for total renovering av kj\u00f8kkenfl\u00f8yen (335 m2). Oppdaterte tall fra EFU i 2024 (justering av kostnadsbildet etter SSB sin indeks p\u00e5 ca. 13,5 %) angir P85 (inkl. usikkerhetsanalyse og prisstigning) for Gullst\u00f8ltunet vil utgj\u00f8re ca. 30 MNOK, innenfor de rammer som er forutsatt i rapporten. Gitt en produksjon p\u00e5 om lag 350 porsjoner daglig ved Gullst\u00f8ltunet, har enheten potensiale til \u00e5 dekke mye av behovet i Fyllingsdalen bydel, som i dag f\u00e5r middager levert gjennom kj\u00f8pel\u00f8sning kok-kj\u00f8l (eks. Gulst\u00f8lstunet sykehjem, aktivitetssenter og omsorgsbolig, L\u00f8v\u00e5sen sykehjem, Gartnermarken omsorg pluss, Dag Hammerskj\u00f8ldsvei omsorg pluss, samt Ortun aktivitetssenter. Alle innen 15 minutts kj\u00f8ring). Med et institusjonskj\u00f8kken er det ogs\u00e5 muligheter for en utvidet kaf\u00e9drift for hjemmeboende i n\u00e6rmilj\u00f8et, og byr\u00e5det vil se p\u00e5 ulike modeller hvor hvordan kaf\u00e9 kan driftes. Sykehjem i kategori 3, som tillater etablering av institusjonskj\u00f8kken ved tilbygg innen gjeldende reguleringsplan. Aktuelle sykehjem rapporten peker p\u00e5 er Mildeheimen og Ulset sykehjem. Mildeheimen vurderes som lite egnet for et lokalt kj\u00f8kken med mulighet for ekstern levering, grunnet sin beliggenhet i ytterkant og allerede eksisterende bemanningsutfordringer. Oppdaterte tall fra EFU (2024) angir at P85 for Ulset vil utgj\u00f8re 24 MNOK. Utredningen 11 inneholder et planforslag som viser mulig plassering og enkel arealmessig utforming av kj\u00f8kkenarealene. En eventuell tilleggsutredning m\u00e5 utf\u00f8res for \u00e5 se p\u00e5 mulighet for kj\u00f8kken til \u00e5 produsere og levere middager eksternt. For \u00e5 kunne g\u00e5 videre med prosjektene Ulset og Gulst\u00f8ltunet, m\u00e5 det engasjeres en prosjekteringsgruppe for \u00e5 komme i gang med et skisseprosjekt. Ulset vil i tillegg kreve oppstart av planprosess, og ansees \u00e5 v\u00e6re mer tidkrevende. Dersom forutsetningene er at kj\u00f8kkenene som bygges skal kunne levere middag, kok/server eksternt, til andre enheter som ikke har kj\u00f8kken, krever dette en st\u00f8rre logistikk, og m\u00e5 sees p\u00e5 i en tilleggsutredning. 2.3 N\u00e6rmere om alternativ C Anskaffelse fra privat marked inkludert privat ideelle sykehjemskj\u00f8kken Det er ogs\u00e5 mulig \u00e5 gjennomf\u00f8re en anskaffelse p\u00e5 levering av middag fra produksjonskj\u00f8kken eksempel bydelsvis eller til enkelte sykehjem innen et visst geografisk omr\u00e5de. Dette forutsetter at det faktisk er et marked for \u00e5 levere middager med de krav en stiller til m\u00e5lgruppen i sykehjem. Leverand\u00f8rmarkedet for kok-server til matomsorg er trolig begrenset, og m\u00e5 unders\u00f8kes gjennom en markedsunders\u00f8kelse. Det er flere privat-ideelle sykehjem som i dag produserer kok-server til eget bruk, og noen distribuerer middag til andre sykehjem. Dersom de har ledig kapasitet, kan de delta i en anskaffelse. 2.4 Organisering og drift I dag er de lokale kj\u00f8kkenene organisert under enhetsleder ved det enkelte sykehjem. En alternativ l\u00f8sning er \u00e5 samle kj\u00f8kkendriften i en egen enhet, noe som kan avlaste sykehjemsadministrasjonen og enhetslederne, samtidig som driften koordineres og effektiviseres. En slik organisering kan gi flere fordeler: \u2022 Samling av ressurser og kompetanse for \u00e5 sikre kvalitet i ern\u00e6ringsarbeidet. \u2022 Tilbud om kurs, oppl\u00e6ring og systematisk internkontroll. \u2022 Rekruttering av l\u00e6rlinger og utvikling av fagmilj\u00f8et. \u2022 Sikre mer robust bemanning. \u2022 Bedre koordinering og effektivisering av kj\u00f8kkendriften. Erfaringer fra andre kommuner viser at en egen enhet for kj\u00f8kkendrift, matomsorg og ern\u00e6ring kan gi et kvalitetsl\u00f8ft. Ved en slik organisering arbeider kokker, matfaglig personell, ern\u00e6ringsfysiologer og sj\u00e5f\u00f8rer sammen for \u00e5 sikre et best mulig mattilbud. En samlet fagkompetanse vil kunne: \u2022 Sikre at maten holder h\u00f8y ern\u00e6ringsmessig kvalitet i tr\u00e5d med Helsedirektoratets anbefalinger for eldre. \u2022 Jobbe aktivt med brukerinvolvering for \u00e5 tilpasse mattilbudet etter beboernes \u00f8nsker og behov. \u2022 Styrke oppl\u00e6ringen av servicemedarbeidere og annet personale som er involvert i mat- og ern\u00e6ringsarbeid. Byr\u00e5det vil ogs\u00e5 gjennomf\u00f8re et prosjekt med klinisk ern\u00e6ringsfysiolog som ressurs for Etat for behandlingssentre og sykehjem. Hovedarbeidsoppgaver vil v\u00e6re \u00e5 sikre gode rutiner for ern\u00e6ringsarbeid og m\u00e5ltider, blant annet dialog mellom kj\u00f8kken og pleie p\u00e5 sykehjem, og forbedringspunkt p\u00e5pekt i forvaltningsrevisjon fra 2023 p\u00e5 systematisk og individuelt ern\u00e6ringsarbeid. Ressursen skal bidra i \u00e5 utarbeide en kompetanseplan i mat og ern\u00e6ringsarbeid for servicemedarbeidere, for \u00e5 sikre kvalitet, god oppgavedeling og hindre u\u00f8nsket variasjon mellom enheter rundt mattilbudet. Dette er en helhetlig satsing som vil legge grunnlaget for varige forbedringer i ern\u00e6ringsarbeidet. Gjennom systematisk kompetansebygging, tverrfaglig samarbeid og oppf\u00f8lging av nasjonale retningslinjer, styrkes kvaliteten p\u00e5 mat- og ern\u00e6ringsoppf\u00f8lgingen over tid, herunder brukers egne \u00f8nsker og behov. 12 "
}