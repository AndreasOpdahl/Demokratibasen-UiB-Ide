{
  "dokument_id": "8820372f-236d-536e-a29f-56902e7b912d",
  "doc_type": "case_attachment",
  "kommune": 4601,
  "tittel": "Fagnotat, datert 24.01.2024\n",
  "url": "https://bergen.kommune.no/politikere-utvalg/api/fil/bk360/9752679/Fagnotat-datert-24-01-2024-",
  "tekst": " Klimaetaten Til Fagnotat BBU - Seksjon klima, milj\u00f8 og samfunn V\u00e5r referanse: 2024/12297-2 (Arbeidssted) Saksbehandler: Kjersti Sollund Dato: 24. januar 2024 Fra Klimaetaten Retningslinjer for tilskudd til milj\u00f8organisasjoner Hva saken gjelder: Bergen bystyre behandlet sak 123/20 \u00abRetningslinjer og kriterier for tildeling av tilskudd innen klima- og milj\u00f8feltet\u00bb i m\u00f8te 22.04.2020, og vedtok f\u00f8lgende retningslinjer og kriterier for tildeling av tilskudd til milj\u00f8organisasjoner: \u2022 M\u00e5lgruppe og m\u00e5l for tilskuddsordningen \u2013 Milj\u00f8organisasjoner blir her definert som frivillige organisasjoner som prim\u00e6rt arbeider for \u00e5 redusere skadelig p\u00e5virkning p\u00e5 milj\u00f8 (herunder klima og biologisk mangfold). Dette kan v\u00e6re direkte reduksjon av klimagasser eller andre milj\u00f8skadelige utslipp, \u00f8ke kunnskapen om klimagasser og andre milj\u00f8skadelige utslipp eller aktiviteter som bidrar til \u00e5 redusere forbruket i samfunnet. Tilskuddet kan bare gis til lokale organisasjoner som har aktiviteter og medlemmer i Bergen, og som ikke er kommersielle akt\u00f8rer. \u2022 Tildelingskriterium \u2013 S\u00f8knaden m\u00e5 inneholde en beskrivelse av organisasjonen sine aktiviteter, budsjett for kommende \u00e5r og andre finansieringskilder. Antall lokale medlemmer eller p\u00e5virkningskraft vil v\u00e6re av betydning. Regnskap for foreg\u00e5ende \u00e5r m\u00e5 presenteres. Organisasjonen m\u00e5 v\u00e6re registrert i Br\u00f8nn\u00f8ysundregisterets frivillighetsregister (Natur og milj\u00f8). Tildeling vil foretas p\u00e5 en slik m\u00e5te at tilskuddet er ventet \u00e5 ha st\u00f8rst mulig effekt i mottakerorganisasjonene. \u2022 Krav til bruk av tilskuddet \u2013 Tilskuddet kan bare brukes til tilskuddsmottakers utgifter til gjennomf\u00f8ring av organisasjoners eller stiftelsens form\u00e5l og administrative utgifter. \u2022 Tildeling av tilskudd etter ovenst\u00e5ende kriterier avgj\u00f8res av byr\u00e5det. Klimaetaten har hatt ansvaret for \u00e5 forvalte tilskuddet, og har \u00e5rlig levert en innstilling om fordeling av tilgjengelige midler. Byr\u00e5det har fattet det endelige vedtaket. Klimaetaten har vurdert og utformet forslag til videref\u00f8ring av tilskuddsordning for milj\u00f8organisasjoner for perioden 2024-2027. Fagetatens vurdering: N\u00e5gjeldende utforming av tilskuddsordningen til milj\u00f8organisasjoner har grunnlag i bystyresak 123/20 \u00abRetningslinjer og kriterier for tildeling av tilskudd innen klima- og milj\u00f8feltet\u00bb. Klimaetaten foresl\u00e5r \u00e5 gj\u00f8re endringer og forenklinger i utformingen for perioden 2024-2027. Det vil gj\u00f8re tilskuddsordningen mer oversiktlig og forutsigbar for de som s\u00f8ker. Samtidig foresl\u00e5s det at den knyttes tettere opp mot vedtatte politiske m\u00e5lsettinger. Bystyret vedtok 25.01.2023 i sak 11/23 \u00abGr\u00f8nn strategi \u2013 Klimastrategi for Bergen 2022 \u2013 2030\u00bb, som oppdaterte og skjerpet kommunens klimam\u00e5l. Endringene vil i noen tilfeller medf\u00f8re mindre realitetsendringer. Disse belyses n\u00e6rmere i vurderingen nedenfor. Forslaget vil imidlertid ikke inneb\u00e6re endringer i tilskuddsordningens helhetlige profil, som er tiltenkt videref\u00f8rt uendret. Form\u00e5l De opprinnelige retningslinjene hadde ikke en eksplisitt form\u00e5lsbestemmelse. Om m\u00e5lgruppe ble det imidlertid vist til milj\u00f8organisasjoner som arbeider \u00abfor \u00e5 redusere skadelig p\u00e5virkning p\u00e5 milj\u00f8\u00bb, deriblant \u00abklima og biologisk mangfold\u00bb. Videre vises det til \u00abdirekte reduksjon av klimagasser eller andre milj\u00f8skadelige utslipp, \u00f8ke kunnskapen om klimagasser og andre milj\u00f8skadelige utslipp eller aktiviteter som bidrar til \u00e5 redusere forbruket i samfunnet\u00bb. Klimaetaten vurderer at den opprinnelige hensikten med tilskuddsordningen var \u00e5 \u00f8konomisk stimulere organisasjonene som bidro i arbeidet med \u00e5 n\u00e5 Bergens klimam\u00e5lsettinger. Gr\u00f8nn strategi i mellomtiden gitt skjerpede klimam\u00e5lsettinger, noe vi \u00f8nsker \u00e5 tydeliggj\u00f8re i tilskuddsordningen for milj\u00f8organisasjoner. Derfor foresl\u00e5r vi at form\u00e5let med tilskuddsordningen er \u00e5 \u00abst\u00f8tte organisasjoner som bidrar til m\u00e5let i Gr\u00f8nn strategi om at Bergen skal v\u00e6re et lavutslippssamfunn i 2030\u00bb. Dette er selve hovedform\u00e5let med tilskuddsordningen. Innholdsmessig er det en videref\u00f8ring av tidligere form\u00e5l, men med en tydeligere tilknytning til kommunens klimastrategi. M\u00e5lgruppe I de opprinnelige retningslinjene defineres m\u00e5lgruppen \u00abmilj\u00f8organisasjoner\u00bb som \u00abfrivillige organisasjoner som prim\u00e6rt arbeider for \u00e5 redusere skadelig p\u00e5virkning p\u00e5 milj\u00f8 (herunder klima og biologisk mangfold)\u00bb, deriblant organisasjoner som arbeider med \u00abdirekte reduksjon av klimagasser eller andre milj\u00f8skadelige utslipp, [\u00e5] \u00f8ke kunnskapen om klimagasser og andre milj\u00f8skadelige utslipp eller aktiviteter som bidrar til \u00e5 redusere forbruket i samfunnet\u00bb. Klimaetaten ser behov for forenkling. Vi foresl\u00e5r \u00e5 formulere m\u00e5lgruppen som \u00aborganisasjoner som har tilstedev\u00e6relse og aktivitet i Bergen kommune\u00bb. I forslaget er det foresl\u00e5tt \u00e5 fjerne formuleringen \u00abmilj\u00f8organisasjoner\u00bb, og endre det til \u00aborganisasjoner\u00bb. Dette m\u00e5 ses i sammenheng med vilk\u00e5ret nedenfor om at organisasjonen er registrert i Frivillighetsregisteret under aktivitetskategorien \u00abNatur- og milj\u00f8vern\u00bb. P\u00e5 den m\u00e5ten fjernes tvil om definisjonen av \u00abmilj\u00f8organisasjoner\u00bb. Klimaetaten har vurdert \u00e5 kreve at milj\u00f8organisasjonene er registrert med forretningsadresse i Bergen kommune i Frivillighetsregisteret. Det vurderes som en uhensiktsmessig l\u00f8sning. Det kan utelukke landsomfattende milj\u00f8organisasjoner som ikke er registrert i Bergen, men som samtidig har en sterk tilstedev\u00e6relse lokalt. I Klimaetatens forslag til tilskuddsordning for milj\u00f8organisasjoner er ogs\u00e5 avgrensningen til \u00aborganisasjoner [...] som ikke er kommersielle akt\u00f8rer\u00bb fjernet. Dette er ikke ment som en utvidelse av tilskuddsordningen. At milj\u00f8organisasjonene er ikke-kommersielle f\u00f8lger naturlig av vilk\u00e5ret om registrering i Frivillighetsregisteret, som vurderes n\u00e6rmere nedenfor. Vilk\u00e5r for \u00e5 motta tilskudd Det er ikke definert konkrete vilk\u00e5r for \u00e5 motta tilskudd til drift av milj\u00f8organisasjoner. Under tildelingskriterier er det imidlertid sagt at milj\u00f8organisasjonene m\u00e5 v\u00e6re \u00abregistrert i Br\u00f8nn\u00f8ysundregisterets frivillighetsregister (Natur og milj\u00f8)\u00bb. Det er ogs\u00e5 bestemt at tilskuddet bare kan \u00abbrukes til tilskuddsmottakers utgifter til gjennomf\u00f8ring av organisasjoners eller stiftelsens form\u00e5l og administrative utgifter\u00bb. Klimaetatens forslag inneb\u00e6rer i hovedsak \u00e5 kodifisere disse som formelle vilk\u00e5r. Det er ogs\u00e5 gjort forenklinger i vilk\u00e5rene. Det er foresl\u00e5tt at organisasjonene \u00abskal v\u00e6re registrert under kategorien \u00abNatur- og milj\u00f8vern\u00bb i Frivillighetsregisteret\u00bb. Forslaget til formulering av registreringskravet m\u00e5 forst\u00e5s i sammenheng med de \u00f8vrige forslagene om \u00e5 forenkle m\u00e5lgruppen og fjerning av avgrensningen til ikke-kommersielle akt\u00f8rer. For \u00e5 kunne registreres i Frivillighetsregisteret, er det allerede krav om at virksomheten ikke er fortjenestebasert.1 Samtidig har den egne kategoriseringer av aktivitetstyper. Det tillater effektivisering av saksbehandlingen, ved at un\u00f8dvendige dobbeltvurderinger kan unng\u00e5s. I realiteten vil det ikke inneb\u00e6re endringer i hvordan tilskuddsordningen fungerer. Tildeling og fastsettelse av tilskudd Etter de opprinnelige retningslinjene m\u00e5 tilskuddss\u00f8knaden \u00abinneholde en beskrivelse av organisasjonen sine aktiviteter, budsjett for kommende \u00e5r og andre finansieringskilder\u00bb, og antallet \u00ablokale medlemmer eller p\u00e5virkningskraft vil v\u00e6re av betydning\u00bb. Samtidig m\u00e5 \u00ab[r]egnskap for foreg\u00e5ende \u00e5r [...] presenteres\u00bb. Tildelingen skal videre foretas p\u00e5 en m\u00e5te hvor \u00abtilskuddet er ventet \u00e5 ha st\u00f8rst mulig effekt i mottakerorganisasjonene\u00bb. Klimaetaten foresl\u00e5r p\u00e5 dette punktet hovedsakelig spr\u00e5klige endringer, med mindre endringer i hva vurderingen omfatter. Det foresl\u00e5s at tilskuddet tildeles etter en \u00absamlet vurdering av organisasjonens medlemstall, eksisterende og planlagt aktivitet i Bergen, aktivitetens omfang, hvordan aktiviteten bidrar til form\u00e5let med tilskuddsordningen, og organisasjonens \u00f8konomistyring\u00bb. Dette er retningslinjer for hvordan tildeling av tilskudd skal vurderes. Det foresl\u00e5s samtidig at fastsettelse av tilskuddets st\u00f8rrelse skjer etter samme retningslinjer. Sammenlignet med den opprinnelige utformingen av tildelingsretningslinjene, inneholder forslaget fra Klimaetaten ikke punkter om \u00abp\u00e5virkningskraft\u00bb eller \u00abst\u00f8rst mulig effekt i mottakerorganisasjonene\u00bb. Disse vurderes som i overkant skj\u00f8nnspregede. Punktet om rapportering av regnskap er heller ikke inkludert i forslaget fra Klimaetaten. Dette vurderes \u00e5 inng\u00e5 i administrasjonen og saksbehandlingen av tilskuddsordningen, som ikke beh\u00f8ver politisk forankring. Forvaltning av tilskuddsordningen I tillegg til vedtak av retningslinjer og kriterier til klima- og milj\u00f8tilskudd og tilskudd til milj\u00f8organisasjoner, vedtok bystyret 22.04.2020 i sak 123/20 at \u00abByr\u00e5det gis myndighet til \u00e5 gj\u00f8re mindre endringer av ikke-prinsipiell karakter i retningslinjene og kriteriene for tilskuddsordningen\u00bb. Klimaetaten ser behov for \u00e5 l\u00f8fte endringsadgangen inn i selve tilskuddsordningen, og \u00e5 gj\u00f8re visse presiserende endringer. Derfor foresl\u00e5s det at \u00abByr\u00e5det avgj\u00f8r hvordan tilskuddsordningen administreres og saksbehandles innenfor de overordnede rammene\u00bb. Hensikten med forslaget er ikke \u00e5 \u00e5pne for endringer av tilskuddsordningens profil eller innhold. Det er de rent administrative hensyn endringsadgangen skal g\u00e5 p\u00e5. Derfor er det spesifisert at endringene kan gjelde s\u00f8knadsprioritering og retningslinjer for saksbehandling og rapportering, uten at det er utt\u00f8mmende. Tilskuddsordningen til milj\u00f8organisasjoner og klima- og milj\u00f8tilskuddet opererer innenfor et rammeverk bestemt av E\u00d8S-avtalen, st\u00f8tteprosessloven, forvaltningsloven, med flere. Derfor vurderer Klimaetaten et behov for fleksibilitet og tilpasningsrom i hvordan tilskuddsordningene administreres og saksbehandles, 1 \u00abDet er bare organisasjoner som driver frivillig virksomhet som kan registreres i Frivillighetsregisteret. Som frivillig virksomhet regnes aktiviteter som ikke er fortjenestebasert\u00bb. Hentet fra: https://www.brreg.no/om-oss/registrene-vare/om- frivillighetsregisteret/. Det foresl\u00e5s ogs\u00e5 en delegasjonsadgang av administrasjon og saksbehandling til byr\u00e5dets underliggende organer. Politisk behandling Etter de opprinnelige retningslinjene skal tilskudd til milj\u00f8organisasjoner tildeles \u00abetter ovenst\u00e5ende kriterier [som] avgj\u00f8res av byr\u00e5det\u00bb. Politisk behandling har v\u00e6rt praktisert de fire siste \u00e5rene. Klimaetaten har vurdert s\u00f8knadene og laget en innstilling til fordeling av midlene. Saken har deretter blitt sendt til byr\u00e5dsavdelingen som har forberedt saken til politisk behandling. Endelig vedtak fattes av byr\u00e5det. Denne prosessen forlenger saksbehandlingstiden betraktelig. S\u00f8knadsfristen har tidligere v\u00e6rt 1. mars, og endelig vedtak har i perioden 2020-2023 blitt fattet senest 2. juli. Deretter m\u00e5 s\u00f8knadene behandles i kommunens saksbehandlingsverkt\u00f8y. Utbetalingen m\u00e5 videre godkjennes av leder og \u00f8konomiansvarlig. Resultatet er at det kan ta opptil et halvt \u00e5r f\u00f8r akt\u00f8rene f\u00e5r utbetalt st\u00f8tten. En stor del av tilskuddsmottakerne har uttrykt stor misn\u00f8ye med den lange behandlingstiden, og mener dette f\u00e5r vesentlige ulemper. Politisk behandling av fordelingen kan v\u00e6re positiv i den forstand at politikerne f\u00e5r eierskap til de ulike organisasjonene som mottar st\u00f8tte. Samtidig fordeles midlene etter retningslinjer som er vedtatt av bystyret, og fordelingen burde dermed likefullt kunne anses som en administrativ oppgave. Dette er ogs\u00e5 praksisen for en rekke andre tilskuddsordninger i regi av Bergen kommune. I perioden 2020-2023 var det ingen forskjeller mellom innstillingen utarbeidet av Klimaetaten og vedtaket som har blitt fattet av byr\u00e5det, noe som viser at fagetatens vurderinger har v\u00e6rt i tr\u00e5d med de politiske f\u00f8ringene. Klimaetaten anbefaler derfor \u00e5 fjerne den politiske behandlingen av fordeling av klima- og milj\u00f8tilskudd. Ettersom fordelingen foretas etter retningslinjer som vedtas politisk, m\u00e5 fordelingen kunne anses som en administrativ oppgave. En slik endring vil for det f\u00f8rste kunne sikre st\u00f8rre grad av effektivitet, og dermed frigj\u00f8re ressurser og kapasitet i forvaltningen. Endringen vil ogs\u00e5 kunne gi \u00f8kt forutsigbarhet ovenfor s\u00f8kerne. Fagetatens anbefaling: Form\u00e5l Form\u00e5let med tilskuddet er \u00e5 st\u00f8tte organisasjoner som bidrar til m\u00e5let i Gr\u00f8nn strategi om at Bergen skal v\u00e6re et lavutslippssamfunn i 2030. Bergen skal v\u00e6re et lavutslippssamfunn i 2030 ved \u00e5: \u2022 redusere de direkte utslippene s\u00e5 mye som mulig, \u2022 redusere ressursbruken og utvikle en sirkul\u00e6r \u00f8konomi, \u2022 ivareta og styrke naturen i m\u00f8te med klimaendringene, \u2022 og tilpasse oss klimaendringene og omstille samfunnet. M\u00e5lgruppe \u2022 M\u00e5lgruppen for tilskuddet er organisasjoner som har tilstedev\u00e6relse og aktivitet i Bergen kommune. Vilk\u00e5r for \u00e5 motta tilskudd \u2022 Organisasjonen skal v\u00e6re registrert under kategorien \u00abNatur- og milj\u00f8vern\u00bb i Frivillighetsregisteret. Tildeling og fastsettelse av tilskudd \u2022 Tilskuddet tildeles etter en samlet vurdering av organisasjonens medlemstall, eksisterende og planlagt aktivitet i Bergen, aktivitetens omfang, hvordan aktiviteten bidrar til form\u00e5let med tilskuddsordningen, og organisasjonens \u00f8konomistyring. \u2022 De samme retningslinjene gjelder for fastsettelse av tilskuddets st\u00f8rrelse. Forvaltning av tilskuddsordningen \u2022 Byr\u00e5det avgj\u00f8r hvordan tilskuddsordningen administreres og saksbehandles innenfor de overordnede rammene. Byr\u00e5det kan delegere dette til underliggende organer. \u2022 Byr\u00e5det kan delegere myndigheten til \u00e5 fatte vedtak om tildeling etter tilskuddsordningen til underliggende organer. Med hilsen Klimaetaten Stina Ellevseth Oseland Klimadirekt\u00f8r Dokumentet er godkjent elektronisk. "
}