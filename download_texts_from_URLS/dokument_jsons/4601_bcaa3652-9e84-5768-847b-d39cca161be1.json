{
  "dokument_id": "bcaa3652-9e84-5768-847b-d39cca161be1",
  "doc_type": "case_attachment",
  "kommune": 4601,
  "tittel": "Innspill fra Byantikvaren datert 23.04.2024",
  "url": "https://bergen.kommune.no/politikere-utvalg/api/fil/bk360/10286259/Innspill-fra-Byantikvaren-datert-23-04-2024",
  "tekst": " Byantikvaren Til Fagnotat BBU - Seksjon byutvikling (Arbeidssted) v/Marie V\u00e5r referanse: 2024/63522-4 Mildestveit Saksbehandler: Marianne Knutsen Dato: 23. april 2024 Fra Byantikvaren Fagnotat fra Byantikvaren. Melding om oppstart av fredningssak for omr\u00e5de rundt Bergenhus festning, Sverresborg og Skuteviken Vi viser til Byr\u00e5dsavdelingens bestilling (18.april 2024) av notat fra Byantikvaren som kommunens kulturmilj\u00f8faglige etat. Frist for levering av fagnotatet er satt til 25.april 2024. Bergen kommune har f\u00e5tt utsatt frist til 20.06 20024 til \u00e5 gi innspill til Riksantikvarens oppstart av fredningssak. Hva saken gjelder Riksantikvaren varsler om oppstart av fredningssak etter kulturminnelovens \u00a719 av omr\u00e5der p\u00e5, og rundt, Bergenhus festning og i Skuteviken i Bergen kommune. Fredningssaken omfatter videre fort\u00f8yningsringen p\u00e5 Festningskaien kulturminne-id 297202-0 som \u00f8nskes fredet med hjemmel i kulturminnelovens \u00a715. Bergenhus og Sverresborg utgjorde det kongelige og kirkelige maktsenteret i Norge i middelalderen, og utgj\u00f8r i dag et av landets mest betydningsfulle kulturmilj\u00f8er, med bygninger og anlegg som spenner over et tidsrom fra middelalder og frem til 1900-tallet. Sammen med havnen, Bryggen, Middelalderkirkene, gatenettet og bebyggelsen i V\u00e5gsbunnen utgj\u00f8r dette en lesbar historisk by fra middelalderen. Sj\u00f8bodene i Skuteviken og Sandviken, samt trehusbebyggelsen i fjellsiden er med p\u00e5 \u00e5 danne rammen for dette unike, historiske -men ogs\u00e5 levende, bymilj\u00f8et. Fredning etter kulturminneloven \u00a7\u00a7 15 og 22a benyttes for \u00e5 bevare kulturminner med kulturhistorisk eller arkitektonisk verdi. Fredning etter kulturminnelovens \u00a7 19 benyttes for \u00e5 bevare virkningen av kulturminnet i milj\u00f8et og/eller for \u00e5 beskytte vitenskapelige interesser som knytter seg til omr\u00e5der rundt et fredet kulturminne eller kulturmilj\u00f8. I dette tilfellet vil omr\u00e5defredningen ivareta omgivelsene til de fredete kulturminnene p\u00e5 Bergenhus festning og vil omfatte Bradbenken, Festningskaien, Skolten, Bontelabo og de fredede bodene langs sj\u00f8linjen i Skuteviken. I tillegg tar fredningsforslaget med seg den s\u00f8rlige husrekken i Skuteviksveien der eiendommene vender opp mot festningsanlegget. Fredning etter kulturminneloven vil uansett bruk av de ulike paragrafene bety et strengt vern innenfor avgrensningen, og ogs\u00e5 virksomhet og ferdsel i fredningsomr\u00e5det kan reguleres gjennom en fredning. Ved en \u00a719 fredning mener Byantikvaren det er sv\u00e6rt viktig at forvaltningsansvaret for disse omr\u00e5dene avklares og beskrives, slik at forvaltningen og ansvarsomr\u00e5dene av de fredete objektene og kulturmilj\u00f8et blir tydelig. Fredningsvedtaket b\u00f8r avklare og beskrive i st\u00f8rst mulig grad hvilke tiltak man vurderer vil f\u00e5 negativ konsekvens for det fredete kulturmilj\u00f8et, men ogs\u00e5 gi rammer for hvilke tiltak som kan bedre dagens situasjon. Dette kan gjelde f.eks. rivning og endring av strukturer, konstruksjoner og belegg. Dette er ogs\u00e5 viktig i forhold til generelle oppgraderinger av kaiomr\u00e5dene, veibane og andre uteomr\u00e5der. Fredningsforslaget omfatter omr\u00e5der som er regulert og omr\u00e5der som er uten detaljregulering. Det blir viktig \u00e5 avklare forholdet til gjeldende planer, b\u00e5de reguleringsplaner, kommunedelplaner og kommuneplanen. Byantikvaren er av den forst\u00e5else at fredningen ikke vil f\u00e5 tilbakevirkende kraft p\u00e5 vedtatte planer. Planen for \u00abBergenhus, Gnr.67, Bnr.899, Bontelabo 2\u00bb. ble vedtatt i 2017, men p\u00e5 grunn av ny kunnskap om tilstanden p\u00e5 \u00abfryselageret\u00bb har eierne vurdert en reguleringsendring/ny regulering for deler av omr\u00e5det. Omr\u00e5defredningen vil f\u00e5 betydning for framdrift og muligheter for dette arbeidet. Fredningsforslaget vil kunne gi tydelige rammer for b\u00e5de rivning og eventuell gjenoppbygging p\u00e5 tomten. Framtidig bruk av dette omr\u00e5det p\u00e5 Bontelabo vil kunne ha stor betydning \u2013 ikke bare for Bergenhus festning, men ogs\u00e5 for middelalderbyen Bergen og Bryggen. Det minnes samtidig om at eksisterende fryselager bygg er registrert som oppsluttende verdi for Verdensarven Bryggen Fredningsomr\u00e5det vil ogs\u00e5 omfatte deler av de nylig vedtatte planene for Bybanen fra Kaigaten til Sandviken, og for den permanente sykkeltraseen over Bryggen og Festningskaien. Tiltakene som er planlagt i forbindelse med masseuttak p\u00e5 Koengen vil ogs\u00e5 kunne v\u00e6re en utfordring i forhold til bestemmelser i fredningsvedtaket. Det blir viktig \u00e5 finne formuleringer som gir gode rammer b\u00e5de for bevaring og utvikling. Riksantikvaren viser i sin oppstarts melding til at innseilingen til V\u00e5gen har v\u00e6rt, og er, sv\u00e6rt viktig for \u00e5 forst\u00e5 Bergens viktige posisjon i Norge. Kontakten med byfjorden er avgj\u00f8rende for \u00e5 forst\u00e5 festningen som maktsenter i middelalderen, og som forsvarsverk fra tidlig nytid til siste halvdel av 1800-tallet. Riksantikvaren framhever viktigheten av \u00e5 bevare den funksjonelle og visuelle kontakten mellom festningen og byfjorden. Omr\u00e5det som man n\u00e5 vil frede er i stor grad en del av den levende byen og ikke minst en del av en levende havn. Havnevesenet er en viktig akt\u00f8r som legger dagens og framtidens premisser for havneaktivitetene og for utforming og bruk av kaiarealene. Fredningen av b\u00e5de kaiarealet og areal i sj\u00f8 vil kunne legge sterke f\u00f8ringer for b\u00e5de fysisk utforming, deriblant muligheten for utfyllinger, og for bruken av dette historiske og levende havneomr\u00e5det. Byantikvaren er opptatt av at ogs\u00e5 V\u00e5gen og Festningskaien f\u00e5r en bruk som viser en aktiv havn, men der de historiske strukturene og kulturmilj\u00f8et f\u00e5r legge noen premisser, spesielt ut fra t\u00e5legrense i forhold til st\u00f8rrelse og volum. Riksantikvaren vurderer videre at fredningen vil styrke og ha oppsluttende verdi for verdensarven p\u00e5 Bryggen, og p\u00e5peker at fredningsomr\u00e5det ligger i sin helhet innenfor skissen til buffersone for verdensarven i Bergen. Arbeidet med en buffersone for Verdensarven er startet opp, og Byantikvaren er i henhold til gjeldende Forvaltningsplan for Bryggen ansvarlig for ledelsen av dette arbeidet. Bergen kommune har budsjettert midler til gjennomf\u00f8ringen av en Strategiplan for definering av buffersoneomr\u00e5det, og for \u00e5 klarlegge den videre forvaltningen av dette omr\u00e5det som har stor betydning for bevaring, forst\u00e5else og opplevelse av Verdensarvverdiene. Buffersonens arbeidsomr\u00e5de omfatter hele omr\u00e5det for fredet bygrunn med p\u00e5st\u00e5ende bebyggelse, samt deler av fjellsiden og sj\u00f8bodmilj\u00f8et i Skuteviken og Sandviken. Det blir viktig og interessant med en dialog mellom de to prosessene for fredning og buffersonestrategi i forhold til definisjon og forvaltning av de oppsluttende verdiene til Bryggens OUV. Fredningen vurderes videre positiv for de viktige kulturmilj\u00f8ene i Skuteviken. Skuteviksboder 7-19 ligger mellom Skuteviken og Sj\u00f8gaten og ble fredet etter kulturminneloven \u00a715 i 1983. Form\u00e5let med fredningen av Skuteviksbodene er \u00e5 bevare et unikt og autentisk sammenhengende sj\u00f8bodmilj\u00f8 for fremtiden, b\u00e5de som enkeltobjekt og samlet kulturmilj\u00f8. Skutevikens kaiomr\u00e5de er av landets eldste og i fredningssaken ble det vurdert at det ville v\u00e6re n\u00f8dvendig \u00e5 sikre bodene mot utfylling i sj\u00f8en. Riksantikvaren har ogs\u00e5 valgt \u00e5 innlemme i fredningsomr\u00e5det den s\u00f8rlige husrekken i Skuteviksveien. Denne bebyggelsen er del av Reguleringsplanen for Skuteviken (P.5810000) vedtatt i 1988, der s\u00e5 godt som hele planomr\u00e5det er regulert til bevaring. Det blir viktig \u00e5 se p\u00e5 forvaltningen av de eksisterende bygningene og arealbruken i forhold til de to lovverkene. Byantikvaren ser at det blir viktig \u00e5 avklare grensene for fredningsomr\u00e5det b\u00e5de langs Skuteviksveien og langs Sj\u00f8gaten og Skutevikstorget. Byantikvaren har ingen kommentarer til fredningen etter \u00a715 av fort\u00f8yningsringen p\u00e5 festningskaien, men viser til at det i omr\u00e5det, eller like utenfor, ogs\u00e5 finnes flere fort\u00f8yningsringer som b\u00f8r kartlegges og eventuelt vurderes som del av fredningen. Fagetatens vurdering og anbefaling: Byantikvaren ser at en fredning av omr\u00e5det rundt Bergenhus festning kan v\u00e6re positivt. Dette vil sikre kulturminnemyndighetene sin rolle i forhold til vern, utvikling og bruk av dette viktige kulturhistoriske omr\u00e5det i Bergen havn. Omr\u00e5det er imidlertid ogs\u00e5 preget av framtidige \u00f8nsker og behov for utbedringer, b\u00e5de n\u00e5r det gjelder havnefunksjoner, infrastruktur og bygningsmasse. Det blir derfor viktig at ansvarsforholdet mellom kulturminnemyndighetene og Bergen kommune blir beskrevet og entydig plassert. Byantikvaren mener det b\u00f8r komme tydelig fram av dokumentene hvilket handlingsrom kommunen og eierne har. Med hilsen Byantikvaren Johanne Gillow - leder Marianne Knutsen - saksbehandler Dokumentet er godkjent elektronisk. "
}