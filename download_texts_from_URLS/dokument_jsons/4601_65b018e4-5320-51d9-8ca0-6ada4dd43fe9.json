{
  "dokument_id": "65b018e4-5320-51d9-8ca0-6ada4dd43fe9",
  "doc_type": "case_attachment",
  "kommune": 4601,
  "tittel": "H\u00f8ringsuttalelse - Forslag til endringer i reglene om taushetsplikt i helsepersonelloven og pasientjournalloven mv.",
  "url": "https://bergen.kommune.no/politikere-utvalg/api/fil/bk360/11601368/Horingsuttalelse-Forslag-til-endringer-i-reglene-om-taushetsplikt-i-helsepersonelloven-og-pasientjournalloven-mv-",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/146943-3 H\u00f8ringsuttalelse - Forslag til endringer i reglene om taushetsplikt i helsepersonelloven og pasientjournalloven mv. Hva saken gjelder: Helse og omsorgsdepartementet har sendt p\u00e5 h\u00f8ring \u00abForslag til endringer i reglene om taushetsplikt i helsepersonelloven og pasientjournalloven mv.\u00bb Departementet foresl\u00e5r endringer i pasientjournalloven, helsepersonelloven, pasient- og brukerrettighetsloven, helse- og omsorgstjenesteloven og spesialisthelsetjenesteloven. H\u00f8ringsfrist: 6. januar 2025 Forslaget gjelder endringer i flere av bestemmelsene om taushetsplikt og tilgang til helseopplysninger, samt enkelte andre bestemmelser. Form\u00e5let med forslaget er at endringene skal s\u00f8rge for at regelverket er bedre egnet til \u00e5 gj\u00f8re helseopplysninger tilgjengelig for behandling av pasientene (informasjonsdeling) og mer digitaliseringsvennlig. Dette vil bidra til bedre pasientsikkerhet. Endringene skal ogs\u00e5 gj\u00f8re regelverket lettere \u00e5 forst\u00e5 og bruke. Hovedinnholdet i departementets forslag: Lovfesting av at helsepersonell kan f\u00e5 direkte tilgang til relevante og n\u00f8dvendige helseopplysninger i andre virksomheters journalsystemer. Lovfesting av at helsepersonellet som trenger opplysningene, selv skal vurdere om tilgjengeliggj\u00f8ringen av opplysningene oppfyller lovens krav om at de er relevante og n\u00f8dvendige for \u00e5 yte helsehjelp til pasienten. I dag er det helsepersonellet som har ansvar for opplysningene som m\u00e5 vurdere dette. Forenkle og utvide adgangen til \u00e5 bruke opplysninger om andre pasienter i behandlingen av egne pasienter. Alt autorisert helsepersonell skal gis denne muligheten, ikke bare utpekte leger og tannleger som i dag. Krav om logging skal ogs\u00e5 omfatte hvilke opplysninger som er gjort tilgjengelig, ikke bare tidsrom, hvem som har f\u00e5tt tilgang og grunnlaget for tilgjengeliggj\u00f8ringen slik det er i dag. I tillegg gj\u00f8res det enkelte lovtekniske endringer som flytte enkelte bestemmelser mellom ulike lover og sl\u00e5r sammen bestemmelser som h\u00f8rer sammen i forhold til form\u00e5l, ved for eksempel \u00e5 samle bestemmelser om virksomhetsansvar i pasientjournalloven og helsepersonellets ansvar i helsepersonelloven. 1 Byr\u00e5dens vurdering og forslag til h\u00f8ringsuttalelse: Generelt om lovutkastet Bergen kommune mener det ville v\u00e6rt nyttig om h\u00f8ringsnotatet hadde hatt en omtale av taushetsplikt i annet lovverk enn det nevnte. Dette gjelder f.eks. straffeloven og ikke minst forvaltningsloven, som s\u00e5 vidt er nevnt i notatet. Denne siste balanserer hensynet til taushetsplikt i forvaltningsloven og til lovene kommentert i h\u00f8ringsnotatet. Eldrer\u00e5det peker innledningsvis p\u00e5 at norske lover lages for hele befolkningen. Dette er kommet til uttrykk i h\u00f8ringsnotatet ved at det vises til at loven ogs\u00e5 skal gjelde for barn og unge. Det savnes et tilsvarende fokus mot eldre og personer med nedsatt funksjonsevne, og innvandrere. I forhold til siste gruppe reises det ogs\u00e5 sp\u00f8rsm\u00e5l ved om, man i Norge i dag, i tilstrekkelig grad greier informere ut om aktuelle lover, lovendringer, og rettigheter som har relevans for dem i m\u00f8te med norske helsetjenester. Slik at man i st\u00f8rst mulig grad kan forebygge spr\u00e5klige misforst\u00e5elser. Kommunalt r\u00e5d for personer med funksjonsnedsettelse mener at spr\u00e5ket i h\u00f8ringsutkastet til tider er komplisert, noe som kan gj\u00f8re det vanskelig for mange \u00e5 skj\u00f8nne hva det i praksis betyr og hvilke f\u00f8lger det f\u00e5r. Et eksempel her er en del av avsnittet om ekstern veileder p\u00e5 side 7 \u00abDepartementet foresl\u00e5r ogs\u00e5 at det inntas en ny bestemmelse som sikrer at helsepersonell som er ekstern veileder for helsepersonell med faglig p\u00e5legg eller begrenset autorisasjon, kan f\u00e5 tilgang til opplysninger som er n\u00f8dvendige for gjennomf\u00f8ring av vedtaket truffet av tilsynsmyndigheten\u00bb. Ogs\u00e5 eldrer\u00e5det opplever spr\u00e5ket som vanskelig. Reglene om taushetsplikt skal leses og forst\u00e5s av veldig mange mennesker med ulike bakgrunn. Det er derfor viktig at de skrives p\u00e5 en enkel og lettforst\u00e5elig m\u00e5te. R\u00e5dene savner ogs\u00e5 tydeligere f\u00f8ringer i forslagene som fanger opp den store utfordringen Norge st\u00e5r ovenfor i forhold til vekst i antall eldre i \u00e5rene som kommer, og hvilke s\u00e6rlige forhold som da vil m\u00e5tte ivaretas. Bergen kommune mener generelt at det er viktig at taushetsplikten ikke m\u00e5 v\u00e6re til hinder for \u00e5 gi forsvarlig helsehjelp og ivareta pasientsikkerhet. Dette gjelder s\u00e6rlig i samarbeidsrelasjoner, der behovet for \u00e5 dele opplysninger ikke m\u00e5 hindres av taushetsplikten. Samtidig er det viktig at en sikrer god kontroll med deling av opplysninger, slik at den enkeltes privatliv skjermes i st\u00f8rst mulig grad. De endringene som er foresl\u00e5tt vil kunne bidra til bedre kvalitet i helsetjenestene ved at behandlere kan f\u00e5 tilgang til riktig og n\u00f8dvendig informasjon til riktig tid, n\u00e5r beslutninger skal tas. Det vises til f\u00f8lgende formuleringer fra departementet: \u00abHelseopplysninger i helse- og omsorgstjenesten er underlagt taushetsplikt. Samtidig f\u00f8lger b\u00e5de en rett og plikt til \u00e5 dele n\u00f8dvendige og relevante helseopplysninger med helsepersonell som har tjenstlig behov for dette.\u00bb Bergen kommune erfarer b\u00e5de gjennom sine etater, og informasjon fra p\u00e5r\u00f8rende at deling av taushetsbelagt informasjon tidvis er krevende. Og at informasjonsplikten derved ikke alltid blir overholdt. Bergen kommune er i hovedsak enig i endringene som foresl\u00e5es, bl.a. \u00abny helsepersonelloven \u00a7 23 om tilgjengeliggj\u00f8ring av opplysninger til helsehjelpsform\u00e5l (punkt 4.2.2).\u00bb At det samtidig er foresl\u00e5tt en endring i pasientjournalloven \u00a7 21 der det gis en tydeliggj\u00f8ring av at helsepersonell selv m\u00e5 vurdere om de har tjenstlig behov, for oppslagene de gj\u00f8r i journal, gir en enklere praktisk og administrativ gjennomf\u00f8ring av tilgangsstyring. Fordi det er det enkelte helsepersonell som har behov for tilgangen, som er n\u00e6rmerest til \u00e5 vurdere situasjonen, og vurdere om det er et helserelatert form\u00e5l. Kompetansen til \u00e5 foreta vurderingen flyttes dermed til ut\u00f8ver, fra lederniv\u00e5. Departementet presiserer i lovutkastet formulering: \u00abArbeidsgiver har p\u00e5 sin side plikt til \u00e5 organisere virksomheten p\u00e5 en slik m\u00e5te at helsepersonellet kan ivareta sine lovp\u00e5lagte 2 plikter, jf. helsepersonelloven \u00a7 16.\u00bb Det er positivt at det i ny \u00a7 21. tredje ledd presiseres at personopplysninger om personen som tar kontakt med medisinsk n\u00f8dmeldetjeneste er taushetsbelagte opplysninger.\u00bb De endrede mulighetene helsepersonell gis til \u00e5 gi seg selv tilgang, f\u00f8lges opp med et forslag om utvidet krav om logging i forhold til hvilke elementer i journalen ansatte har v\u00e6rt inne i, noe som styrker personvernkontroller i forhold til personvernforordningens krav om konfidensialitet og tilgjengelighet. Bergen kommune mener dette vil kunne bidra til \u00e5 sikre tillit til behandlingen av opplysninger i journal. Forslaget som fremmes vil kunne bidra til \u00e5 \u00f8ke helsepersonells bevissthet rundt journaloppslag, fordi helsepersonellet i st\u00f8rre grad ansvarlig gj\u00f8res for egne oppslag, enn i n\u00e5v\u00e6rende lovgivning. Departementet presiserer samtidig at kravet til logg i forslaget ikke n\u00f8dvendigvis forutsetter en oversikt over hver enkelt opplysning som er gjort tilgjengelig. Forslagene om \u00e5 dele helseopplysninger p\u00e5 tvers og mellom helseetater oppleves hensiktsmessig. Kommunalt r\u00e5d for personer med funksjonsnedsettelser utrykker en viss bekymring for at det vil svekke pasientenes mulighet til selvbestemmelse, ved at det blir en bredere personkrets som gis tilgang til opplysninger, noe som vil kunne f\u00f8re til negative konsekvenser for pasienten dersom pasient \u2013 helsepersonell interaksjonen ikke er god. Departementet foresl\u00e5r en ny \u00a7 24 andre ledd, der det gis en utviding av kretsen av helsepersonell til \u00e5 inkludere helsepersonell med autorisasjon eller lisens, og ikke slik som n\u00e5, der bestemmelsen med utpekt lege/tannlege er for restriktiv. Vilk\u00e5ret om at opplysningene m\u00e5 v\u00e6re relevante og n\u00f8dvendige for ytelse av helsehjelp i en konkret behandlingssituasjon, ivaretar kravet om en forsvarlig deling av helseopplysninger. Bergen kommune stiller seg positive til at kretsen av personer som har tilgangsrett til opplysningene begrenses til autorisert helsepersonell etter helsepersonelloven \u00a7\u00a7 48 og 49. Vi anser at dette er en logisk avgrensning av personkretsen, og hindrer at den blir uhensiktsmessig vid. Vi anser ogs\u00e5 at autorisert helsepersonell i st\u00f8rre grad vil ha behov for tilgang p\u00e5 helseopplysninger enn helsepersonell som f.eks. er ufagl\u00e6rte. Endringene som foresl\u00e5s i punkt 4.4 tilknyttet unntak fra taushetsplikten til annet enn helsepersonell (ny \u00a7 26 i helsepersonelloven) der det \u00e5pnes for \u00ab......at adgangen til denne type oppslag videref\u00f8res, utvides noe og gjentas som ny \u00a7 26 i helsepersonelloven samtidig som ordlyden endres fra bruk av ordet \u00aboppl\u00e6ring\u00bb, til \u00abutdanning\u00bb, noe som bidrar til \u00e5 presisere form\u00e5let. Det \u00e5pnes i lovforslaget for at det forenkles og utvides adgangen til \u00e5 bruke opplysninger om andre pasienter i behandlingen av egne pasienter og at alt autorisert helsepersonell skal gis denne muligheten. Det vil kunne gi en utvanning av personvernsikkerheten da enhver person som er autorisert helsepersonell vil kunne be om \u00e5 f\u00e5 utlevert andre pasienter sine opplysninger og begrunne det med at de trenger dem for \u00e5 kunne behandle egne pasienter. Bergen kommune stiller sp\u00f8rsm\u00e5l ved hvordan pasientenes rett til \u00e5 reservere seg fra deling av helseopplysninger skal gjennomf\u00f8res. Om det legges opp til en form for automatisk varsling, eller om dette vil v\u00e6re en generell reservasjonsrett som tas i bruk, som en del av egen journaloppf\u00f8lging. Dette er et forhold som b\u00f8r avklares n\u00e6rmere, fordi regelen slik den n\u00e5 fremmes, fremst\u00e5r vanskelig \u00e5 praktisere. Fordi behovet for \u00e5 f\u00e5 tilgang til andres opplysninger kan oppst\u00e5 akutt, mens behovet for \u00e5 skjerme egne persondata, kan variere hos den enkelte person, alt etter hvile persondata det gjelder. I h\u00f8ringsnotatet st\u00e5r det ogs\u00e5 \u00abDette inneb\u00e6rer at opplysningene heller ikke kan gj\u00f8res tilgjengelig dersom det er grunn til \u00e5 tro at pasienten ville motsette seg det ved foresp\u00f8rsel\u00bb. Dette mener Bergen kommune er positivt, men samtidig m\u00e5 det avgj\u00f8res hvem som skal vurdere om det er grunn til \u00e5 tro dette, da det ikke er alle pasienter som har like tett kontakt med sin fastlege/annet 3 helsepersonell til at de kan vite slikt. Her b\u00f8r departementet gj\u00f8re en n\u00e6rmere vurdering av sp\u00f8rsm\u00e5let. Kvalitetsarbeid Bergen kommune mener det er positivt at det ogs\u00e5 gj\u00f8res endringer som styrker forbedringsarbeidet i sektoren. Krav til ledelse innen helsesektoren p\u00e5legger virksomheter en plikt til \u00e5 organisere seg slik at driften er forsvarlig. Virksomhet skal planlegge og organisere driften og sikre at det arbeides systematisk med kvalitetsforbedring og pasient- og brukersikkerhet, jf. Helse og omsorgstjenesteloven \u00a7 4-2, samt forskrift om ledelse og kvalitetsforbedring i helse- og omsorgstjenesten. For \u00e5 f\u00e5 sikret samsvar med plikter p\u00e5lagt i lov og forskrift og unntak fra taushetsplikt for \u00e5 oppfylle disse forpliktelsene, har departementet foresl\u00e5tt \u00e5 presisere at bestemmelsen ogs\u00e5 omfatter utarbeidelse av anonym statistikk. Videre \u00e5 endre fra begrepet \u00abkvalitetssikring\u00bb til \u00abkvalitetsforbedring\u00bb. Dette oppleves som en positiv endring fordi ordlyden kvalitetsforbedring i sterkere grad leder fokus mot den kontinuerlige prosessen for \u00e5 identifisere svikt eller forbedringsomr\u00e5der, teste ut tiltak og justere til resultatet blir som \u00f8nsket, og forbedringen vedvarer. Dette vil ogs\u00e5 omfatte plikten til \u00e5 arbeide systematisk med pasientsikkerhet. At det \u00e5pnes for \u00e5 dele opplysninger p\u00e5 tvers av virksomheten ogs\u00e5 i kvalitets\u00f8yemed, vil kunne bidra til en enda sterkere og bedre internkontroll, i de tilfeller der konsekvensen av avvik gj\u00f8r seg gjeldende hos en annen akt\u00f8r. Personvern og informasjonssikkerhet Punktet inneholder interessante og viktige vurderinger. Bergen kommune vil s\u00e6rlig trekke fram: \u00abN\u00f8dvendige og relevante helseopplysninger skal v\u00e6re tilgjengelige for helsepersonell (og annet personell) som har tjenstlig behov for dem, slik at det kan tas riktige beslutninger og ytes forsvarlig helsehjelp.\u00bb Om dette punktet hadde v\u00e6rt fulgt opp effektivt, ville vi kunne unng\u00e5tt feil behandling og d\u00f8dsfall i helsesektoren som i dag skyldes informasjonssvikt. Departementet dr\u00f8fter dagens situasjon der journalopplysninger i stor grad lagres p\u00e5 desentraliserte servere, jf. \u00a7 22 i pasientjournalloven. Vi er enige i departementets vurdering, og forutsetter at det blir gjort n\u00f8dvendige justeringer. Bergen kommune ser det kan v\u00e6re hensiktsmessig \u00e5 flytte dataansvar for oppbevaring av pasientjournalarkiv fra Helsedirektoratet til Riksarkivaren. Samtidig vil vi peke p\u00e5 at det kreves faglig kompetanse om pasientjournaler hos Riksarkivaren. Et forhold som vil kunne l\u00f8ses gjennom et m\u00e5lrettet samarbeid med Helsedirektoratet. Punkt 4.5 i forslaget inneholder ogs\u00e5 en god harmonisering i regler om samtykke mot reglen innen personvern. Det vises til f\u00f8lgende formulering: \u00abTaushetsplikt etter helsepersonelloven \u00a7 21 er ikke til hinder for at helseopplysninger om pasienten gj\u00f8res tilgjengelig, for den opplysningene direkte gjelder eller andre, i den utstrekning den som har krav p\u00e5 taushet samtykker.\u00bb Vedtakskompetanse: Byr\u00e5dets fullmakter vedtatt av Bergen bystyre 27. november 2024 i sak 462/24, pkt. 2.10. H\u00f8ringsuttalelser: 2.10.1.Byr\u00e5det avgir h\u00f8ringsuttalelser p\u00e5 vegne av Bergen kommune, der forretningsutvalget har fordelt oppgaven til byr\u00e5det. Forretningsutvalget har i m\u00f8te 22. oktober 2024 i sak 340/24 fattet f\u00f8lgende vedtak: 4 Byr\u00e5det avgir eventuelt h\u00f8ringssvar til \u00abH\u00f8ring - Forslag til endringer i helseforskningsloven og tilh\u00f8rende regelverk\u00bb p\u00e5 vegne av Bergen kommune. Byr\u00e5d for eldre, helse og omsorg innstiller til byr\u00e5det \u00e5 fatte f\u00f8lgende vedtak: 1. Byr\u00e5det avgir h\u00f8ringsuttalelse til \u00abH\u00f8ring - Forslag til endringer i helseforskningsloven og tilh\u00f8rende regelverk\u00bb slik den fremkommer av byr\u00e5dens forslag. 2. Melding om vedtak sendes Bystyrets kontor. Dato: 10. desember 2024 Marte Joan Monstad Byr\u00e5d for eldre, helse og omsorg Dokumentet er godkjent elektronisk. Vedlegg: H\u00f8ringsbrev \u2013 Forslag til endringer i helsepersonelloven, pasientjournalloven mv H\u00f8ringsnotat endringer i helsepersonelloven mv. Eldrer\u00e5dets innspill til h\u00f8ring av endring i reglene om taushetsplikt i helsepersonelloven og pasientjournalloven Endringer i reglene om taushetsplikt i helsepersonelloven og pasientjournalloven mm. - Innspill til h\u00f8ringsuttalelse fra kommunalt r\u00e5d for personer med funksjonsnedsettelse 5 "
}