{
  "dokument_id": "85407c2b-49c3-576f-83d3-d4801f093026",
  "doc_type": "case_presentation",
  "kommune": 4601,
  "tittel": "\u00c5rstad, Gnr. 161, Bnr. 8, Haukelandsbakken. Vurdering av stans av planinitiativ",
  "url": "https://bergen.kommune.no/politikere-utvalg/api/fil/bk360/10951089/Framstilling-Arstad-Gnr-161-Bnr-8-Haukelandsbakken-Vurdering-av-stans-av-planinitiativ",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/06257-31 \u00c5rstad, Gnr. 161, Bnr. 8, Haukelandsbakken. Vurdering av stans av planinitiativ Hva saken gjelder: Plankonsulent Opus Bergen AS har p\u00e5 vegne av forslagsstiller Haukelandsbakken AS levert inn et planinitiativ for et omr\u00e5de ved Haukelandsbakken i \u00c5rstad bydel (Figur 1). Det foresl\u00e5tte planomr\u00e5det omfatter deler av kommunal vei Haukelandsbakken, fire eksisterende eneboliger og skr\u00e5nende terreng i fjellsiden til Ulriken. Like over planomr\u00e5det stiger terrenget mot bratthenget ved Svarteberget. Figur 1: Oversiktskart til venstre og skr\u00e5foto til h\u00f8yre, forslag til planomr\u00e5de er markert med r\u00f8d linje. Plan- og bygningsetaten (PBE) har besluttet \u00e5 stanse planinitiativet, og har gjennom brev av 26.03.2024 informert forslagsstiller om beslutningen. Beslutningen er begrunnet med at planinitiativet er i strid med KPA2018 n\u00e5r det gjelder faresone ras, hensynssone byfjell, arealform\u00e5l LNF, hensynssone Naturmangfold og bestemmelser om terrengtilpasning. Forslagsstiller har i brev av 08.04.2024 bedt om at saken oversendes til politisk behandling for endelig avgj\u00f8relse. Forslagstiller har i samme brev bedt om flere avklaringer knyttet til videre reguleringsprosess. Beskrivelse av planinitiativ Planinitiativet inneb\u00e6rer riving av 4 eksisterende eneboliger for \u00e5 tilrettelegge for bygging av ny blokkbebyggelse med ca. 80 boenheter. Ny bebyggelse omfatter 3 blokker, felles uteoppholdsarealer og felles parkering i kjeller. Det foresl\u00e5s ny bygningsmasse p\u00e5 rundt 6000 m2 BRA, med byggeh\u00f8yder p\u00e5 5 etasjer mot fjellveggen i \u00f8st og nedtrapping mot vest. 1 Parkering legges i fellesgarasjer under bygg og bebyggelsen, og det foresl\u00e5s en lav parkeringsdekning med 0,1 \u2013 0,2 p-plasser per 100 m2 BRA. Figur 2: Perspektiv sett fra store Lungeg\u00e5rdsvannet med foresl\u00e5tt ny bebyggelse med 3 boligblokker (markert med r\u00f8d ring). Omr\u00e5det ble kartlagt for skredfare i 2022 av NVE, som del av nasjonal skredfarekartlegging etter gjeldende lovverk og veiledere. Kartleggingen viser at nesten hele planomr\u00e5det er omfattet av faresoner for skred (Figur 3), med \u00e5rlig sannsynlighet for skred st\u00f8rre enn 1/1000 og st\u00f8rre enn 1/5000. I f\u00f8lge TEK17 sin veileder s\u00e5 beregnes skredfare ved \u00e5rlig sannsynlighet, det vil si at 1/1000 inneb\u00e6rer en teoretisk sannsynlighet for 1 skred per 1000 \u00e5r, samtidig s\u00e5 utelukker ikke det at to 1/1000 \u00e5rs skred kan inntreffe innenfor kort tidsrom. Figur 3: Foresl\u00e5tt planomr\u00e5de (svart stiplet strek) ligger innenfor skredfaresoner for steinsprang med \u00e5rlig sannsynlighet for skred st\u00f8rre enn 1/1000 og st\u00f8rre enn 1/5000. 2 For \u00e5 oppn\u00e5 tilstrekkelig sikring mot skred foresl\u00e5s det i planinitiativet oppf\u00f8ring av en skredvoll med fanggjerde opp\u00e5, i bakkant av foresl\u00e5tte nye boliger. Dimensjonen til skredvollen er ansl\u00e5tt til ca. 7-10 m bred, og 3-4 m h\u00f8y, mens fanggjerdet opp\u00e5 ansl\u00e5s til ca. 3-4 meter. Samlet h\u00f8yde p\u00e5 skredsikring er rundt 7-8 meter. I tillegg til skredvoll m\u00e5 fjellet (Svarteberget) ovenfor renskes og sikres f\u00f8r skredvollen kan etableres. Figur 4: Forslag p\u00e5 skredsikring med skredvoll og fanggjerde opp\u00e5, fra planinitiativet (kilde Swec0 2023). Illustrasjoner viser en samlet h\u00f8yde p\u00e5 7-8 meter og dybde p\u00e5 rundt 10 meter. Planstatus Det foresl\u00e5tte planomr\u00e5det er i KPA2018 (Figur 5) avsatt til form\u00e5lene byfortettingssone - sone 2 og LNF, og omfattes av faresone for ras H310_2, hensynssone H560_49 naturmilj\u00f8 \u2013 naturtyper, viltkorridor, hensynssone H530_2 Byfjellsgrense, hensynssone H390_2 gul sone for luftkvalitet. KPA 2018 har f\u00f8lgende bestemmelser knyttet til faresonen for ras- og skredfare: \u00ab33.7.2 Faresone skred (H310_2): a. Det er ikke tillatt med nye tiltak, som er i strid med sikkerhetsklassene for skred i henhold til byggteknisk forskrift. b. Det er ikke tillatt med tiltak som kan endre dreneringsforhold eller fjerning av skog som kan redusere stabiliteten.\u00bb I eldre reguleringsplan (arealplan-ID: 10970000) fra 1958, s\u00e5 er eksisterende boligeiendommer regulert til boligform\u00e5l, eksisterende vei er regulert til veiform\u00e5l, mens omr\u00e5det som ligger i skr\u00e5ningen opp mot Ulriken er uregulert (Figur 6). Planinitiativet grenser i vest mot reguleringsplan for Haukeland universitetssykehus nord (arealplan-ID: 11930500), vedtatt i 2008. 3 Sone 2 LNF Planinitiativ Naturmilj\u00f8 H560 Faresone ras H310_2 Byfjellsgrense H530_2 Figur 5 (venstre): Utdrag fra plankartet til KPA2018 med markering av arealform\u00e5l og hensynssoner sammen med foresl\u00e5tt plangrense for planinitiativet. Faresone for ras g\u00e5r inn over dagens boligtomter. Figur 6 (h\u00f8yre): Utdrag fra gjeldende reguleringsplaner sammen med markering av foresl\u00e5tt plangrense for planinitiativet. Historikk Det er avholdt to veiledningsm\u00f8ter for det aktuelle planomr\u00e5det. P\u00e5 det f\u00f8rste veiledningsm\u00f8te i 2020 ble det foresl\u00e5tt etablering av mellom 200-400 boenheter som blokkbebyggelse. P\u00e5 det siste veiledningsm\u00f8te i 2023 ble det foresl\u00e5tt en nedskalering av antall boliger for \u00e5 unders\u00f8ke utviklingspotensialet p\u00e5 tomtene med hensyn til skredfare. I forbindelse med veiledningsm\u00f8tet i 2023 s\u00e5 vurderte Bymilj\u00f8etaten at forslaget om rassikringstiltak innenfor byfjellsgrensen vil medf\u00f8re store terrenginngrep og store negative konsekvenser for naturmangfold. Konklusjonen til PBE var at oppstart av planarbeid ikke kan anbefales. Fagetatens vurdering og anbefaling: Plan- og bygningsetaten (PBE) viser til at planinitiativet tilrettelegger for bygging av rundt 80 boliger som ligger i faresone for ras- og skredfare (H310). PBE kan ikke anbefale bygging av nye boliger som forutsetter omfattende skredsikring. Arealet som foresl\u00e5s for skredsikring omfattes av flere andre hensynssoner i KPA2018, deriblant friluftsliv og byfjellsgrensen (H_530) og naturmilj\u00f8 (H560_49). P\u00e5 bakgrunn av rasfare og negative konsekvenser for naturmangfold s\u00e5 har PBE besluttet \u00e5 stanse planinitiativet. Under oppsummeres kort PBE sine vurderinger. For utdypende redegj\u00f8relser, se vedlagt PBE sin beslutning om at planinitiativet stanses. Skredfare NVE sin kartlegging viser at skredfaresoner i planomr\u00e5det har en \u00e5rlig sannsynlighet for skred st\u00f8rre enn 1/1000 og st\u00f8rre enn 1/5000. Teknisk forskrift (TEK17) kapittel 7-3 fastsetter sikkerhetsklasser mot skred, som inneb\u00e6rer at planinitiativet med rundt 80 nye boenheter ligger i sikkerhetsklasse S3. TEK17 tillater at byggverk i sikkerhetsklasse S3 kan plasseres i skredfaresoner der sannsynligheten er sjeldnere enn 1/5000. PBE viser til at planinitiativet utl\u00f8ser krav om sikring siden skredfaren er st\u00f8rre enn dette. Planinitiativet foresl\u00e5r skredsikring med skredvoll mot steinsprang og et fanggjerde p\u00e5 toppen. Skredvollen skal plasseres ved foten av fjellet, delvis inne p\u00e5 de fire eiendommene, delvis over byfjellsgrensen og i LNF-omr\u00e5det. Det er behov for rensk og boltesikring i fjellet over planomr\u00e5det. NVE har i uttalelse til tilsvarende prosjekt i Loddefjord anbefalt p\u00e5 generelt grunnlag at de frar\u00e5der \u00e5 bygge ut omr\u00e5der som krever sikring for \u00e5 oppn\u00e5 tilstrekkelig trygghet. PBE viser til NVE sin uttalelse og veileder, og anbefaler ikke bygging av nye boliger 4 som forutsetter omfattende skredsikring og som p\u00e5f\u00f8rer fremtidige eiere ansvar for vedlikehold. PBE vurderer ogs\u00e5 at skredsikringen vil ha negative konsekvenser for naturmangfold, siden omr\u00e5det er inngrepsfritt og omfattes av flere hensynssoner. Overvannsproblematikk Bergen Vann har utarbeidet beregninger av dreneringslinjer og nedb\u00f8rsfelt som viser at den foresl\u00e5tte skredvollen vil f\u00f8re til at dagens fem nedb\u00f8rsfelt blir samlet til ett nedb\u00f8rsfelt som ledes mot nabo og eksisterende bolig mot nord. Kommunedelplan for Overvann viser ogs\u00e5 at det gjennom omr\u00e5det renner en hoveddreneringslinje som omfattes av risiko for flom og l\u00f8smasseskred. NVE sin veileder fremhever at sikringstiltak ikke b\u00f8r \u00f8ke faren for andre omr\u00e5der, for eksempel ved at skred eller vassmasser ledes mot andre omr\u00e5der. PBE kan derfor ikke anbefale nybygging av boliger som forutsetter slike skredsikringstiltak. Naturmangfold De foresl\u00e5tte tiltakene ligger i LNF-omr\u00e5de, innenfor byfjellsgrensen og hensynssone for naturmilj\u00f8. N\u00e6romr\u00e5det har ogs\u00e5 hjortetrekk og arter med nasjonal forvaltningsinteresse. Naturtypelokaliteten er verdisatt som viktig og beskrevet som artsrik, og omfatter flere r\u00f8dlistede arter og arter registrert som n\u00e6r truet. PBE vurderer at de foresl\u00e5tte sikringstiltakene vil ha store negative konsekvenser for naturmangfoldet i omr\u00e5det. Forslagsstillers kommentarer: Forslagsstiller har i brev av 08.04.2024 bedt om at saken oversendes til politisk behandling for endelig avgj\u00f8relse. Forslagstiller er uenig i PBE sin beslutning, og begrunner dette med 1) politiske avklaringer, 2) historikk, 3) PBE sin begrunnelse for avslag, og 4) kommunens mulighet til \u00e5 stanse planinitiativet. Begrunnelsen oppsummeres kort under, se vedlagt brev for utdypende informasjon. Politiske avklaringer Forslagsstiller viser til at hovedform\u00e5let bolig allerede er avklart gjennom vedtak av KPA2018 hvor omr\u00e5det er avsatt til byfortettingssone. Historikk Forslagstiller viser til at det er avholdt 2 veiledningsm\u00f8ter, og at tidligere tilbakemeldinger fra PBE er fulgt opp. PBE sin begrunnelse for avslag Forslagstiller viser til at flere naturtyper ikke er s\u00e6rlig tilstedev\u00e6rende i omr\u00e5det, men at det i stedet er innslag av hageavfall og fremmede arter like \u00f8st for byfjellsgrensen. Forslagstiller vurderer at planinitiativet kan forbedre naturmangfoldet i omr\u00e5det gjennom sanering av fremmede arter og revegetering med stedlige arter. Forslagstiller er uenig i omr\u00e5dets verdier for hjortetr\u00e5kk og friluftsverdier. Forslagstiller vurderer at PBE ikke har belegg for \u00e5 vurdere at planinitiativet medf\u00f8rer omfattende skredsikring, at NVE sine vurderinger kun er generelle, og at fremtidig vedlikehold av sikringstiltak lett kan h\u00e5ndteres gjennom felleskostnader i et sameie eller borettslag. Forslagstiller viser til sin VA-konsulent som vurderer at overvann ikke er problematisk \u00e5 h\u00e5ndtere siden l\u00f8smasseskred ikke er aktuelt i omr\u00e5det. Konklusjon Forslagstiller stiller sp\u00f8rsm\u00e5l ved grunnlag for \u00e5 stanse et planinitiativ som ligger i byfortettingssone like ved regionens st\u00f8rste arbeidsplass, og ber om at saken ses i en st\u00f8rre samfunnsmessig sammenheng. 5 Ved siden av \u00e5 vurdere oppstart, s\u00e5 ber forslagstiller om at UMBY tar stilling til om det kan tillates skredsikring innenfor byfjellsgrensen, om det kan \u00e5pnes for en st\u00f8rre boligbygging enn KPA2018 tillater, og om det er andre forhold som b\u00f8r belyses i en videre reguleringsprosess. \u00d8konomiske konsekvenser: Saken har ingen direkte \u00f8konomiske konsekvenser for kommunen. Byr\u00e5dens vurdering og anbefaling/konklusjon: I henhold til plan- og bygningsloven \u00a7 12-8, andre ledd kan kommunen beslutte at et privat planinitiativ skal stoppes dersom kommunen finner at det ikke b\u00f8r f\u00f8re frem. I henhold til samme bestemmelse kan ikke beslutningen p\u00e5klages, men forslagsstiller kan kreve \u00e5 f\u00e5 den forelagt for bystyret (Utvalg for milj\u00f8 og byutvikling) til endelig avgj\u00f8relse. Form\u00e5let med bestemmelsen er \u00e5 redusere un\u00f8dvendig ressursbruk for alle parter n\u00e5r det etter en planfaglig vurdering anses som urealistisk at planinitiativet kan bli vedtatt som endelig plan. Samtidig skal planinitiativ ikke stoppes dersom det er mulig \u00e5 gj\u00f8re justeringer i planarbeidet som \u00f8ker sannsynligheten for at planen vil bli vedtatt. Dersom planinitiativet er i strid med overordnede planer, lokale forskrifter eller nasjonale og regionale interesser, vil det v\u00e6re et mer grunnleggende hinder som forslagsstillers prosjekt \u00e5penbart ikke vil kunne l\u00f8se. Klosterhagen-erkl\u00e6ringen og stans av planinitiativ Byr\u00e5dets politiske plattform (Klosterhagen-erkl\u00e6ringen) har tydelige ambisjoner om \u00e5 f\u00e5 fart p\u00e5 byutviklingen i Bergen og tilrettelegge for \u00f8kt boligbygging. Dette er viktig for at Bergen de neste \u00e5rene skal vokse, og fremst\u00e5 attraktiv \u00e5 etablere seg i for studenter, familier og andre som \u00f8nsker \u00e5 bidra til verdiskapningen i byen. Bergen skal fylle rollen som Vestlandets hovedstad og v\u00e6re en motor i hele regionen. Byr\u00e5den ser derfor positivt p\u00e5 planinitiativet for Haukelandsbakken, som omfatter et stort antall nye boliger samtidig som det har god kollektivdekning, n\u00e6rhet til stor arbeidsplass ved Haukeland sykehus, sosial infrastruktur og turomr\u00e5der ved Ulriken. Klosterhagen-erkl\u00e6ringen har ambisjoner om en offensiv byutviklingspolitikk, samtidig som det skal tas vare p\u00e5 natur og gr\u00f8ntomr\u00e5der. Byr\u00e5det er opptatt av at nye boliger bygges i transformasjonsomr\u00e5der med god kollektivdekning. Dette er viktig b\u00e5de for \u00e5 forhindre nedbygging av naturomr\u00e5der og forhindre fremtidig utflytting til omegnskommuner, som f\u00f8rer til u\u00f8nskede \u00f8kte transportbehov og utslipp av klimagasser. Byr\u00e5den er ikke enig i PBE sine vurderinger om at planinitiativet b\u00f8r stanses. Det foreliggende planinitiativet har utfordringer knyttet til skredfare, byfjellsgrense og naturmangfold, men byr\u00e5den vurderer det som sannsynlig at dette kan l\u00f8ses gjennom en reguleringsprosess. Byr\u00e5den anbefaler at det kan startes opp en reguleringsprosess, men understreker samtidig at det er n\u00f8dvendig med vesentlige endringer av den foresl\u00e5tte nye bebyggelsen og at viktige hensyn blir ivaretatt. Dette inneb\u00e6rer at n\u00f8dvendige sikringstiltak og hensyn til skredfare m\u00e5 ivaretas, samtidig som at foresl\u00e5tt ny bebyggelse m\u00e5 bearbeides for \u00e5 ivareta hensynet til naturmangfold, byfjellsgrense, friluftsliv og kulturmilj\u00f8. Dersom viktige hensyn ikke blir ivaretatt i det videre arbeidet s\u00e5 vil det v\u00e6re risiko for innsigelser til h\u00f8ring og offentlig ettersyn, og det vil v\u00e6re stor usikkerhet omkring endelig vedtak av reguleringsplan. Gjennom reguleringsprosessen m\u00e5 det derfor sammen med PBE og aktuelle myndigheter vurderes hva som er realistisk \u00e5 f\u00e5 til innenfor overordnede f\u00f8ringer og hensyn. Skredfare, sikringstiltak, naturmangfold og byfjellsgrense Teknisk forskrift (TEK17) tillater i utgangspunktet ikke at det bygges et stort antall boliger med sikkerhetskrav S3 i et omr\u00e5de med stor rasfare (st\u00f8rre \u00e5rlig sannsynlighet enn 1/1000 og 1/5000). Forskriften \u00e5pner imidlertid for at sikkerhetskrav til S3 kan ivaretas enten ved 6 plassering av bygg utenfor rasomr\u00e5de, eller bygg kan dimensjoneres til \u00e5 t\u00e5le ras, eller det kan gj\u00f8res sikringstiltak som reduserer sannsynligheten for ras mot bygg og uteomr\u00e5der. Planinitiativet foresl\u00e5r at rasfare og sikkerhetskrav til S3 kan h\u00e5ndteres med sikringstiltak. Planinitiativet forutsetter at det kan gj\u00f8res skredsikringstiltak utenfor dagens boligtomter i et omr\u00e5de som ikke er avsatt til bebyggelsesform\u00e5l i KPA2018. Flere hensynssoner omfattes av dette omr\u00e5det, og KPA2018 sine bestemmelser \u00a7 33.7 for faresone skred (H310_2) understreker at sikkerhet skal ivaretas i slike skredomr\u00e5der og at det ikke tillates tiltak som endrer dreneringsforhold eller reduserer stabiliteten. Byr\u00e5det er opptatt av sikkerhet og helse, og det er viktig at nye boomr\u00e5der skal v\u00e6re gode og trygge. Samtidig m\u00e5 hensynet til naturmangfold og byfjellsgrensen ivaretas. Byr\u00e5den vurderer at den videre reguleringsprosessen m\u00e5 vurdere hvordan plassering og dimensjonering av ny bebyggelse b\u00f8r bearbeides for \u00e5 bidra til \u00e5 ivareta sikkerhetskrav i TEK17, i tillegg til de foresl\u00e5tte sikringstiltakene med skredsikring. Bearbeiding av den foresl\u00e5tte nye bebyggelsen vil bidra til \u00e5 redusere behovet for sikringstiltak i naturomr\u00e5dene innenfor byfjellsgrensen med LNF form\u00e5l. Dette er viktig for \u00e5 redusere negative konsekvenser for naturmangfold og unng\u00e5 endring av avrenning mot naboer mot nord. Byr\u00e5den viser til at kommuneplanens sin samfunnsdel (KPS \u2013 Bergen 2030) understreker at \u00abByfjellsgrensen skal ligge fast.\u00bb. \u00abI den kompakte byen skal ny utbygging skje gjennom fortetting i byggesonen. Det sikrer at byfjellene og uber\u00f8rte arealer i byens randsone spares, og kan opprettholdes som en ressurs for byens innbyggere.\u00bb Dette er fulgt opp i KPA2018 sine bestemmelser \u00a7 32.5 for Friluftsliv (H530) som sier at \u00abInnenfor byfjellsgrensene skal s\u00f8knad om dispensasjon fra kommuneplanens arealdel avgj\u00f8res av bystyret.\u00bb Retningslinjen til den samme bestemmelsen sier at \u00abInnenfor byfjellsgrensene skal naturkvaliteter og omr\u00e5dets verdi for friluftsliv, naturmangfold, kulturminner, landbruk og drikkevannforsyning ivaretas.\u00bb KPS2030 og KPA2018 gir tydelige f\u00f8ringer om \u00e5 ivareta sikkerhet i skredomr\u00e5der og at byfjellsgrensen med verdier for naturmangfold og friluftsliv skal ivaretas. Byr\u00e5den vurderer at dette m\u00e5 legges til grunn for den videre reguleringsprosessen for Haukelandsbakken. Det inneb\u00e6rer at den foresl\u00e5tte nye bebyggelsen m\u00e5 bearbeides slik at hensynet til b\u00e5de skredfare og sikringstiltak p\u00e5 den ene siden, og naturmangfold og byfjellsgrense p\u00e5 den andre siden ivaretas p\u00e5 en god m\u00e5te. Kulturmilj\u00f8 og arkitekturhistorie Byr\u00e5dets politiske plattform har ambisjon om \u00e5 skape en vakker by, og vil f\u00f8re en byutvikling som fremtidens generasjoner kan se tilbake p\u00e5 med stolthet. Byr\u00e5det \u00f8nsker at det legges st\u00f8rre vekt p\u00e5 kulturhistorisk og stedstilpasset arkitektur i nye byggeprosjekter for \u00e5 ivareta Bergens s\u00e6rpreg. De fire eksisterende eneboligene som planinitiativet forutsetter revet er del av et sammenhengende kulturmilj\u00f8 tegnet av kjente bergensarkitekter fra tidlig 1960-tallet. Byantikvaren og Byarkitekten fremhever at eneboligene er typiske for sin tid med sv\u00e6rt h\u00f8ye arkitektoniske kvaliteter. Fagetatene vurderer at st\u00f8rrelsen p\u00e5 den foresl\u00e5tte nye bebyggelsen med boligblokker vil ha negative konsekvenser for kulturmilj\u00f8et. De anbefaler derfor ikke riving av eksisterende eneboliger og bygging av nye boligblokker, slik det er foresl\u00e5tt i planinitiativet. Byr\u00e5den har vurdert om eksisterende eneboliger b\u00f8r bevares i stedet for \u00e5 \u00e5pne for en reguleringsprosess som inneb\u00e6rer riving og bygging av nye boligblokker. P\u00e5 grunn av sv\u00e6rt sentral beliggenhet og god kollektivdekning, og at det er behov for bygging av flere boliger i Bergen, s\u00e5 anbefaler byr\u00e5den at det kan startes opp en reguleringsprosess. Dette forutsetter 7 at planinitiativet bearbeides gjennom den videre reguleringsprosessen, og at det utarbeides et planforslag med gode arkitektoniske kvaliteter og tilpasning til kulturmilj\u00f8 og terreng. Planomr\u00e5det har en sv\u00e6rt eksponert beliggenhet i overgangen mellom bebyggelse og byfjell. Ny boligbebyggelse vil v\u00e6re sv\u00e6rt synlig fra b\u00e5de Bergen sentrum, og andre vinkler, samtidig som det er et omr\u00e5de hvor mange mennesker beveger seg gjennom fra arbeidsplass, bolig og turomr\u00e5der rundt Ulriken. Byr\u00e5den understreker derfor viktigheten av h\u00f8ye ambisjoner og gode arkitektoniske kvaliteter for den fremtidige nye boligbebyggelsen. Gjennom reguleringsprosessen m\u00e5 god tilpasning til eksisterende bebyggelse og kulturmilj\u00f8et ivaretas i dialog med fagmyndigheter og nabolag, og viktige hensyn og kvaliteter m\u00e5 sikres i planforslaget. Effektiv og rask reguleringsprosess Byr\u00e5det er opptatt av at reguleringsprosesser skal bli raskere og mer effektive. Dette inneb\u00e6rer st\u00f8rre forutsigbarhet og lavere konfliktniv\u00e5. Byr\u00e5den ser at det foreliggende planinitiativet utfordrer f\u00f8ringer i KPA2018 og KPS med tanke p\u00e5 hensyn til byfjellsgrense, naturmangfold og LNF form\u00e5l. Byr\u00e5den anbefaler derfor at planinitiativet bearbeides gjennom den videre reguleringsprosessen for \u00e5 redusere interessekonflikter og unng\u00e5 eventuelle innsigelser, og slik sett bidra til en raskere og mer effektiv prosess. Sp\u00f8rsm\u00e5l fra forslagstiller Forslagstiller ber om at saken ses i en st\u00f8rre samfunnsmessig sammenheng, og ber om at det tillates oppstart av reguleringsprosess. Byr\u00e5den vurderer det som sannsynlig at utfordringer med planinitiativet kan l\u00f8ses gjennom bearbeidelser i en videre reguleringsprosess, og anbefaler derfor at planinitiativet ikke stanses. I tillegg til \u00e5 vurdere oppstart ber forslagstiller om avklaringer p\u00e5 sp\u00f8rsm\u00e5l om det kan tillates skredsikring innenfor byfjellsgrensen og om det kan tillates en st\u00f8rre boligbygging enn KPA2018 \u00e5pner for. Byr\u00e5den viser til f\u00f8ringer i KPS og KPA om at byfjellsgrensen skal ligge fast og at hensyn til naturmangfold og friluftsliv skal ivaretas. Eventuelle dispensasjoner fra byfjellsgrensen m\u00e5 avgj\u00f8res av bystyret. Andre eventuelle avvik fra KPA2018 og sikkerhetskrav i TEK17 m\u00e5 avklares med NVE, Statsforvalter og ber\u00f8rte myndigheter gjennom reguleringsprosessen f\u00f8r et ferdig planforslag kan sluttbehandles i bystyret. Sp\u00f8rsm\u00e5l fra forslagstiller om utnyttelsesgrad for boligbygging m\u00e5 i utgangspunktet avgj\u00f8res ut fra f\u00f8ringene i KPA 2018. Utnyttelsesgrad og omfang av utbygging m\u00e5 vurderes gjennom reguleringsprosessen og ses i sammenheng med andre forhold som utearealer, konsekvenser for naboer, vei og trafikk, natur og klima, l\u00f8sninger for sosial og teknisk infrastruktur med mer. Konklusjon Byr\u00e5den ser positivt p\u00e5 planinitiativet for Haukelandsbakken, som omfatter mange nye boliger med god kollektivdekning, n\u00e6rhet til stor arbeidsplass ved Haukeland sykehus, sosial infrastruktur og turomr\u00e5der ved byfjellene. Byr\u00e5den vurderer at vilk\u00e5rene for \u00e5 stoppe planinitiativet ikke er oppfylt ved at det er sannsynlig at justeringer gjennom reguleringsprosessen kan f\u00f8re frem til endelig vedtak av reguleringsplan. Byr\u00e5den understreker samtidig at dette forutsetter betydelige endringer av planinitiativet, for \u00e5 kunne komme frem til et tilstrekkelig omforent og skredsikkert planforslag. Dette inneb\u00e6rer vesentlig bearbeiding av den foresl\u00e5tte nye bebyggelsen og at hensyn til naturmangfold, byfjellsgrense, friluftsliv og kulturmilj\u00f8 ivaretas i samsvar med overordnede f\u00f8ringer. N\u00f8dvendige sikringstiltak for skredfare m\u00e5 sikres gjennom rekkef\u00f8lgekrav. Arkitektoniske kvaliteter m\u00e5 sikres i \u00f8vrige reguleringsbestemmelser. Det vil v\u00e6re stor risiko knyttet til videre reguleringsprosess, b\u00e5de til h\u00f8ring og offentlig ettersyn og til sluttbehandling av planforslag, dersom viktige hensyn ikke blir ivaretatt i det videre arbeidet. Byr\u00e5den 8 anbefaler god dialog mellom forslagstiller, PBE, NVE, BME, Statsforvalter og andre aktuelle myndigheter for \u00e5 sikre en effektiv og rask reguleringsprosess. Byr\u00e5den anbefaler at planinitiativet ikke stanses, og at det kan startes opp en reguleringsprosess hvor f\u00f8ringene fra saksfremlegget legges til grunn. Vedtakskompetanse: I henhold til bystyresak 378/20 \u00a7 18 har byr\u00e5det fullmakter til \u00e5 ut\u00f8ve myndighet innenfor fagomr\u00e5dene klima, milj\u00f8, byggesak og byutvikling med utgangspunkt i Plan- og bygningsloven og annet relevant lovverk. Byr\u00e5d for byutvikling innstiller til byr\u00e5det \u00e5 fatte f\u00f8lgende vedtak: Med hjemmel i plan- og bygningsloven \u00a7 12-8, 2. ledd stanses ikke privat planinitiativ for \u00c5rstad, Gnr. 161, Bnr. 8, Haukelandsbakken. Det \u00e5pnes for oppstart av reguleringsprosess p\u00e5 de vilk\u00e5r som fremg\u00e5r i saksfremstillingen. Dato: 24. september 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: Fagnotat, datert 19.04.2024, med f\u00f8lgende vedlegg: Beslutning om at planinitiativet stoppes: \u00c5rstad, Gnr. 161, Bnr. 8 mfl. Haukelandsbakken datert 26.03.2024. Anmodning om politisk behandling Haukelandsbakken datert 08.04.2024 Planinitiativ datert 09.01.2024 NVE sine generelle innspill til planinitiativ, datert 29.02.2024. Vestland Fylkeskommune sine innspill til planinitiativ, datert 19.02.204. Byantikvarens forel\u00f8pige innspill til planinitiativ, datert 28.02.2024. Byarkitektens innspill til planinitiativ, datert 29.02.2024. 9 "
}