{
  "dokument_id": "24eba2b4-efcf-53ad-bf3e-d7b014a39e2d",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Diane A. Berbain (SV) om \u00e5 styrke kommunens r\u00e5d- og veiledningstilbud til E\u00d8S-borgere, og tilby norskoppl\u00e6ring",
  "url": "https://bergen.kommune.no/politikere-utvalg/api/fil/bk360/10991435/Svar-pa-representantforslag-fra-Diane-A-Berbain-SV-om-a-styrke-kommunens-rad-og-veiledningstilbud-til-EOS-borgere-og-tilby-norskopplaering",
  "tekst": " BBSM-kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/60063-7 Saksbehandler: S\u00f8lve S\u00e6tre Fra Dato: 27. august 2024 Byr\u00e5d for barnevern, sosiale tjenester og mangfold Svar p\u00e5 representantforslag fra Diane A. Berbain (SV) om \u00e5 styrke kommunens r\u00e5d- og veiledningstilbud til E\u00d8S-borgere, og tilby norskoppl\u00e6ring Forretningsutvalget har i m\u00f8te 23. april 2024 i sak 150/24, f\u00f8lgende vedtak: 1. Representantforslag fra Diane Alexandra Berbain (SV) om \u00e5 styrke kommunens r\u00e5d og veiledningstilbud til E\u00d8S-borgere, og tilby norsk oppl\u00e6ring, oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 02.10.2024. 3. Utvalg for helse og sosial avgir innstilling i saken. Representanten Diane A. Berbain har fremmet f\u00f8lgende representantforslag: Norge og Bergen har opplevd stor arbeidsinnvandring fra \u00d8st-Europa siden 2004 og fra S\u00f8r-Europa siden 2011. Norsk velferdsregelverk har fremdeles til gode om \u00e5 tilpasses en situasjon der mange som bor og jobber her ikke er permanente borgere eller statsborgere. Uteseksjonen i Oslo har tidligere p\u00e5pekt at mange fattige EU-migranter hadde stort informasjonsbehov ved ankomst i Oslo, og foreslo \u00e5 utrede muligheten for \u00e5 gi en mer samordnet og kvalitetssikret informasjon gjennom etablering av informasjonssenter. Uteseksjonens forslag ble ikke fulgt opp, men kan v\u00e6re nyttig \u00e5 innf\u00f8re i Bergen for arbeidsinnvandrere og fattige E\u00d8S-borgere. V\u00e5r kommune m\u00e5 sikre at E\u00d8S-borgere som bor og jobber i Bergen inkluderes i velferdssystemet, og kan ikke overlate arbeidet til frivilligheten alene. I dag st\u00e5r mange arbeidsinnvandrere utenfor viktige velferdsordninger. De har begrensede sosiale rettigheter fordi de ikke anses \u00e5 ha bosted i Norge, selv om de kan ha bodd og jobbet her i flere \u00e5r. Det er alts\u00e5 en stor gruppe mennesker som betaler skatt og bidrar til den norske velferden, men som i dag nektes tilgang til helt sentrale velferdsytelser, som sosialhjelp, fastlege og midlertidig botilbud. Praksisen er urimelig, og har brutale konsekvenser for dem det gjelder. Tersklene inn i velferdssystemet har blitt h\u00f8yere, blant annet fordi forvaltningspraksis er strammet inn p\u00e5 flere punkter. Regeltolking og dokumentasjonskrav har blitt strengere, uten at lov og forskrift er endret. Det er s\u00e6rlig de mest utsatte arbeidsinnvandrerne, med en l\u00f8s tilknytning til arbeidslivet, som rammes. \u00c5 mangle stabilt arbeid og ordnede boforhold gir i dag d\u00e5rligere sosiale rettigheter. \u00c5 v\u00e6re sosialt utsatt gj\u00f8r det alts\u00e5 vanskeligere \u00e5 f\u00e5 sosial beskyttelse. Dagens praktisering av regelverket forsterker marginalisering av allerede utsatte grupper, \u00f8ker risikoen for utnytting, og er et betydelig hinder for integrering av arbeidsinnvandrere. Mange utsatte arbeidsinnvandrere har store vanskeligheter med \u00e5 f\u00e5 tilgang til de rettighetene de faktisk har. En del snakker lite norsk og engelsk, mangler kunnskap om systemet og sine rettigheter i Norge og strever med \u00e5 man\u00f8vrere p\u00e5 egen h\u00e5nd i et digitalisert og byr\u00e5kratisk system. Mange arbeidsinnvandrere opplever et stort rettighetstap p\u00e5 grunn av slike barrierer. B\u00e5de juridiske, strukturelle og praktiske hindre for \u00e5 f\u00e5 tilgang til sosiale rettigheter m\u00e5 vi bidra til \u00e5 bygge ned. Lavtl\u00f8nnsyrker opplever dessuten fallende organisasjonsgrad, s\u00e6rlig lav er organisasjonsgraden i deler av arbeidslivet med h\u00f8y andel arbeidsinnvandrere. Arbeidsinnvandrere har hverken rett eller plikt til norskoppl\u00e6ring eller innf\u00f8ring i norsk samfunn og system, dette bidrar til at mange arbeidsinnvandrere l\u00e5ses inne i begrensede deler av arbeidsmarkedet der det er lavt spr\u00e5kkrav og lav l\u00f8nn. Arbeidsinnvandrerne utgj\u00f8r en betydelig andel av den norske arbeidsstyrken, arbeidsinnvandrere uten god norskkompetanse er mindre fleksible og tilpasningsdyktige i et arbeidsmarked med varierende konjunkturer, dersom de blir arbeidsledige risikerer de dermed \u00e5 bli g\u00e5ende lengre p\u00e5 arbeidsledighetstrygd, samt risikere \u00e5 utt\u00f8mme rettighetene sine. Dersom de ikke er regnet som bosatt i Norge, som f\u00f8lge av strenge terskler for bostedsregistrering, risikerer de videre \u00e5 f\u00e5 avslag p\u00e5 sosialhjelp n\u00e5r dagpengeperioden opph\u00f8rer, dette til tross for mange \u00e5rs bo- og arbeidstid i Norge p\u00e5 kortvarige arbeidskontrakter. Den lave organisasjonsgraden i mange av lavtl\u00f8nnsyrkene bidrar til vedvarende d\u00e5rlig l\u00f8nnsutvikling for enkelte deler av arbeidsmarkedet, og dermed \u00f8kende forskjeller. Bergen kommune m\u00e5 ta grep for \u00e5 hjelpe v\u00e5re nye medborgere inn i fagbevegelsen og s\u00f8rge for at de l\u00e6rer norsk slik at de kan kreve sin rett. Frivillige organisasjoner som Stiftelsen Robin Hood Huset opplever stor p\u00e5gang av s\u00f8kere til deres norskkurs fra tilreisende arbeidss\u00f8kere og arbeidsinnvandrere fra E\u00d8S-omr\u00e5det, samt andre som ikke har rett eller plikt til \u00e5 delta p\u00e5 norskoppl\u00e6ring gjennom det offentlige \u2013 men som likevel har stort behov for \u00e5 tilegne seg norske spr\u00e5kkunnskaper. Manglende tilgang til gratis eller rimelig norskoppl\u00e6ring for denne gruppen er s\u00e6rlig utfordring, da de f\u00e6rreste har midler til \u00e5 betale for privat oppl\u00e6ring. Gode spr\u00e5k- og samfunnskunnskaper er essensielt for \u00e5 styrke deres stilling i det norske samfunns- og i arbeidsmarkedet, og mangel p\u00e5 dette gj\u00f8r mennesker s\u00e5rbare for utnyttelse og sosial dumping, samtidig som det innskrenker ansettelsesmuligheter, begrenser tilgangen til arbeidsmarkedet og svekker foreldres mulighet til \u00e5 f\u00f8lge opp og st\u00f8tte sine barn p\u00e5 en tilfredsstillende m\u00e5te. De st\u00f8rste innvandrergruppene i Norge har per i dag hverken rett eller plikt til norskoppl\u00e6ring, og st\u00e5r uten et tilbud for spr\u00e5koppl\u00e6ring. Tiltak som Robin Hood Huset \u2013 som tilbyr et begrenset antall spr\u00e5kkursplasser \u2013 er langt fra tilstrekkelig for \u00e5 avb\u00f8te denne underdekningen. Gjennom begrensede, offentlige tilskudd som bare delvis dekker deres reelle undervisningskostnader, har de kapasitet til \u00e5 tilby ca. 120 norskkursplasser hvert semester. Antallet kvalifiserte s\u00f8kere er mer enn dobbelt dette antallet. Bergen kommune m\u00e5 enten i egenregi eller i samarbeid med frivillig sektor sikre tilstrekkelig gratis spr\u00e5koppl\u00e6ringsstilbudet til E\u00d8S-borgere bosatt i Bergen. Forslag til vedtak: 1. Bystyret ber byr\u00e5det om \u00e5 utrede et informasjonssenter som vil bidra til \u00e5 styrke betraktelig informasjonsarbeid, lavterskel bistandstiltak og rettshjelp for utsatte arbeidsinnvandrere og E\u00d8S-borgere, slik at de f\u00e5r tilgang til rettighetene de faktisk har. 2. Kommunens integreringstiltak m\u00e5 inkludere arbeidsinnvandrere og alle som reelt sett bor og jobber i Bergen, ikke bare dem som er formelt bosatt. 3. Bystyret ber byr\u00e5det s\u00f8rge for at det blir gitt god informasjon om arbeidsmilj\u00f8loven, Arbeidstilsynet, fagbevegelsen og den norske trepartsmodellen i Introduksjonsprogrammet og i de forskjellige kommunale kvalifiseringstiltakene i NAV (NorA, Ny Sjanse, m.fl.) 4. Bystyret ber byr\u00e5det utlyse en s\u00f8kbar tilskuddsordning til byens fagforeninger med sikte p\u00e5 \u00e5 hjelpe E\u00d8S-borgere inn i fagbevegelsen i st\u00f8rre grad. 5. Bystyret ber byr\u00e5det om \u00e5 sikre tilstrekkelig tilbud om gratis norskoppl\u00e6ring av tilfredsstillende kvalitet til E\u00d8S-borgere. Byr\u00e5dets vurdering av representantforslaget: Ved nytt\u00e5r bodde det 58 175 personer med innvandrerbakgrunn i Bergen kommune. Av de 10 st\u00f8rste nasjonalitetene er det fire land fra E\u00d8S-omr\u00e5det. Det bodde for eksempel 1415 personer med bakgrunn fra Romania i Bergen. 1 Informasjonssenter med lavterskel tilbud for E\u00d8S-innvandrere Det kan v\u00e6re krevende for innvandrere fra E\u00d8S-land \u00e5 orientere seg som ny i Norge og Bergen. Selv om det finnes mye god og tilrettelagt offentlig informasjon digitalt p\u00e5 ulike spr\u00e5k har mange fortsatt sp\u00f8rsm\u00e5l og behov for veiledning. Byr\u00e5det mener likevel at det samlet er et godt tilbud i Bergen til denne m\u00e5lgruppen og at det ikke er n\u00f8dvendig \u00e5 utrede \u00e5 opprette et kommunalt informasjonssenter for denne m\u00e5lgruppen Siden 2015 har det eksistert et eget senter for utenlandske arbeidere i Bergen (SUA). Dette er et samarbeid mellom politiet, Skatteetaten og Arbeidstilsynet. Ved dette senteret gis det informasjon om utenlandske arbeidstakere sine rettigheter i Norge fra de offentlige etatene med et sektoransvar innenfor disse forvaltningsomr\u00e5dene. Dette er et viktig tilbud til utenlandske arbeidstakere og arbeidss\u00f8kere i Norge der disse f\u00e5r informasjon og veiledning fra etatene som har ansvar og kompetanse innenfor disse omr\u00e5dene. Det finnes mindre grupper med s\u00e5rbare migranter som kanskje har behov for annen type hjelp og veiledning en den som gis ved SUA. Robin Hood-huset, som mottar tilskudd fra blant annet Bergen kommune, har gjennom en \u00e5rrekke gitt hjelp og bistand til denne s\u00e5rbare gruppen. Ogs\u00e5 andre organisasjoner som Kirkens bymisjon og Caritas har tilbud som er relevante for dem som faller utenfor de ordin\u00e6re hjelpetiltakene. Sosialtjenesten ved NAV Bergenhus gir ogs\u00e5 bistand som n\u00f8dhjelp til utenlandske borgere som har behov for hjelp i Bergen. 2 Kommunens integreringstiltak m\u00e5 inkludere arbeidsinnvandrere og alle som reelt sett bor og jobber i Bergen, ikke bare dem som er formelt bosatt. M\u00e5lgruppen for integreringstiltak som introduksjonsprogrammet og gratis norskoppl\u00e6ring er nedfelt i Lov om integrering. Bergen kommune gir tilbud om disse ordningene til de som er innenfor personkretsen til disse ordningene. Borgere fra E\u00d8S-omr\u00e5det faller i hovedsak slik forslaget viser til utenfor loven, og har derfor ikke rett til introduksjonsprogram eller gratis norskoppl\u00e6ring, hverken i Bergen eller noen andre kommuner i Norge. M\u00e5lgruppen for oppl\u00e6ring og kvalifisering av flyktninger er alts\u00e5 b\u00e5de statlig regulert og finansiert. Flyktninger og innvandrere med fluktbakgrunn kan ikke fritt bosette med offentlig st\u00f8tte i norske kommuner, men tildeles bosettingskommune av IMDi. Dette er vedtak som ikke kan p\u00e5klages og det er derfor et viktig nasjonalt prinsipp at m\u00e5lgruppen og oppl\u00e6ringstilbudet i introduksjonsprogrammet skal v\u00e6re tiln\u00e6rmet likt i alle landets kommuner. Byr\u00e5det mener det ikke er rom for \u00e5 utvide personkretsen for disse integreringstiltakene og det er omfattende og detaljerte finansieringsordninger knytet til disse. Bergen kommune har ikke \u00f8konomisk handlingsrom for \u00e5 utvide person kretsen til andre grupper. Dette vil v\u00e6re sv\u00e6rt kostnadskrevende og vanskelig \u00e5 gjennomf\u00f8re. Det er heller ikke andre kommuner i landet som gj\u00f8r dette. 3. Bystyret ber byr\u00e5det s\u00f8rge for at det blir gitt god informasjon om arbeidsmilj\u00f8loven, Arbeidstilsynet, fagbevegelsen og den norske trepartsmodellen i Introduksjonsprogrammet og i de forskjellige kommunale kvalifiseringstiltakene i NAV (NorA, Ny Sjanse, m.fl.) Byr\u00e5det er enig med forslagsstiller i at det er viktig at deltakerne i de ulike kvalifiseringstiltakene for innvandrere f\u00e5r god informasjon om norsk arbeidsliv. Informasjon om alle disse temaene er noe som tas opp i disse programmene \u2013 ikke minst i den obligatoriske samfunnskunnskapsundervisningen for alle innvandrere p\u00e5 et spr\u00e5k de forst\u00e5r. 4 Bystyret ber byr\u00e5det utlyse en s\u00f8kbar tilskuddsordning til byens fagforeninger med sikte p\u00e5 \u00e5 hjelpe E\u00d8S-borgere inn i fagbevegelsen i st\u00f8rre grad. Organisasjonsfriheten er en grunnleggende rettighet i det norske arbeidslivet og som vist over er dette noe det informeres om for nyankomne innvandrere. Byr\u00e5det mener imidlertid at det ikke er en kommunal oppgave \u00e5 innf\u00f8re en egen tilskuddsordning for fagforeninger knyttet til informasjonsarbeid for E\u00d8S-borgere. Det vises ogs\u00e5 til at det finnes ulike tilskuddsordninger som kan v\u00e6re relevante her som for eksempel, Tilskudd til frivillige tiltak for personer med innvandrerbakgrunn innen arbeid og utdanning. Dette er en ordning finansiert gjennom statsbudsjettet, men som forvaltes av Bergen kommune. 5 Bystyret ber byr\u00e5det om \u00e5 sikre tilstrekkelig tilbud om gratis norskoppl\u00e6ring av tilfredsstillende kvalitet til E\u00d8S-borgere. Gode norskkunnskaper er det viktigste verkt\u00f8yet for god integrering i det norske samfunnet. Byr\u00e5det er enig med forslagsstiller i at det er en samfunnsutfordring at det innen enkelte innvandrergrupper i det norske samfunnet er mange som har begrensede spr\u00e5kkunnskaper i norsk. I NOU fra 2022 Mellom mobilitet og migrasjon \u2013 Arbeidsinnvandreres integrering i norsk arbeids- og samfunnsliv, gj\u00f8res det godt rede for situasjonen for denne m\u00e5lgruppen. Et flertall av utvalgsmedlemmene i denne utredningen st\u00f8ttet en l\u00f8sning med dagens modell der det holdes fast ved at flyktninger og familiegjenforente er m\u00e5lgruppen for de mest omfattende offentlige kvalifiseringstiltakene. Dette er personer som man kan forvente tar sikte p\u00e5 et varig opphold i Norge. Arbeidsinnvandrere fra E\u00d8S-land er en langt mer sammensatt gruppe med andre planer og behov. Samtidig er det i NOUen en erkjennelse av at det er behov for mer og bedre norskoppl\u00e6ring ogs\u00e5 for mange arbeidsinnvandrere. Byr\u00e5det er enig med forslagsstiller i at norskoppl\u00e6ring er viktig for alle som bosetter seg i Bergen og Norge, uavhengig av oppholdsgrunnlag. Bergen kommune gir ogs\u00e5 tilskudd til organisasjoner som tilbyr norskoppl\u00e6ring ogs\u00e5 til personer som ikke omfattes av ordningen med gratis norskoppl\u00e6ring. Men byr\u00e5det kan ikke st\u00f8tte et forslag om \u00e5 tilby gratis oppl\u00e6ring med en s\u00e5 stor personkrets i kommunal regi. Det vises i denne sammenhengen at dagens ordning med rett og plikt til norskoppl\u00e6ring er sv\u00e6rt underfinansiert. Kommunenes utgifter til denne ordningen overstiger det vi mottar gjennom den statlige pr. capita-finansieringsordningen. Christine B. Meyer - Byr\u00e5dsleder Charlotte Spurkeland - Byr\u00e5d for barnevern, sosiale tjenester og mangfold Dokumentet er godkjent elektronisk. "
}