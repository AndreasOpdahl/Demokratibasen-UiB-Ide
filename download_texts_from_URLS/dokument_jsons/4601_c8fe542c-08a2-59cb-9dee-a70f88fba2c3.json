{
  "dokument_id": "c8fe542c-08a2-59cb-9dee-a70f88fba2c3",
  "doc_type": "case_presentation",
  "kommune": 4601,
  "tittel": "H\u00f8ring - Handlingsplan mot vold og overgrep i n\u00e6re relasjoner ",
  "url": "https://bergen.kommune.no/politikere-utvalg/api/fil/bk360/10680392/Framstilling-Horing-Handlingsplan-mot-vold-og-overgrep-i-naere-relasjoner-",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/14691-3 H\u00f8ring - Handlingsplan mot vold og overgrep i n\u00e6re relasjoner Hva saken gjelder: Byr\u00e5d for barnevern, sosiale tjenester og mangfold legger med dette frem h\u00f8ringsutkast til rullering av handlingsplan mot vold og overgrep i n\u00e6re relasjoner. Byr\u00e5den vil innledningsvis takke for alle innspill til utarbeidelse av planen. Planutkastet er utarbeidet i samr\u00e5d med eksterne og interne samarbeidspartnere. Involvering i planarbeidet er sikret gjennom ekstern arbeidsgruppe, aktuelle byr\u00e5dsavdelinger og andre interessenter. Planen har v\u00e6rt forelagt byr\u00e5dsavdelingene p\u00e5 intern foreleggelse. H\u00f8ringsutkastet skal p\u00e5 ekstern h\u00f8ring f\u00f8r byr\u00e5det legger frem endelig versjon av handlingsplanen for behandling og vedtak i Bergen bystyre. Oppstart av planarbeidet ble varslet i byr\u00e5dssak 1027/23, som ble vedtatt av byr\u00e5det 09.02.2023. Planen har tre fokusomr\u00e5der: \u2022 Forebyggende arbeid \u2022 God og sammenhengende bistand \u2022 Kompetanseutvikling i tjenestene Fokusomr\u00e5dene er utarbeidet i tr\u00e5d med Opptrappingsplan mot vold og overgrep mot barn og vold i n\u00e6re relasjoner (2024-2028) og etter innspill fra personer som har v\u00e6rt utsatt for vold og overgrep i n\u00e6re relasjoner. Arbeidet med rullering av Handlingsplan mot vold og overgrep i n\u00e6re relasjoner, ble p\u00e5begynt i november 2022. \u00d8konomiske konsekvenser: Byr\u00e5det vil i vedlagte plan, vise en oversikt over byr\u00e5dets prioriterte tiltak. Tiltakene kan finansieres innenfor vedtatt budsjettramme. Byr\u00e5dens vurdering og anbefaling/konklusjon: Bergen skal v\u00e6re en trygg by for alle, og for \u00e5 forebygge, avdekke og h\u00e5ndtere vold og overgrep i n\u00e6re relasjoner kreves det tiltak fra mange ulike akt\u00f8rer. Vold og overgrep er alvorlig kriminalitet, og er farlig p\u00e5 kort og lang sikt. Det er s\u00e6rlig skadelig dersom den som ut\u00f8ver volden er en n\u00e6rst\u00e5ende person som skal i trygghet og omsorg. Den som rammes kan b\u00e6re med seg konsekvensene resten av livet, og personen kan falle ut fra skole, utdanning og arbeidsliv. Vold i n\u00e6re relasjoner er et stort samfunnsproblem som vi alle plikter \u00e5 bidra til \u00e5 gj\u00f8re noe med. Kommunen har en viktig rolle i \u00e5 forebygge og avdekke vold, og i \u00e5 gi hjelp og r\u00e5d til 1 voldsutsatte. Gjennom denne handlingsplanen skal byr\u00e5det bygge videre p\u00e5 det gode arbeidet som gj\u00f8res i kommunens tjenester. Gjennom v\u00e5re forebyggende tjenester p\u00e5 helsestasjoner, hos barne- og familiehjelpen, barnevernet, skoler gj\u00f8res det allerede mye for \u00e5 forebygge, avdekke og hjelpe personer som utsettes for vold i n\u00e6re relasjoner. Den som utsetter andre for vold og overgrep skal, i tillegg til straffeforf\u00f8lgelse, ogs\u00e5 f\u00e5 hjelp og behandling slik at handlingene ikke gjentas. Felles m\u00e5l og godt samarbeid over tid er avgj\u00f8rende for \u00e5 lykkes med dette arbeidet. Byr\u00e5det har styrket bemanningen ved Krisesenteret for voldsutsatte i revidert budsjett i 2024. Etablering av et nytt krisesenter for voldsutsatte og mer tilpasset oppf\u00f8lging av de enkelte som er utsatt for vold og overgrep er viktige tiltak i planen. I tillegg \u00f8nsker byr\u00e5det \u00e5 utrede etablering av et eget pakkeforl\u00f8p for voldsutsatte og oppf\u00f8lging av en koordinator. Dette vil v\u00e6re et prioritert arbeid fremover. V\u00e5re fokusomr\u00e5der i denne planen er: 1) Forebyggende arbeid, herunder undervisning for barn, kunnskap blant unge, informasjon til foreldre, sikre tilgang til informasjon til innbyggere, ha oppdatert informasjon p\u00e5 nettsider og innf\u00f8re modellen TryggEst. 2) God og sammenhengende bistand, gjennom langt bedre koordinering og samhandling mellom tjenestene og ved \u00e5 styrke krisesenteret. Bergen kommune skal vurdere et eget pakkeforl\u00f8p. 3) Kompetanseutvikling i tjenestene, herunder kompetanse om b\u00e5de voldsutsatte og voldsut\u00f8veren. Kompetanseutviklingen skal skje i samarbeid med organisasjoner som ATV og NOK Bergen. \u00c5 skrive en handlingsplan er ikke nok til \u00e5 endre praksis i tjenestene. Det foresl\u00e5s derfor at det drives et aktivt arbeid for \u00e5 gj\u00f8re innholdet i planen kjent i etater og avdelinger i kommunen. Melding om h\u00f8ringen blir lagt ut p\u00e5 kommunens nettsider og kunngjort i Kommunetorget. De kommunale medvirkningsr\u00e5dene vil, i tillegg til en rekke andre instanser, bli invitert til \u00e5 gi h\u00f8ringsuttalelse. Vedtakskompetanse: Byr\u00e5dets fullmakter \u00a7 2.3 vedtatt av bystyret 16.12.2020 i sak 378/20: Byr\u00e5det har ansvar for \u00e5 forberede og fremlegge saker til bystyrets organer. Byr\u00e5d for barnevern, sosiale tjenester og mangfold innstiller til byr\u00e5det \u00e5 fatte f\u00f8lgende vedtak: Handlingsplan mot vold og overgrep i n\u00e6re relasjoner sendes p\u00e5 h\u00f8ring med svarfrist 20. september 2024. Dato: 9. august 2024 Charlotte Spurkeland Byr\u00e5d for barnevern, sosiale tjenester og mangfold Dokumentet er godkjent elektronisk. Vedlegg: Handlingsplan mot vold i n\u00e6re relasjoner - h\u00f8ringsutkast 2 "
}