{
  "dokument_id": "17de0d90-751b-56a3-aca8-6d4719fee28f",
  "doc_type": "case_presentation",
  "kommune": 4601,
  "tittel": "Flaktveit barnehage. Rehabilitering Gjennomf\u00f8ringsvedtak",
  "url": "https://bergen.kommune.no/politikere-utvalg/api/fil/bk360/10895933/Framstilling-Flaktveit-barnehage-Rehabilitering-Gjennomforingsvedtak",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/247930-2 Flaktveit barnehage. Rehabilitering. Gjennomf\u00f8ringsvedtak Hva saken gjelder: Saken gjelder vedtak om gjennomf\u00f8ring av rehabilitering og p\u00e5bygg av Flaktveit barnehage med adresse Flaktveitsvingane 19 (gnr. 206/bnr. 796). Fagetatens vurdering og anbefaling: Bakgrunn: Barnehagen ble oppf\u00f8rt i 1992 og er p\u00e5 totalt 657 m2 brutto totalareal. Det er 53 barn og 16 ansatte i barnehagen. Barnehagen best\u00e5r av en hovedbygning med fire hjemmeomr\u00e5der og to mindre utvendige skur. I tillegg har barnehagen et uteoppholdsareal p\u00e5 totalt 1222 m2 N\u00e6rmeste nabo er Flaktveit skole som ligger nord-\u00f8st for barnehagen. S\u00f8r for barnehagen ligger parkeringsplass som disponeres av b\u00e5de barnehagen og Flaktveit skole. Mellom parkering og inngjerding til barnehagen g\u00e5r en vei til Flaktveit skole som brukes for varelevering, HC-taxi og av myke trafikanter. Vest for parkeringen krysser en gang- og sykkelvei innkj\u00f8ringen/utkj\u00f8ringen fra parkering til fylkesveien. For parkeringsomr\u00e5de og gangvei mellom barnehagen og skolen er det avdekket at dagens 1 l\u00f8sning skaper farlige situasjoner for myke trafikanter. \u00c5rsaken er at parkeringen har d\u00e5rlig med snumuligheter, mangler l\u00f8sning for av-/p\u00e5stigning for barn, gang og sykkelvei brukes til varelevering og HC-taxi, og deler av parkeringen er st\u00f8ttet opp av en natursteinmur som er vurdert \u00e5 ha d\u00e5rlig stabilitet. Gang- og sykkelvei som krysser innkj\u00f8rselen er ogs\u00e5 vurdert \u00e5 ligge for tett opp til fylkesvei, og at den dermed skaper farlige situasjoner for trafikanter og syklende som krysser innkj\u00f8rselen. I 2015 ble det utarbeidet en tilstandsrapport som beskriver at selve bygget fremst\u00e5r godt vedlikeholdt, men som likevel avdekker preg av slitasje, at teknisk anlegg har n\u00e5dd forventet levealder og at andre konstruksjoner ogs\u00e5 n\u00e6rmer seg forventet levealder. I \u00e5rene fra 2017 er det gjort mindre utbedringer i et av hjemmeomr\u00e5dene og det er byttet noen innvendige d\u00f8rer for \u00e5 gj\u00f8re bygget mer transparent. Gjennom utredningene avdekkes det at planl\u00f8sningen ikke er gunstig med til dels trang korridor, sm\u00e5 og lukkede rom, og garderobeforhold som ikke avgrenser mellom ren og skitten sone. I tillegg er hverken dagslysforhold og personalfasiliteter tilfredsstillende. Det er ogs\u00e5 utfordringer ved barnehagens areal som ikke tilfredsstiller Kunnskapsdepartementets veileder til arealnorm for innvendig lek og l\u00e6ringsareal (LOA) og for utvendig uteoppholdsareal, basert p\u00e5 dagens barnetall p\u00e5 53 barn. Med utgangspunkt i at barnehagen skal kunne godkjennes for 53 barn, mangler det i dag ca. 13 m2 innvendig og 230 m2 utvendig areal. Det er derfor planlagt og prosjektert for tilbygg som skal gi det n\u00f8dvendige areal for \u00e5 beholde godkjenning for dagens antall barn. Garderoben skal utstyres med skitten og ren sone, toaletter skal utbedres, det lages egen personalinngang, det installeres nytt teknisk anlegg og det \u00e5pnes opp for mer lys inn i bygget. Utearealet utbedres, det anlegges tak over deler av utearealet og trafikksikkerheten utbedres. Tiltakene er utarbeidet i samarbeid med brukerne, det er lagt opp til universell utforming, og gjenbruk gjennomf\u00f8res der dette er mulig. Det planlegges for oppstart av rehabiliteringsarbeidene ved Flaktveit barnehage i desember 2024. Driften av barnehagen stenges ned og flyttes til Bl\u00e5dalen erstatningsbarnehage i november 2024. Driften i Flaktveit barnehage skal etter planen starte opp igjen i august 2026. 2 \u00d8konomiske konsekvenser: Budsjettstatus: I gjeldende handlings- og \u00f8konomiplan (2024-27) er brutto totalramme for prosjektet 55,8 mill. Av disse er 5 mill. budsjettert i BUD1108 \u00abFlaktveit barnehage \u2013 rehabilitering og nybygg\u00bb i 2024 og 50,8 mill. i 2025 i sekkepost BUD947 \u00abBarnehage \u2013 rehabilitering og nybygg\u00bb. I forbindelse med Revidert budsjett 2024 (1. tertialrapport 2024) er 1,6 mill. av budsjettert bel\u00f8p for 2024 vedtatt overf\u00f8rt til senere perioder, og ny totalramme for prosjektet er satt til 59,4 mill. I tillegg s\u00e5 ble hele totalsummen samlet under BUD1108 \u00abFlaktveit barnehage \u2013 rehabilitering og nybygg\u00bb. Kalkyle og estimater for investeringsprosjektet: Det er utarbeidet en kostnadskalkyle p\u00e5 basis av gjennomf\u00f8rt skisseprosjekt. I januar 2024 ble det utf\u00f8rt en intern usikkerhetsanalyse av Etat for utbygging iht. rutine og med utgangspunkt i basiskostnader fra tidligere utarbeidet kalkyle. I usikkerhetsanalysen utf\u00f8res en grundig gjennomgang av prosjektets forutsetninger og risikomomenter, og kostnadskalkylen kvalitetssikres. Det gj\u00f8res kvalifiserte anslag p\u00e5 kostnad og sannsynlighet ved prosjektets usikkerheter av en bredt sammensatt gruppe, som analyseres ved hjelp av en matematisk modell. Som del av resultatet fremkommer prosjektets forventete kostnad (P50), samt dets anbefalte totale kostnadsramme (P85). Ved usikkerhetsniv\u00e5 P50 er det en sannsynlighet p\u00e5 50 % for at prosjektet kan gjennomf\u00f8res innenfor det angitte bel\u00f8pet. Ved budsjettering anbefales det benyttet bel\u00f8pet som i modellen betegnes som P85, dvs der det er 85 % sannsynlig at prosjektets sluttkostnad vil havne innenfor rammen. Rapport fra usikkerhetsanalyse, indeksjustert til 2024-priser, angir en forventet prosjektkostnad (P50) p\u00e5 kr. 54,6 mill., mens anbefalt total kostnadsramme er beregnet til 59,4 mill. 3 Prosjektkostnad avviker noe fra budsjett som f\u00f8lge av prisjusteringer, uteglemte kostnader og krav i kalkyle fra Etat for bygg og eiendom, milj\u00f8kriterier og usikkerheter, og derfor ble det bedt om en styrking p\u00e5 3,6 mill. i Revidert budsjett 2024. Driftskonsekvenser: Utgifter til forvaltning, drift og vedlikehold hos byggforvalter og driftskostnader hos bruker av bygg antas uendret da utbedringene vil medf\u00f8re lettere renhold og vedlikehold, og lavere energiforbruk. Kapitalkostnader: Renter og avdrag av investeringen f\u00f8lger avskrivningstiden p\u00e5 25 \u00e5r, og tabellen under viser en totaloversikt over kapitalkostnadene som vil belastes driftsbudsjett i nedbetalingsperioden. Man har i beregningen lagt til grunn at ikke hele bel\u00f8pet vil bli l\u00e5nefinansiert, fordi man vil motta noe i MVA-kompensasjon. Tabellen baserer seg p\u00e5 de rentesatsene som ligger til grunn i H\u00d8P 2024-2027 og gir f\u00f8lgelig bare et estimat p\u00e5 hva kapitalkostnadene vil bli. Byr\u00e5dets vurdering og anbefaling/konklusjon: Flaktveit barnehage har behov for tiltakene som beskrives i saken, b\u00e5de for \u00e5 kunne beholde tilbudet til antall barn, men ogs\u00e5 for \u00e5 gi bedre trafikksikkerhet i uteomr\u00e5det som har v\u00e6rt utfordrende trafikalt. Byr\u00e5det anbefaler at prosjektet gjennomf\u00f8res slik saken beskriver. Begrunnelse for framleggelse til bystyret: Vedtak om gjennomf\u00f8ring av investeringsprosjekt over 50 mill. kroner vedtas av bystyret, jfr. Budsjettfullmaktenes pkt. 2.3 bokstav g) Gjennomf\u00f8ringsvedtak. Byr\u00e5det innstiller til bystyret \u00e5 fatte f\u00f8lgende vedtak: 1. Prosjektet Flaktveit barnehage, med en anbefalt total investeringsramme p\u00e5 59,4 mill., gjennomf\u00f8res. 2. Investeringsramme p\u00e5 55,8 mill. innarbeidet i vedtatt handlings- og \u00f8konomiplan, samt vedtatt oppjustering p\u00e5 3,6 mill. i Revidert budsjett 2024 bevilges til prosjektet. Budsjettavsetning framg\u00e5r av f\u00f8lgende tabell Dato: 6. august 2024 4 Christine B. Meyer Jacob M\u00e6hle Byr\u00e5dsleder Byr\u00e5d for finans Dokumentet er godkjent elektronisk. Vedlegg: Fagnotat av 27. juni 2024 Kostnadsskjema F\u00f8lgeskjema til gjennomf\u00f8ringsvedtak 5 "
}