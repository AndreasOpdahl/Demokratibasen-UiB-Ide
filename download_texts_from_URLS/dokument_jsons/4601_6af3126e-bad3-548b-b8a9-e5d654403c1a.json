{
  "dokument_id": "6af3126e-bad3-548b-b8a9-e5d654403c1a",
  "doc_type": "case_presentation",
  "kommune": 4601,
  "tittel": "Oppgradering av Bj\u00f8rnsonsgate botiltak. Gjennomf\u00f8ringsvedtak",
  "url": "https://bergen.kommune.no/politikere-utvalg/api/fil/bk360/10602607/Framstilling-Oppgradering-av-Bjornsonsgate-botiltak-Gjennomforingsvedtak",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/278899-70 Oppgradering av Bj\u00f8rnsonsgate botiltak. Gjennomf\u00f8ringsvedtak Hva saken gjelder: Saken gjelder gjennomf\u00f8ring av n\u00f8dvendige oppgraderingstiltak i Bj\u00f8rnsonsgate botiltak for personer med langvarige og alvorlige rusutfordringer, samt somatiske og psykiske helseutfordringer. Dagens botiltak ble etablert i 2014 etter at Bergen kommune kj\u00f8pte eiendommen ved bruk av kommunal forkj\u00f8psrett etter leieg\u00e5rdsloven i 2012. Tidligere eier hadde v\u00e6rt Frelsesarm\u00e9ens Eiendommer AS. Botiltaket er for personer med et langvarig og alvorlig rusproblem, p\u00e5g\u00e5ende bruk av rusmidler, samt somatiske og psykiske utfordringer. Det ble i august 2023 fattet et administrativt gjennomf\u00f8ringsvedtak i p\u00e5 kr. 6 mill. Gjennomf\u00f8ringsvedtaket den gang dreide seg i all hovedsak om n\u00f8dvendige tiltak for \u00e5 oppfylle krav etter Arbeidsplassforskriften. Nye utredninger viser at behovet for oppgraderinger er st\u00f8rre enn man opprinnelig hadde tenkt. Basert p\u00e5 nye kostnadsestimat s\u00e5 har budsjettbehovet \u00f8kt fra 6 mill. til 21,7 mill., og siden prosjektet har utviklet seg til \u00e5 bli noe annet opprinnelig planlagt, s\u00e5 legges det frem et nytt og oppdatert gjennomf\u00f8ringsvedtak. Prosjektet er utvidet fra tilrettelegging av personalbase til ogs\u00e5 \u00e5 inkludere hyblene og fellesareal i tiltaket. Opprinnelig var ikke disse en del av prosjektet og beboerne skulle bo i bygget mens oppgraderingen ble gjennomf\u00f8rt. N\u00e5 er ogs\u00e5 beboernes areal inkludert, og beboerne m\u00e5 midlertidig flytte ut mens oppgraderingene p\u00e5g\u00e5r. Bakgrunn: Det har siden vinteren 2023 p\u00e5g\u00e5tt et forbedringsarbeid p\u00e5 ulike omr\u00e5der i botiltaket, og etter hvert som prosjektet har modnet seg, har man sett at behovet er st\u00f8rre enn la til grunn ved det opprinnelige vedtaket. Etat for Boligforvaltning, som gjennomf\u00f8rer prosjektet, mottok i april 2024 en oppdatert bestilling p\u00e5 oppgradering fra Byr\u00e5dsavdeling for barnevern, sosiale tjenester og mangfold (BBSM), og med bakgrunn i denne nye bestillingen er det behov for \u00e5 \u00f8ke kostnadsrammen. Fagetatens vurdering og anbefaling: Vedlagte fagnotat beskriver n\u00e6rmere hvilke konkrete tiltak som skal gjennomf\u00f8res. N\u00e5 som det er skaffet til veie en mellomlokasjon for botiltaket i ombyggingsperioden i Adolf Bergs vei 31, vil det v\u00e6re hensiktsmessig \u00e5 benytte muligheten til \u00e5 gj\u00f8re oppgraderingene n\u00e5 med oppstart h\u00f8sten 2024. 1 Oppgraderingene som er beskrevet vurderes som n\u00f8dvendige. Prosjektet skal oppgradere botilbudet til \u00e5 bli en arbeidsplass som oppfyller gjeldende HMS-krav i Arbeidsplassforskriften, og v\u00e6re et botilbud for beboerne som skal endres til gjennomgangsboliger. Alle tiltakene som settes i verk skal ha som form\u00e5l \u00e5 ivareta sikkerhet og \u00f8ke trivsel for b\u00e5de ansatte og beboere. \u00d8konomiske konsekvenser: Investering: Estimert totalramme for prosjektet er 21,7 mill., og budsjettmidlene ligger f\u00f8rt p\u00e5 \u00abBUD1134 Bj\u00f8rnsonsgate 43\u00bb p\u00e5 tjenesteomr\u00e5de 09-Botiltak. Av totalrammen ble 6 000 000 innarbeidet i revidert budsjett 2023, og ytterligere 10,6 mill. ble innarbeidet i vedtatt H\u00d8P24-27, mens den resterende summen p\u00e5 5,1 mill. ble innarbeidet i revidert budsjett 2024. Etaten har i sin interne usikkerhetsanalyse tatt h\u00f8yde for en usikkerhetspost p\u00e5 15%. Usikkerhetsposten er knyttet til kompleksiteten i flere av fagenes oppgaver. Etaten gj\u00f8r oppmerksom p\u00e5 at deler av investeringsbudsjettet er benyttet i 2023, og at resterende totalbudsjett for 2024 bel\u00f8per seg til ca. 16,2 mill. Prosjektet skal etter planen ferdigstilles i l\u00f8pet av 2024. Driftskonsekvenser av investeringen: Det tilrettelegges for \u00f8kt vektertjeneste, \u00f8kt bemanning og \u00f8kte driftskonsekvenser som f\u00f8lge av dette. Driftskonsekvensene er innarbeidet i H\u00d8P24-27. Det er funnet midlertidig lokalisering i Adolph Bergsvei for tjenestetilbudet mens prosjektet p\u00e5g\u00e5r. En er imidlertid avhengig av at prosjektet starter opp tidlig h\u00f8st 2024 da dette er et bygg som skal rives sommeren 2025. \u00d8konomiske konsekvenser knyttet til lokalisering av tjenestetilbudet under byggeprosessen, i form av husleie, ombygginger og sikringstiltak, ble innarbeidet i revidert budsjett 2024. Kapitalkostnader: Renter og avdrag av investeringen f\u00f8lger avskrivningstiden p\u00e5 25 \u00e5r, og tabellen under viser en totaloversikt over kapitalkostnadene som vil belastes driftsbudsjett i nedbetalingsperioden. Man har i beregningen lagt til grunn at ikke hele bel\u00f8pet vil bli l\u00e5nefinansiert, fordi man vil motta noe i mva-kompensasjon. Tabellen under baserer seg p\u00e5 de rentesatsene som ligger til grunn i H\u00d8P 2024-2027 og gir f\u00f8lgelig bare et estimat p\u00e5 hva kapitalkostnadene vil bli. 2 Byr\u00e5dets vurdering og anbefaling/konklusjon: Ombyggingsprosjektet i Bj\u00f8rnsonsgate botiltak er de samme planene som ble presentert av byr\u00e5d for barnevern, sosiale tjenester og mangfold i h\u00f8ringen om botiltaket den 13. mars 2024. Prosjektet vurderes som n\u00f8dvendig for \u00e5 sikre b\u00e5de ansatte og beboere den sikkerhet og de fasiliteter de trenger for \u00e5 ha et tilfredsstillende arbeidssted og botilbud. En oppgradert personalbase som im\u00f8tekommer Arbeidsplassforskriften, oppgraderte fellesareal som er utformet i henhold til tjenestene som skal tilbys og bedre fasiliteter for beboerne, vil gi rammer for et trygt og forsvarlig arbeidsmilj\u00f8 og \u00f8ke trivselen og tryggheten for b\u00e5de ansatte, beboere og bes\u00f8kende. Sammen med den \u00f8kte bemanningen, som allerede er vedtatt og innarbeidet i H\u00d8P, vil botiltaket bli en gjennomgangsbolig der beboerne f\u00e5r tettere oppf\u00f8lging og mer hjelp med \u00e5 skaffe annen varig bolig. Byr\u00e5det anbefaler at oppgraderingen av botiltaket i Bj\u00f8rnsonsgate gjennomf\u00f8res i tr\u00e5d med fremlagte sak. Vedtakskompetanse: Budsjettfullmaktenes pkt. 2.3, bokstav g) Gjennomf\u00f8ringsvedtak over 20 mill. kroner vedtas av utvalg for finans, kultur og n\u00e6ring. Byr\u00e5det innstiller til utvalg for finans, kultur og n\u00e6ring \u00e5 fatte f\u00f8lgende vedtak: 1. Prosjekt for ombygging og oppgradering Bj\u00f8rnsonsgate botiltak, med en ramme p\u00e5 totalt kr. 21,7 millioner, gjennomf\u00f8res. 2. Investeringen finansieres over BUD1083 Bj\u00f8rnsonsgate 43, tjenesteomr\u00e5de 09 Boligtiltak. Dato: 25. juni 2024 Christine B. Meyer Charlotte Spurkeland Byr\u00e5dsleder Byr\u00e5d for finans Dokumentet er godkjent elektronisk. Vedlegg: Fagnotat av 10. mai 2024 3 "
}