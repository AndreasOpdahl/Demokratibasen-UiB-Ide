{
  "dokument_id": "aee739ca-c90d-5c70-a293-a872d7f35b40",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Katrine N\u00f8dtvedt og Thor Haakon Bakke (MDG) om omr\u00e5det rundt Jernbanestasjonen.",
  "url": "https://bergen.kommune.no/politikere-utvalg/api/fil/bk360/9908499/Svar-pa-representantforslag-fra-Katrine-Nodtvedt-og-Thor-Haakon-Bakke-MDG-om-omradet-rundt-Jernbanestasjonen-",
  "tekst": " BBU - kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/17354-8 Saksbehandler: Sabine Elisabeth Stein Fra Dato: 14. mai 2024 Byr\u00e5d for byutvikling Svar p\u00e5 representantforslag fra Katrine N\u00f8dtvedt og Thor Haakon Bakke (MDG) om omr\u00e5det rundt Jernbanestasjonen. Forretningsutvalget har i m\u00f8te 6. februar 2024 i sak 48/24 fattet f\u00f8lgende vedtak: 1. Representantforslag fra Katrine N\u00f8dtvedt og Thor Haakon Bakke (MDG) om omr\u00e5det rundt Jernbanestasjonen, oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 19.6.24. 3. Utvalg for milj\u00f8 og byutvikling avgir innstilling i saken. Representantene Katrine N\u00f8dtvedt og Thor Haakon Bakke har fremmet f\u00f8lgende representantforslag: I 2023 og 2024 har det skjedd flere interessante ting i n\u00e6romr\u00e5det rundt Jernbanestasjonen i Bergen, som gj\u00f8r at representantene vil l\u00f8fte ideen om en oppgradert stasjonsplass frem p\u00e5 nytt. Det gjelder blant annet: - Ny bruk av gamle Kunsth\u00f8gskolen (n\u00e5 midlertidig ungdomsskole) - Fremdrift i rivning av Kaigaten S\u00f8lvvarefabrikken, for \u00e5 f\u00e5 bedre frem T\u00e5rnfoten og klosterkappelet, samt skjulte skatter, etablere park, og bedre l\u00f8sningene for myke trafikanter i omr\u00e5det - EGD sitt kj\u00f8p av Marken 37, med tilh\u00f8rende planer om opprustning inklusive \u00e5pning av park og planer for servering utend\u00f8rs Et innbyggerforslag om samme tematikk ble behandlet i bystyret i 2018, men kun fremdriften knyttet til rivning av S\u00f8lvvarefabrikken kan sies \u00e5 ha v\u00e6rt et skritt i riktig retning, f\u00f8r EGD sine planer ble presentert n\u00e5 i 2024. Siden 2018 har omr\u00e5det blitt viktigere av flere grunner: - Vedtak om bybane videre nordover, noe som vil \u00f8ke antall myke trafikanter i omr\u00e5det. - Bystyret har ogs\u00e5 vedtatt en offensiv plan for flere bytr\u00e6r i Bergenhus. I det som omtales som \u201cambisi\u00f8s plan\u201d er det forslag til nye tr\u00e6r i omr\u00e5det rundt Jernbanestasjonen. - Ny vei og bane mot Voss (K5) har hatt \u00f8kt fremdrift. - Kapasiteten og tilbudet for togreisende mellom Arna og Bergen sentrum bedres betraktelig. - Bystyret har ogs\u00e5 vedtatt en trafikksikkerhetsplan som viste at det er i omr\u00e5der med mange myke trafikanter at det er flest alvorlige ulykker mellom bilister og myke trafikanter. Bybanen linje 2 har ogs\u00e5 f\u00f8rt til flere myke trafikanter i sentrum, og i det aktuelle omr\u00e5det. Som en konsekvens av linje 1 og 2 fremst\u00e5r for eksempel Kaigaten i dag som et lysende eksempel p\u00e5 aktivitet i f\u00f8rste etasje og spennende konsepter som f\u00f8rer til \u00f8kt aktivitet i et mer attraktivt sentrum. Med, forh\u00e5pentligvis, en bybanelinje mot \u00c5sane og etter hvert vestover, vil aktiviteten i omr\u00e5det vokse ytterligere. Alt i alt vil alts\u00e5 folkelivet foran og rundt Jernbanestasjonen \u00f8ke i \u00e5rene fremover. Representantene mener ogs\u00e5 at bergensere og tilreisende fortjener et bedre f\u00f8rste m\u00f8te med Bergen enn et rotete og slitent byrom. B\u00e5de inngangen til Marken og Kaigaten er i dag preget av mye trafikk, mens selve gatene og omr\u00e5dene er ganske rolige. I Zander Kaaes gate er det ogs\u00e5 et tidvis rotete og uoversiktlig trafikkbilde, og det i en gate hvor det blant annet finnes hoteller med aktive fasader mot gaten. Av andre kvaliteter i omr\u00e5det rundt Jernbanestasjonen finner vi blant St. J\u00f8rgens hage, en av Bergens virkelig best skjulte skatter. Men ogs\u00e5 Valborg Platous plass og andre tilst\u00f8tende offentlige arealer har st\u00f8rre potensial for folkeliv. For \u00e5 ruste opp omr\u00e5det er det flere konkrete grep som b\u00f8r tas, inspirert av saken fra 2018, men ogs\u00e5 inspirert av private initiativ som EGD sitt kj\u00f8p og deres planer for Marken 37, rivningen av S\u00f8lvvarefabrikken med dens potensiale, og den nye men midlertidige aktiviteten i gamle Kunsth\u00f8gskolen. Ogs\u00e5 andre private akt\u00f8rer i omr\u00e5det, som for eksempel butikker og spisesteder, men Fortidsminneforeningen, De Bergenske og Olav Thon Gruppen, vil ha interesse i \u00e5 ruste opp omr\u00e5det. Det b\u00f8r v\u00e6re et m\u00e5l at stasjonsplassen blir noe bergensere og bes\u00f8kende kan v\u00e6re stolt av. N\u00e5r du kommer ut av en tur med Bergens- eller Fl\u00e5msbanen, skal du bli m\u00f8tt av en \u00e5pen og inviterende by av kontinentalt kaliber. Da m\u00e5 det v\u00e6re mer enn parkerte biler og smale fortau. Det er viktige kulturminner i omr\u00e5det, og disse m\u00e5 bevares og verdiene styrkes. Ved at flere bruker omr\u00e5det vil man i st\u00f8rre grad oppn\u00e5 vern gjennom bruk, og \u00f8ke forst\u00e5elsen for den rike historien i omr\u00e5det. Kulturhistorien i omr\u00e5det er for rik til at den ikke skal verdsettes mer enn i dag. Forslagene handler oppsummert om \u00e5: - Oppgradere byrommene, sikre bedre siktlinjer, og skape rom for \u00f8kt aktivitet. - Redusere trafikken og p\u00e5 den m\u00e5ten bedre lokalmilj\u00f8et, redusere st\u00f8yen og bedre trafikksikkerheten. - Stramme inn p\u00e5 gateparkeringen i omr\u00e5det. Dette vil \u00f8ke trafikksikkerheten og gi mer rom for folkeliv. Det er viktig \u00e5 finne gode l\u00f8sninger for HC-parkering. Til sammen vil forslagene bidra til \u00e5 gi Bergen en stasjonsplass bergenserne kan verdsette og v\u00e6re stolte av! Forslag til vedtak: - Bystyret ber byr\u00e5det innf\u00f8re tiltak for \u00e5 redusere og bedre trafikksituasjonen rundt Jernbanestasjonen, for eksempel: - Fjerne parkeringsplassen s\u00f8r for Marken 37. - Redusere gateparkering i omr\u00e5det, men beholde og finne gode l\u00f8sninger for HC-parkering. - Redusere trafikken i sentrum generelt, og omr\u00e5det rundt Jernbanestasjonen spesielt. - Vurdere nye skiltplaner og kj\u00f8rem\u00f8nstre i omr\u00e5det for \u00e5 redusere konfliktniv\u00e5et med myke trafikanter. - Vurdere nye l\u00f8sninger for \u00abdrop-off\u00bb-sone og taxiholdeplass ved Jernbanestasjonen. - Bystyret ber byr\u00e5det permanent ruste opp uteoppholdsarealet knyttet til Str\u00f8mgaten 5 (gamle Kunsth\u00f8gskolen). - Bystyret ber byr\u00e5det bedre tilkomsten til St. J\u00f8rgens hage, uten \u00e5 komme i konflikt med kulturmilj\u00f8. - Bystyret ber byr\u00e5det sikre rask fremdrift i gjennomf\u00f8ringen av bystyrevedtaket om rivning av Kaigaten 1 (S\u00f8lvvarefabrikken) for \u00e5 bedre forholdene for kulturminnene, anlegge park og gi mer rom til myke trafikanter. - Bystyret ber byr\u00e5det plante flere bytr\u00e6r i omr\u00e5det rundt Jernbanestasjonen. - Bystyret ber byr\u00e5det g\u00e5 i dialog med private og ideelle akt\u00f8rer i omr\u00e5det for \u00e5 identifisere og gjennomf\u00f8re flere tiltak for \u00e5 bedre bylivet. Byr\u00e5dets vurdering av representantforslaget: Byr\u00e5det er enig i representantene sin vurdering om Jernbanestasjonens betydning som viktig port inn til Bergen by. Omr\u00e5det rundt stasjonen b\u00f8r gi et positivt, innbydende og representativt f\u00f8rste inntrykk av byen for alle tilreisende og v\u00e6re samtidig et godt sted \u00e5 oppholde seg, vente, skifte transportmiddel og ferdes til fots eller med sykkel for alle bergensere og bes\u00f8kende. I likhet med representantene vurderer byr\u00e5det at omr\u00e5det har et potensial for forbedringer, med tanke p\u00e5 \u00e5 heve kvaliteten i byrommet og \u00e5 bedre tilrettelegging for myke trafikanter, deriblant kollektivreisende. Samtidig ser byr\u00e5det at str\u00f8ket innehar mange gode kvaliteter med ulike typer byrom, parker og aktivitetsomr\u00e5der for allmennheten. Byens rike historie fra middelalderen til i dag kan leses i form av en rekke fredete, velholdte bygninger og kulturmilj\u00f8et rundt Jernbanestasjonen. Representantene foresl\u00e5r en rekke tiltak. Disse kan deles opp i to hovedkategorier: I. Trafikale forhold II. Byliv, byrom og bytr\u00e6r Stedene der representantene foresl\u00e5r tiltak er vist med nummer p\u00e5 oversiktsbildet under: Figur 1: Oversikt over stedene der representantene foresl\u00e5r tiltak. Byr\u00e5det har hentet inn innspill fra bymilj\u00f8etaten i forbindelse med representantforslaget. I. Trafikale forholdt Veieierforhold gj\u00f8r at ansvaret og myndigheten for veiene rundt Jernbanestasjonen ikke alene ligger hos Bergen kommune. Hovedveiene rundt stasjonen som Str\u00f8mgaten, Kong Oscars gate og Kaigaten, er fylkesveier. Her ligger veimyndigheten hos Vestland fylkeskommune. Marken og Zanders Kaas gate med Jernbanebakken og Lungeg\u00e5rdsbakken er kommunale veier der veimyndigheten ligger hos Bergen kommune. Alle endringer som ber\u00f8rer veganlegg og trafikkareal i dette omr\u00e5det m\u00e5 skje i samarbeid og dialog mellom Bergen kommune og Vestland fylkeskommune. Representantene foresl\u00e5r - \u00e5 fjerne parkeringsplassen s\u00f8r for Marken 37 (fig. 1, punkt nr. 1a). - \u00e5 redusere gateparkering i omr\u00e5det, men beholde og finne gode l\u00f8sninger for HC- parkering (fig. 1, punkt nr. 1b). Parkeringsplassen foran \u00abH\u00e5ndverkernes Aldershjem\u00bb (Marken 37) ligger p\u00e5 gnr 166 bnr. 949 (fig. 2, r\u00f8d ramme) og eies av Vestland Fylkeskommune. Arealet er regulert til trafikkareal i en eldre reguleringsplan, vedtatt 1978 (arealplan ID 4620000. Bergenhus. Gnr 166 Bnr 870. Reguleringsplan for Marken). Samme reguleringsplan avsetter ogs\u00e5 de s\u00f8rlige deler av Marken (kommunal veg) samt areal som tilh\u00f8rer Str\u00f8mgaten 1 (vest for skolebygget) til trafikkform\u00e5l. Fig.2: Utsnitt plankart reg.plan Marken ID 4620000 Parkeringen er lokalisert der Marken g\u00e5r over fra \u00e5 v\u00e6re g\u00e5gate til en gate med fortau. S\u00f8r for Marken 37 ligger 5 plasser for beboerparkering i sone 1. Sone 1 har et begrenset parkeringstilbud, spesielt i denne delen av sentrum. HC-parkering ligger langs fortau i Marken og vest for Str\u00f8mgaten 1 (tidligere kunsth\u00f8gskole). HC-parkeringsplassene i Marken betjener Marken og Jernbanestasjon. Det er noen f\u00e5 alternative HC-plasser i n\u00e6rheten. Disse ligger i Zander Kaaes gate og Peter Motzfeldts gate. Byr\u00e5det ser at parkeringsplassene kan v\u00e6re noe uheldig plassert med tanke p\u00e5 sikt- og ganglinjer mot s\u00f8r. En eventuell flytting og erstatning andre steder vil imidlertid kreve n\u00e6rmere kartlegging og en helhetlig tiln\u00e6rming for opprustning av omr\u00e5det mellom g\u00e5gaten Marken og Jernbanestasjonen. Byr\u00e5det \u00f8nsker \u00e5 beholde parkeringsplassene for b\u00e5de beboere og mennesker med nedsatt funksjonsevne frem til parkeringen kan erstattes i tilfredsstillende antall og plassering. Byr\u00e5det viser i denne sammenhengen til sin politiske plattform. I Klosterhagenerkl\u00e6ringen heter det bl.a.: \u00abByr\u00e5det er opptatt av at alle innbyggere skal ha tilgang til sentrum. Vi st\u00f8tter derfor ikke en transformasjon av sentrumskjernen hvor parkeringsplasser fjernes uten at det kommer gode erstatninger. Gode parkeringsmuligheter er ogs\u00e5 viktig for sentrumshandelen og byr\u00e5det vil se p\u00e5 ulike insentiver for \u00e5 \u00f8ke tilgjengeligheten, for eksempel ved \u00e5 bygge flere parkeringsanlegg og redusere avgiftene.\u00bb Representantene foresl\u00e5r - \u00e5 redusere trafikken i sentrum generelt, og omr\u00e5det rundt Jernbanestasjonen spesielt (fig. 1, punkt nr. 1c). For \u00e5 redusere trafikken i sentrum er det viktig \u00e5 legge til rette for et godt kollektivtilbud som i st\u00f8rst mulig grad sikrer at blant annet at arbeidsreisende velger kollektive l\u00f8sninger, sykkel eller gange fremfor bruk av bil. Bergen bystyre vedtok Trafikkplan sentrum i m\u00f8te 3. mai 2023. Planen legger opp til et system som leder trafikken bort fra sentrumskjernen, blant annet ved \u00e5 stenge av Torget for gjennomgangstrafikk. For \u00e5 f\u00e5 disse grepene til, er Str\u00f8mgaten i trafikkplanen vurdert som en viktig gate for \u00e5 lede bort trafikk og samlet sett muliggj\u00f8re st\u00f8rre trafikkreduksjoner. Byr\u00e5det har forst\u00e5else for \u00f8nsket om lavere trafikk i Str\u00f8mgaten, men mener at alle slike tiltak m\u00e5 vurderes i et st\u00f8rre perspektiv slik at de ikke hindrer muligheten for en helhetlig langsiktig planlegging for trafikkreduksjon for sentrum. Representantene foresl\u00e5r - \u00e5 vurdere skiltplaner og kj\u00f8rem\u00f8nster i omr\u00e5det for \u00e5 redusere konfliktniv\u00e5 med myke trafikanter. Nye skiltplaner alene og i seg selv vil, etter Byr\u00e5dets vurdering, ikke ha s\u00e6rlig positiv effekt for myke trafikanter. Dersom ny skilting skal vurderes b\u00f8r disse inng\u00e5 og v\u00e6re del av en mer helhetlig vurdering av omr\u00e5det for \u00e5 oppn\u00e5 m\u00e5lsetningen. Representantene foresl\u00e5r - \u00e5 vurdere nye l\u00f8sninger for \u00abdrop-off\u00bb-sone og taxiholdeplass ved Jernbanestasjonen. (fig. 1, punkt nr.1e). Byr\u00e5det ser at l\u00f8sningene for avsettingssonen og drosjeholdeplassen har potensial for forbedringer. Avsettingssonen foran Jernbanestasjonen sin hovedinngang beslaglegger mye areal i Str\u00f8mgaten. Krysset Str\u00f8mgaten / Zander Kaaes gate og drosjeholdeplassen er utflytende og ikke opparbeidet slik den er regulert. Kartlegging av behov for oppstillings- og avsettingsplasser og eventuelle nye l\u00f8sninger b\u00f8r inng\u00e5 i en samlet og overordnet vurdering av omr\u00e5det rundt Jernbanestasjonen n\u00e5r kommunens ressurssituasjon tillater prioritering av et slik utredningsarbeid med p\u00e5f\u00f8lgende gjennomf\u00f8ring av tiltak. Fig 3: T.v.: Regulert situasjon vist over flyfoto. T.h.: \u00f8verst: illustrasjonsplan til gjeldende reguleringsplan. T.h. under: utomhusplan byggesak, bl\u00e5 stiplet linje viser dagens fortauskant. NB! Illustrasjonene til h\u00f8yre er ikke orientert mot nord. Representantene ber om - at byr\u00e5det sikrer rask fremdrift i gjennomf\u00f8ringen av bystyrevedtaket om rivning av Kaigaten 1 (S\u00f8lvvarefabrikken) for \u00e5 bedre forholdene for kulturminnene, anlegge park og gi mer rom til myke trafikanter (fig.1, punkt nr. 4). Byr\u00e5det anser dagens situasjon ved bybaneholdeplassen p\u00e5 Nonneseter \u00e5 ikke v\u00e6re tilfredsstillende, hverken med tanke p\u00e5 trafikkflyt for myke trafikanter eller kulturminnene som Nonneseterkapellet og t\u00e5rnfoten representerer. Riving av Kaigaten 1, i tr\u00e5d med den vedtatte reguleringsplanen, vil frigj\u00f8re arealer til fordel for b\u00e5de g\u00e5ende, syklende, kollektivreisende og opplevelsen av kulturminnene. For syklister vil en ny lenke mellom hovedsykkelruten i Lungeg\u00e5rdskaien og Kaigaten v\u00e6re en stor forbedring. For bybaneholdeplassen p\u00e5 Nonneseter forventes et betydelig \u00f8kt antall avstigninger n\u00e5r bybanen mot nord kommer i forhold til i dag, der holdeplassen i all hovedsak har p\u00e5stigninger. Byr\u00e5det har i lengre tid jobbet aktivt og m\u00e5lrettet for \u00e5 sikre de \u00f8konomiske rammene og \u00e5 f\u00e5 prosjektet inn i Handlingsprogrammet til Milj\u00f8l\u00f8ftet. Handlingsprogrammet legges frem for Bergen bystyre til politisk avgj\u00f8relse i juni 2024. II. Byrom, byliv og bytr\u00e6r: Byr\u00e5det har i sin politiske plattform gitt utrykk for \u00e5 sikre at gr\u00f8nne lunger i byen bevares og vedlikeholdes. Byr\u00e5det vil ogs\u00e5 jobbe for at alle bydelene f\u00e5r utvikle seg positivt de kommende \u00e5rene, med flere gr\u00f8nne lunger, lekeplasser og trygge bomilj\u00f8er for byens innbyggere. Omr\u00e5det rundt Jernbanestasjonen har en rekke unike offentlige byrom, parker og gr\u00f8nne lunger med mangfoldige kvaliteter. Assistentkirkeg\u00e5rden er et flott, stort parkomr\u00e5de med en unik samling av gamle tr\u00e6r, og den blir mye brukt som rekreasjonsomr\u00e5de, turomr\u00e5de og snarvei. Gravplassen av 1837 forteller en rik lokal historie om kjente personer og familier som er gravlagt her. Parken ved Domkirkehjemmet i Kong Oscars gate, med sine praktfulle store tr\u00e6r ligger et steinkast fra Jernbanestasjonen. I Marken finnes det flere sm\u00e5 byrom av mer urban karakter mellom de historiske trehusene. Plassen ved St. J\u00f8rgens kirke og byrommet like ved v/ Marken barnehage er fine opparbeidete, litt skjulte og rolige byrom midt i et travelt sentrum. Utomhus arealet til Str\u00f8mgaten 1 er nylig blitt opparbeidet til skoleg\u00e5rd og allsidig m\u00f8tested med gode aktivitetsfasiliteter for barn og unge. Byparken ved Lille Lungeg\u00e5rdsvann, byens f\u00f8rste offentlige park, er mye frekventert og inviterer til opphold med sine benker og sm\u00e5 plener. Parken er del av Bergen kommune sitt p\u00e5g\u00e5ende prosjekt \u00abDen gr\u00f8nne akse\u00bb som strekker seg fra Hovedbiblioteket til Den Nasjonale Scene. Prosjektet har som m\u00e5l \u00e5 styrke byrommene og bylivet p\u00e5 strekningen. Representantene foresl\u00e5r - \u00e5 ruste opp uteoppholdsarealet knyttet til Str\u00f8mgaten 1 (den gamle Kunsth\u00f8gskolen, fig.1, punkt nr.2) Byr\u00e5det er positiv til at Str\u00f8mgaten 1, opprinnelig Bergen tekniske skole og senere kunsth\u00f8gskole, igjen brukes som skole. Skoleanlegget med uthus rett nord for skolebygget samt tilh\u00f8rende uteareal er forskriftsfredet. Byr\u00e5det mener det er bra at v\u00e5re kulturminner og fredete bygg vernes gjennom bruk. Str\u00f8mgaten 1 er godkjent og oppgradert til midlertidig ungdomsskole for \u00e5 avlaste Rothaugen skole frem til 2033. Alt uteoppholdsareal knyttet til eiendommen er i bruk. Grunnet veitrafikkst\u00f8y er det montert sammenhengende glass- skjermer innenfor de fredete smijerngjerdene og Lindetrerekken langs Str\u00f8mgaten og Marken. Tilkomst til og fra skoleg\u00e5rden skjer utelukkende via Marken. Skoleg\u00e5rden er opparbeidet til \u00e5 t\u00e5le bruken som forventes n\u00e5r mange skoleelever deler et begrenset areal. Skolens uteareal er tilgjengelig for allmennheten etter skoletiden. Etter Byr\u00e5dets vurdering supplerer plassen med sine ulike aktivitetsflater, sitte-, henge- og m\u00f8testeder og arealer under tak de andre tilbudene i omr\u00e5det p\u00e5 en god m\u00e5te. Byr\u00e5det mener at det b\u00f8r ses n\u00e6rmere p\u00e5 en permanent opparbeiding av Str\u00f8mgaten 1 sitt uteareal, i samr\u00e5d med antikvariske myndigheter, n\u00e5r midlertidig bruk som ungdomsskole opph\u00f8rer. Representantene foresl\u00e5r - \u00e5 bedre tilkomsten til St. J\u00f8rgens hage, uten \u00e5 komme i konflikt med kulturmilj\u00f8 (fig.1, punkt nr.3) St. J\u00f8rgens hage eies, forvaltes og driftes av Stiftelsen Bymuseet i Bergen. Hagen ble etablert i 1990 og er \u00e5pen for allmennheten i museets \u00e5pningstid. Inngang til Lepramuseet og til hageanlegget er fra plassen ved St. J\u00f8rgens kirke. Tilkomst til urte- og apotekerhagen g\u00e5r via en gammel driftsbygning (fig. 4, stiplet ramme). Hagen har ytterligere 4 mulige tilkomster som er avstengte (fig.4, gul strek). Hagen ligger skjult for omkringliggende gatestrukturer og inngangene til hagen er ogs\u00e5 skjulte via smau og sm\u00e5 portaler. Fig.4 : Portene til urtehagen er vist i gult. Stiplet ramme markerer inngang gjennom driftsbygningens port som st\u00e5r \u00e5pnet i museets \u00e5pningstider. Byr\u00e5det er enig i representantenes vurdering om at Lepramuseets urtehage er en perle og en skjult skatt. Den lille oasen midt i byens travle sentrum er lite kjent blant folk, men informasjon om den og \u00e5pningstidene ligger p\u00e5 stiftelsens nettside. Hagen har et fredfullt og meditativt preg, er s\u00e6rs velstelt og blir vedlikehold av frivillige under ledelse av en pensjonert farmas\u00f8yt. Byr\u00e5det ser at hageanlegget ligger uten innsyn fra tilliggende gate- og byrom. U\u00f8nsket bruk p\u00e5 natt/kveldstid vil inneb\u00e6re stor fare for skade og \u00f8deleggelse, b\u00e5de av hagen og det fredete hospitalanlegget som best\u00e5r i alt av ni trebygninger. Byr\u00e5det minner om brannen i 2013 som rammet og skadet den fredete St. Jakobs kirken fra tidlig 1700-tall. Brannen var p\u00e5tent og spredde seg fort. Kirken ble reddet, men fikk omfattende vannskader. Fare for slike hendelser \u00f8ker betydelig dersom St. J\u00f8rgens hospital sitt hageanlegg \u00e5pnes som d\u00f8gn\u00e5pen park. Parken er f\u00f8r \u00f8vrig del av engene som opprinnelig h\u00f8rte til hospitalet. En annen del av de tidligere engene er dagens offentlige byrom ved Marken barnehage som er pent opparbeidet og ligger rett nord for Lepramuseets hageanlegg. Representantene foresl\u00e5r - \u00e5 plante flere bytr\u00e6r rundt Jernbanestasjonen Beplantningsplan for gatetr\u00e6r i Bergenhus sin ambisi\u00f8se versjon foresl\u00e5r to nye tr\u00e6r nordvest og to tr\u00e6r s\u00f8rvest i Zander Kaaes gate (fig. 5, m\u00f8rkegr\u00f8nne punkt). Disse er ikke plantet. Byr\u00e5det ser at et stort, fullvoksent tre ved Godsterminalbygget og 2 unge tr\u00e6r foran hotellet i Zanders Kaaes nr. 8 ikke er registrert i beplantningsplanen (fig. 5, gule punkt). Byr\u00e5det mener det vil v\u00e6re naturlig \u00e5 f\u00f8lge opp anbefalingene i den ambisi\u00f8se beplantningsplanen ved eventuelle prosjekter i omr\u00e5det. Dersom det i fremtiden foretas helhetlige kartlegginger og vurderinger av omr\u00e5det vil tr\u00e6r og beplantning v\u00e6re tema i utredningene. Det er ogs\u00e5 naturlig \u00e5 se p\u00e5 muligheter for nye tr\u00e6r / beplantning i Kaigaten n\u00e5r S\u00f8lvvarefabrikken rives og omr\u00e5det opparbeides med nye kvaliteter. Figur 2: t.v.: Ambisi\u00f8s beplantningsplan for Bergenhus. Lysegr\u00f8nn: etablerte tr\u00e6r, m\u00f8rkegr\u00f8nn: forslag til nye. T.h.: P\u00e5f\u00f8rte gule punkt: eksisterende tr\u00e6r i Zander Kaaes gate som ikke registrerte i beplantningsplan. Representantene ber om - at byr\u00e5det g\u00e5r i dialog med private og ideelle akt\u00f8rer i omr\u00e5det for \u00e5 identifisere og gjennomf\u00f8re flere tiltak for \u00e5 bedre bylivet. Byr\u00e5det er positiv til alle tiltak som bidrar til \u00e5 forbedre byliv. Byr\u00e5det \u00f8nsker private initiativ og ideelle akt\u00f8rer velkommen til \u00e5 presentere sine prosjekter og initiativ for byr\u00e5d for byutvikling. Byr\u00e5det konkluderer Byr\u00e5det har forst\u00e5else for \u00f8nsket om \u00e5 gj\u00f8re omr\u00e5det rundt Jernbanestasjonen til et triveligere sted ved \u00e5 heve kvaliteten i byrommet. Byr\u00e5det er enig i at omr\u00e5det rundt Jernbanestasjonen har potensial for forbedring. Representantene har fremmet en rekke forslag til tiltak. Byr\u00e5det mener at alle slike tiltak m\u00e5 vurderes i et st\u00f8rre, helhetlig perspektiv for \u00e5 sikre gode og langsiktig l\u00f8sninger. Byr\u00e5det \u00f8nsker per i dag ikke \u00e5 starte opp nye prosjekt eller tiltak grunnet kommunens ressurssituasjon, men vil heller prioritere igangsatte og p\u00e5g\u00e5ende prosjekt. Byr\u00e5det f\u00f8lger opp prosjektet med riving av S\u00f8lvvarefabrikken i Kaigaten 1 for \u00e5 bedre forhold for kollektivreisende, g\u00e5ende og syklende samt opplevelsen av kulturminnene. For byr\u00e5det er ogs\u00e5 prosjektet \u00abDen gr\u00f8nne aksen\u00bb viktig, et prosjekt som er satt i gang for \u00e5 styrke byrommene og byliv fra Hovedbiblioteket til DNS. Christine B. Meyer - Byr\u00e5dsleder Christine Kahrs - Byr\u00e5d for byutvikling Dokumentet er godkjent elektronisk. "
}