{
  "dokument_id": "a2adaa6e-7d22-5a43-8314-b3348e00ee2f",
  "doc_type": "case_attachment",
  "kommune": 4601,
  "tittel": "Notat - Byr\u00e5det si vurdering av krav om lovlegheitskontroll av bystyret sitt vedtak i sak 15/25 om detaljregulering for \u00c5rstad, gnr. 13 bnr. 1132 m.fl. Sykkelvei fra Hagerups vei til Mindemyren (arealplan-ID 65150000)",
  "url": "https://bergen.kommune.no/politikere-utvalg/api/fil/bk360/12226429/Notat-Byradet-si-vurdering-av-krav-om-lovlegheitskontroll-av-bystyret-sitt-vedtak-i-sak-15-25-om-detaljregulering-for-Arstad-gnr-13-bnr-1132-m-fl-Sykkelvei-fra-Hagerups-vei-til-Mindemyren-arealplan-ID-65150000-",
  "tekst": " BYR\u00c5DSAVDELING FOR BYUTVIKLING BBU - kommunaldirekt\u00f8rens stab Bystyrets kontor V\u00e5r referanse: 2025/123472-8 Postboks 7700 Saksbehandler: Marie Mildestveit 5020 BERGEN Dato: 7. mars 2025 Notat - Byr\u00e5det si vurdering av krav om lovlegheitskontroll av bystyret sitt vedtak i sak 15/25 om detaljregulering for \u00c5rstad, gnr. 13 bnr. 1132 m.fl. Sykkelvei fra Hagerups vei til Mindemyren (arealplan-ID 65150000) Det blir vist til Forretningsutvalget sitt vedtak datert 04.03.2025 (sak 80/25) med bestilling av notat fr\u00e5 byr\u00e5det med vurdering av krav om lovlegheitskontroll av saka nemnd over. Bystyret skal behandle kravet i m\u00f8tet 26.03.2025. Det g\u00e5r fram av kommunelova (kl.) \u00a7 27-1 at tre eller fleire medlemmer av kommunestyret (bystyret) kan krevje at departementet kontrollerer om eit vedtak er lovleg. Det g\u00e5r vidare fram av \u00a7 27-3 at innhaldet i lovlegheitskontrollen er om vedtaket har eit lovleg innhald, om det er treft av nokon som har mynde til \u00e5 treffe eit slikt vedtak og om vedtaket har blitt til p\u00e5 lovleg m\u00e5te. Lovlegheitskontrollen kan likevel avgrensast til dei punkta som er tatt opp i saka, jf. \u00a7 17-3 andre ledd. Detaljreguleringa i vedtaket datert 29.01.2025 legg til rette for etablering av ein samanhengande gang- og sykkelveg p\u00e5 strekninga mellom Hagerups vei og Mindemyren via Wergeland sentrale delar. Detaljreguleringa er i tr\u00e5d med vedtatt omr\u00e5dereglering for Wergeland og inng\u00e5r i offentleg utbyggingsfase 1 i sykkelstrategi for Bergen med h\u00f8g prioritet i Milj\u00f8l\u00f8ftet. Detaljreguleringa overlappar med forslag til detaljregulering for Nyhaugveien (arealplan-ID 65230000) som legg til rette for fortetting med etablering av nye bustader. Dette planforslaget er under behandling og er venta vedtatt i bystyret i mars 2025. Kravet om lovlegheitskontroll av vedtaket datert 29.01.2025 tar opp f\u00f8lgjande punkt: \u2022 Det er tatt utanforliggande omsyn. \u2022 Vedtaket bygger p\u00e5 feil faktum. I tillegg blir det bedt om utsett iverksetting av vedtaket i p\u00e5vente av lovlegheitskontrollen. Kort om innhaldet i kravet om lovlegheitskontroll Utanforliggande omsyn Det blir vist til at det er tatt utanforliggande omsyn ved utarbeidinga av planen, ved at det er tatt omsyn til ein ikkje vedtatt bustadutbygging som f\u00f8rer til riving av verneverdige bygg og private bustadeigedomar. Det blir vist til at bustadene innafor planomr\u00e5det er \u00f8nska sanert for \u00e5 sikre profitt for bustadutbyggar. Nokre av bustadeigarane har ikkje latt seg kj\u00f8pe ut, og utbyggar ser no den offentlege vegplanen som eit verkemiddel for \u00e5 f\u00e5 gjennomf\u00f8rt ein offentleg ekspropriasjon av eigedomane og dermed sleppe ein tyngre prosess. Vidare blir det vist til at den private utbyggaren over mange \u00e5r har hatt samarbeid med den offentlege forslagsstillaren av gang- og sykkelvegplanen. Det blir hevda at den private Postadresse: Telefon: 55565556 Postboks 7700, 5020 BERGEN E-post: byutvikling@bergen.kommune.no Kontoradresse: Internett: www.bergen.kommune.no R\u00e5dhusgaten 10 utbyggaren har trua bustadeigarane med \u00e5 selje under tilvising til at det uansett vil kome gang- og sykkelveg gjennom eigedomane, f\u00f8r det var vedtatt av bystyret. Det b\u00f8r unders\u00f8kast om det har skjedd ei blanding av offentlege og private interesser med uheldige konsekvensar for partane sine rettar og demokratiet. Det blir vist til at demokratiet blei sett under press d\u00e5 Vestland fylkeskommune uttalte at planen m\u00e5tte bli vedtatt ettersom det sette statsl\u00f8yvingar i fare og at andre gang- og sykkelvegprosjekt ville bli sett p\u00e5 vent dersom planen ikkje blei vedtatt. Feil faktum Det blir vist til at planen sitt utgreiingsbehov har tatt utgangspunkt i omr\u00e5dereguleringa for Wergeland, men at denne ikkje omfattar dei mest omstridte bustadane p\u00e5 vestsida av vegen. Vidare blir det vist til at b\u00e5de forslagsstillar for denne planen og for den tilst\u00f8tande bustadplanen har vist til at bystyret m\u00e5 f\u00f8lgje opp KPA 2018 sin omr\u00e5dekategori. Det at noko ligg i ein bestemt sone i KPA betyr ikkje at alle planar, regionale og statlege f\u00f8ringar og private interesser kan setjast til side. Det blir vist til at kunnskapsgrunnlaget knytt til kulturmilj\u00f8 og naturmangfald er ikkje tilstrekkeleg. Det blir \u00f2g vist til at konsekvensane for bebuarane i omr\u00e5det med tilsidesetting av menneskerettar, eigedomsrett og medverknad over eige liv ikkje er s\u00e6rskilt greia ut og at det ikkje er vurdert avb\u00f8tande tiltak som \u00e5 flytte veganlegget nokre meter austover. Vidare blir det vist til at planen bryt med prinsippet om \u00e5 ombruke bygg og installasjonar mest mogleg, og at det ikkje er vurdert l\u00f8ysingar som ville gitt eit betre forhold mellom kost og nytte. Det blir vist til at det i saka som er lagt fram for bystyret er unnlate \u00e5 opplyse om kva for eigedomar som er planlagd riven og der det p\u00e5g\u00e5r skj\u00f8nssak der motparten har p\u00e5st\u00e5tt at tvangsskj\u00f8n ikkje skal fastsetjast. Det blir vist til at Bergen kommune nyleg har tapt saka i Bergen tingrett. Det blir vist til at saka gjeld omr\u00e5dereguleringa som delar av sykkelplanen viser til, og at dei manglane som Tingretten viser til ogs\u00e5 gjeld i denne saka. Det blir \u00f2g vist til at dei eigedomane som ligg an til \u00e5 eksproprierast ville kunne bli skjerma ved \u00e5 flytte veganlegget noko austover eller gjere det noko smalare ved desse bustadene. For meir detaljerte opplysningar blir det vist til kravet om lovlegheitskontroll i sin heilskap. Byr\u00e5det sine merknader Utanforliggande omsyn Det blir vist til at det er lagt vekt p\u00e5 utanforliggande omsyn ved vedtaket av detaljreguleringa, ved at det er lagt vekt p\u00e5 ei ikkje vedtatt bustadutbygging i omr\u00e5det (planforslag for Nyhaugveien, arealplan-ID 65230000). Alle reguleringsplansaker inneber vurderingar der ulike omsyn i ulik grad m\u00e5 vegast opp mot kvarandre. Kommunen har i utgangspunktet stor grad av skj\u00f8n n\u00e5r det gjeld korleis desse omsyna skal vektleggast og kva som er \u00f8nska arealbruk. Detaljreguleringa for \u00c5rstad, gnr. 13 bnr. 1132 m.fl. Sykkelvei fra Hagerups vei til Mindemyren (arealplan-ID 65150000) er grunngjeve i behovet for \u00e5 legge til rette for eit betre tilbod for g\u00e5ande og syklande og betre framkomst for kollektivtrafikken. Veganlegget vil vere ein viktig kopling for sykkelnettet i Bergensdalen og knyte andre tilbod saman med sykkelruta gjennom Mindemyren. Wergeland og Mindemyren er sentrale transformasjonsomr\u00e5de, og detaljreguleringa bygger opp under den vidare utviklinga av bustader, n\u00e6ring og sentrumsfunksjonar i omr\u00e5det. Det blir elles vist til bystyresaka (15/25) med saksframstilling for meir detaljerte opplysningar om grunngjevinga for vedtaket. Framtidig bustadutbygging, mellom anna i planomr\u00e5det for Nyhaugveien-planen, er vurdert ved utarbeiding av detaljreguleringa for gang- og sykkelveg. Det heng saman med at omr\u00e5det p\u00e5 Wergeland i Kommuneplanens arealdel 2018 og omr\u00e5dereguleringa for Wergeland er eit omr\u00e5de der det blir lagt opp til fortetting og transformasjon. Ved planlegging og utarbeiding av detaljreguleringar i omr\u00e5det er det derfor behov for \u00e5 vurdere situasjonen Side 2 av 4 lenger fram i tid ut fr\u00e5 gjeldande f\u00f8ringar om \u00f8nska utvikling av omr\u00e5det. P\u00e5 bakgrunn av det er det ved utarbeiding av detaljreguleringa gjort vurderingar av kva for l\u00f8ysing som totalt sett er den beste, som gir god m\u00e5loppn\u00e5ing og minst negative verknader for kulturmilj\u00f8 og bustader. I saka er det er vurdert at det vil gi minst negative konsekvensar for kulturmilj\u00f8et i omr\u00e5det \u00e5 samle riving av bustader p\u00e5 vestsida av Storetveitvegen, framfor \u00e5 rive bustader p\u00e5 begge sider av vegen i dette og eventuelle framtidige prosjekt. Sj\u00f8lv om det slik sett er lagt vekt p\u00e5 framtidig bustadbygging i omr\u00e5det, er omsyna som det er lagt vekt p\u00e5 saklege og relevante i ein planprosess. Byr\u00e5det er etter dette ikkje einig i at det er lagt vekt p\u00e5 utanforliggande omsyn d\u00e5 vedtaket blei fatta. I kravet om lovlegheitskontroll blir det \u00f2g vist til at det over mange \u00e5r har vore eit tett samarbeid mellom forslagsstillaren for Nyhaugveien-planen og forslagsstillar for gang- og sykkelvegplanen. Byr\u00e5det viser til at dei to planarbeida har p\u00e5g\u00e5tt parallelt, og at delar av plankarta overlappar i begge planane. I slike tilfelle er det b\u00e5de n\u00f8dvendig og vanleg praksis \u00e5 sj\u00e5 planarbeida i samanheng for \u00e5 handtere felles problemstillingar. Det gjeld i dette tilfellet mellom anna fellesl\u00f8ysingar i grensa mellom gang- og sykkelveien og tiltaka etter Nyhaugveien-planen og vurderingar av konsekvensane av tiltaka opp mot kvarandre. Dei to reguleringsplanane er elles to separate reguleringsplanar som blir vurdert og vedtatt kvar for seg. Byr\u00e5det kan ikkje sj\u00e5 at det ligg f\u00f8re forhold her som f\u00f8rer til at vedtaket ikkje har blitt til p\u00e5 lovleg m\u00e5te. Kunnskapsgrunnlag Det blir vist til at kunnskapsgrunnlaget knytt til naturmangfald og kulturmilj\u00f8 ikkje er tilstrekkeleg. Konsekvensar for kulturmilj\u00f8 er grundig vurdert i planprosessen. Det er gjennomf\u00f8rt konsekvensutredning for kulturmilj\u00f8 som inng\u00e5r i planskildringa, og det er gjennom planprosessen vurdert mange ulike l\u00f8ysingar som r\u00e5ker kulturminne og bustader p\u00e5 ulik m\u00e5te. N\u00e5r det gjeld naturmangfald er det vurdert at detaljreguleringa ikkje vil innebere vesentlege naturinngrep d\u00e5 planomr\u00e5det i dag er utbygd. Kunnskapsgrunnlaget for naturmangfald er i hovudsak basert p\u00e5 eksisterande kartfesta informasjon i Naturbase, Artskart og Bergen kommune sitt kartsystem (VISGI). I tillegg er det gjennomf\u00f8rt synfaring. Kunnskapsgrunnlaget er vurdert som tilstrekkeleg til \u00e5 vurdere planforslaget sine konsekvensar for naturmangfaldet. Planforslaget er vurdert opp mot prinsippa i naturmangfaldlova, jf. \u00a7 7, jf. \u00a7\u00a7 8 til 12, og det er vurdert at dei er tilstrekkeleg f\u00f8lgt i planarbeidet. Vidare er det vist til at planen bryt med prinsippet om \u00e5 ombruke bygg og installasjonar mest mogleg, og at det ikkje er vurdert l\u00f8ysingar som ville gitt eit betre forhold mellom kost og nytte. Som nemnd over er det gjennom planprosessen vurdert mange ulike l\u00f8ysingar for tiltaka i reguleringsplanen. Det er ikkje stilt krav om ombruk i reguleringsplanen, men det er vurdert ulike tiltak som kan gjennomf\u00f8rast for \u00e5 redusere prosjektet sin klimap\u00e5verknad. Denne vurderinga og tiltaka g\u00e5r fram av planskildringa. P\u00e5g\u00e5ande skj\u00f8nssak I kravet om lovlegheitskontroll blir det vist til at det i saka som er lagt fram for bystyret er unnlate \u00e5 opplyse om kva for eigedomar som er planlagd riven og der det samtidig p\u00e5g\u00e5r skj\u00f8nssak der motparten har p\u00e5st\u00e5tt at tvangsskj\u00f8n ikkje skal fastsetjast. Det blir vist til at Bergen kommune nyleg har tapt orskurden i Bergen tingrett. Det blir vist til at saka gjeld omr\u00e5dereguleringa som delar av sykkelplanen viser til, og at dei manglane som Tingretten viser til ogs\u00e5 gjeld i denne saka. Skj\u00f8nssaka det blir vist til (THOD-2024-45982) gjeld skj\u00f8n til fastsetting av ekspropriasjonserstatning for ein eigedom som delvis ligg innafor planomr\u00e5det til den aktuelle reguleringsplanen. Ekspropriasjonen av denne eigedomen har grunnlag i omr\u00e5dereguleringa for Wergeland (arealplan-ID 61160000) som blei vedtatt i 2013, og i vedtak om ekspropriasjon fr\u00e5 byr\u00e5det 30.03.2023 (byr\u00e5dssak 1084/23). Den aktuelle grunneigaren klaga p\u00e5 vedtaket om ekspropriasjon, Utval for milj\u00f8 og byutvikling oppretthaldt Side 3 av 4 vedtaket og ekspropriasjonsvedtaket blei deretter stadfesta av Statsforvaltaren i Vestland. Fors\u00f8k p\u00e5 minneleg l\u00f8ysing f\u00f8rte ikkje fram, og Kommuneadvokaten fremma deretter p\u00e5 vegne av Bergen kommune begj\u00e6ring om skj\u00f8n for fastsetting av ekspropriasjonserstatning for tingretten, etter vanlege prosedyrar. Skj\u00f8nnet blei nekta fremma, d\u00e5 tingretten kom til at ekspropriasjonsvedtaket ikkje var gyldig p\u00e5 grunn av mangelfull interesseavveging etter oreigningslova \u00a7\u00a7 2 og 7. I orskurden la tingretten til grunn at avveginga etter oreigningslova \u00a7 2 om at ekspropriasjon m\u00e5 vere \u00abtvillaust (...) til meir gagn enn skade\u00bb m\u00e5 gjerast anten i ekspropriasjonsvedtaket eller i samband med vedtak av reguleringsplanen. Vidare kan spesielle forhold tilseie at det b\u00f8r gjerast ei ny vurdering n\u00e5r ekspropriasjonsvedtaket blir fatta. Retten la til grunn at det i samband med planvedtaket ikkje var tatt ei avveging av om realisering av planen gjennom ekspropriasjon ville vere til meir gagn enn skade, jf. oreigningslova \u00a7 2. Det var etter rettens syn ingen vurdering i planvedtaket av om det skal nyttast tvang dersom eigedomane ikkje kunne ervervast frivillig. Derimot var det i fagnotatet nemnd at erverv skal skje frivillig og i privat regi. Det avgjerande i saka var dermed om dei n\u00f8dvendige vurderingane etter oreigningslova \u00a7\u00a7 2 og 7 var gjort i sj\u00f8lve ekspropriasjonsvedtaket, noko tingretten fann at ikkje var tilfelle. Bergen kommune har p\u00e5 si side lagt til grunn at det som hovudregel ikkje er krav om fornya interesseavveging etter oreigningslova \u00a7 2 ved ekspropriasjon til realisering av reguleringsplan, jf. plan- og bygningslova \u00a7 16-2. Det er tilstrekkeleg \u00e5 vise til interesseavveginga som blei gjort forut for planvedtaket. Slik er det \u00f2g i denne saka, d\u00e5 det ikkje ligg f\u00f8re endra f\u00f8resetnader som gir behov for fornya vurdering. M\u00e5lsettinga i omr\u00e5dereguleringa om fortetting ved bybanestopp/knutepunkt gjeld framleis og er i stor grad realisert. Samfunnsinteressene og omsynet til bustadeigarane var grundig opplyst og vurdert i planprosessen. Bergen kommune kjem til \u00e5 anke orskurden, og ankefristen er 10.03.2025. Orskurden er dermed ikkje rettskraftig. Byr\u00e5det vurderer at skj\u00f8nssaka ikkje har verknader for om vedtaket av detaljreguleringa for gang- og sykkelvegen er lovleg. Det er riktig at den aktuelle eigedomen delvis er innafor planomr\u00e5det, regulert med f\u00f8rem\u00e5l som i all hovudsak er vidaref\u00f8rt fr\u00e5 omr\u00e5dereguleringa. Eigedomen er ikkje del av omr\u00e5det som blir regulert til sykkelveg. Uavhengig av skj\u00f8nssaka har kommunen h\u00f8ve til \u00e5 fastsetje \u00f8nska arealbruk gjennom vedtak av reguleringsplan. Vidare er det i detaljreguleringa tydeleg vist til at erverv av nokre av bustadene truleg vil m\u00e5tte skje med ekspropriasjon, og at det vil vere eit alvorleg inngrep for dei aktuelle bustadeigarane. B\u00e5de samfunnsinteressene og omsynet til bustadeigarane er grundig opplyst og vurdert i planprosessen. Med helsing Christine Meyer \u2013 Byr\u00e5dsleiar Christine Kahrs \u2013 Byr\u00e5d for byutvikling Dokumentet er godkjent elektronisk. Vedlegg: Vedtak fr\u00e5 Forretningsutvalget datert 04.03.2025 Krav om lovlegheitskontroll datert 19.02.2025 Side 4 av 4 "
}