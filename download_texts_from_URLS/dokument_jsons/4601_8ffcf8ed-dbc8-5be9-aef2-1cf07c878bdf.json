{
  "dokument_id": "8ffcf8ed-dbc8-5be9-aef2-1cf07c878bdf",
  "doc_type": "case_presentation",
  "kommune": 4601,
  "tittel": "Klagesak. Fyllingsdalen, Gnr. 20, bnr. 288. B\u00f8nesberget 5 Klage p\u00e5 tillatelse til tilbygg m.m",
  "url": "https://bergen.kommune.no/politikere-utvalg/api/fil/bk360/12182292/Framstilling-Klagesak-Fyllingsdalen-Gnr-20-bnr-288-Bonesberget-5-Klage-pa-tillatelse-til-tilbygg-m-m",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2024/183463-5 Klagesak: Fyllingsdalen, Gnr. 20, bnr. 288. B\u00f8nesberget 5 Klage p\u00e5 tillatelse til tilbygg m.m Hva saken gjelder: Saken gjelder klage p\u00e5 rammetillatelse datert 08.11.2024 p\u00e5 tillatelse til bruksendring fra tilleggsdel til hoveddel, tilbygg, riving. Klagen gjelder i hovedsak sp\u00f8rsm\u00e5let om tillatelse til tiltaket faktisk avhenger av dispensasjon fra reguleringsbestemmelser. Klager er ansvarlig s\u00f8ker Part Arkitektur AS v/ Martin Sande p\u00e5 vegne av tiltakshaver Bj\u00f8rn Fure v/ brev datert 29.11.2024. Eiendommen omfattes av reguleringsplan 6600000, som regulerer eiendommen til frittliggende eneboliger. KPA2018 viser eiendommen som \u00f8vrig byggesone. Det er if\u00f8lge ansvarlig s\u00f8ker foretatt nabovarsling i samsvar med bestemmelsene i plan- og bygningsloven (pbl) \u00a7 21-3. Det er ikke mottatt noen merknader. Det framg\u00e5r av klagen at \u00abdet er gjort saksbehandlingsfeil som er avgj\u00f8rende for st\u00f8rrelsen p\u00e5 gebyret\u00bb. Det er likevel avklart per telefon den 11.12.2024 at klagen gjelder selve rammetillatelsen, ikke gebyrvedtaket. Klager Klager fremmer at tiltaket ikke n\u00f8dvendiggj\u00f8r dispensasjoner, og derved at rammetillatelsen vurderes p\u00e5 nytt og innvilges uten dispensasjoner. Klager viser f\u00f8rst til ordlyden i reguleringsplanens \u00a7 3 a om etasjeantall. Her st\u00e5r det at \u00abUnntak kan dog tillates der hvor terreng- og solforhold etter bygningsr\u00e5dets skj\u00f8nn tilsier dette og gesims- og grunnmursh\u00f8yde fastsettes da av bygningsr\u00e5det\u00bb. Klager viser til at bygningsr\u00e5det tidligere avgjorde byggesaker og fremsetter at man etter dagens system hvor Plan- og bygningsetaten avgj\u00f8r byggesakene har en unntaksadgang som forvaltningen kunne benyttet i denne saken. Det fremmes at bestemmelsen beror p\u00e5 fritt skj\u00f8nn og at kommunen da fritt kan tillate at det bygges i strid med bestemmelsen uten dispensasjon. Klager mener at bygningsmyndighetene skulle vurdert tiltaket ut fra terreng- og solforhold og da innvilget s\u00f8knaden med henvisning til planbestemmelsene unntak. Til sp\u00f8rsm\u00e5let om dispensasjon fra reguleringsbestemmelse \u00a7 5 b om etasjetall viser klagen til ordlyden hvor det framg\u00e5r at \u00abgesimsh\u00f8yden \u2013 som m\u00e5les fra terreng til skj\u00e6ringen mellom takflate og veggflate m\u00e5 ikke overstige 4 m for 1-etasjeshus, 7 m for 2-etasjeshus\u00bb. Klager anf\u00f8rer at henvisningen til fastsettelse av gesims- og grunnmursh\u00f8yde i \u00a7 3 a ogs\u00e5 utgj\u00f8r et unntak fra \u00a7 5 b. Klagen fremmer ogs\u00e5 at \u00abdet allerede er gitt tillatelse til unntak fra etasjetallet\u00bb og at det m\u00e5 v\u00e6re begrensingene i h\u00f8yder som gjelder for toetasjes hus som blir gjeldende for tiltaket n\u00e5r det er gitt tillatelse til oppf\u00f8ring av tilbygg over to etasjer. Det 1 anf\u00f8res ogs\u00e5 at bestemmelsen om gesimsh\u00f8yde er plassert under \u00abfellesbestemmelser\u00bb til planen og at denne derfor ikke er knyttet til planomr\u00e5det for frittliggende bolighus. Fagetatens vurdering og anbefaling: Fagetaten legger til grunn at klager er uenig i kommunens tolkning av reguleringsplanen og derved om oms\u00f8kte tiltak krever dispensasjon fra planen. Fagetaten p\u00e5peker innledningsvis at reguleringsplanen er vedtatt i 1987. Eiendommen som tilbygges er bebygget f\u00f8r dette. Eneboligen fikk ferdigattest den 26.06.1974. Reguleringsplanen som ble vedtatt den 01.06.1987 f\u00e5r virkning for tiltak i planomr\u00e5det etter dette tidspunkt. Klagers eiendom ligger i omr\u00e5de for boliger, frittliggende eneboliger. S\u00f8knaden inneb\u00e6rer flere tilbygg til det eksisterende bolighuset. Se illustrasjon under. Fagetaten mener at tiltaket krever dispensasjon fra reguleringsplanens \u00a7 3 a. hvor det st\u00e5r at: \u00abFrittliggende bolighus skal oppf\u00f8res i 1 etasjeplan med maksimal grunnmursh\u00f8yde p\u00e5 80 cm. Underetasje tillates i alminnelighet ikke. Unntak kan dog tillates der hvor terreng- og solforhold etter bygningsr\u00e5dets skj\u00f8nn tilsier dette og gesims- og grunn- mursh\u00f8yde fastsettes da av bygningsr\u00e5det.\u00bb Fagetatens vurdering er at bestemmelsen gjelder omr\u00e5det for frittliggende eneboliger, hvor det framg\u00e5r tydelig at disse skal oppf\u00f8res i \u00e9n etasje. Selv om klager fremmer at unntaket i andre setning inneb\u00e6rer at bygningsr\u00e5det fritt kan gi unntak fra bestemmelsen, fremst\u00e5r det 2 mer systematisk korrekt \u00e5 lese unntaksbestemmelsen slik at denne gjelder underetasjer. Jf. ordlyden \u00abUnderetasjer tillates i alminnelighet ikke\u00bb neste setning, at \u00abUnntak kan dog tillates ...\u00bb. En slik tolkning harmonerer ogs\u00e5 etter fagetatens syn bedre med de konkrete vurderingsmomentene som nevnes, her \u00abterreng og solforhold\u00bb. Alts\u00e5 hvor det blir sp\u00f8rsm\u00e5l om tomtens beskaffenhet for bebyggelse med underetasje og bokvaliteter i en eventuell underetasje. Som det framg\u00e5r av bestemmelsen videre, skal \u00abgesims og grunnmursh\u00f8yde\u00bb da fastsettes av bygningsr\u00e5det. Dette da boliger p\u00e5 skr\u00e5nende tomter e.l. som ligger til rette for underetasje f\u00e5r st\u00f8rre gesims og m\u00f8neh\u00f8yde enn hva et alminnelig enetasjes hus f\u00e5r. Bestemmelsen inneb\u00e6rer ikke noen generell unntaksregel fra regelen om ett etasjeplan, og gir heller ikke grunnlag for \u00e5 f\u00f8re opp bygg med flere hovedplan uten at det er innvilget dispensasjon fra bestemmelsen. Tilbygget har ikke underetasje, men to ordin\u00e6re etasjer, og er derfor i strid med bestemmelsen. Tiltaket krever dispensasjon. Fagetaten mener ogs\u00e5 at tiltaket er avhengig av dispensasjon fra reguleringsplanens \u00a7 5 b. Det vises til at \u00a7 5 inneholder fellesbestemmelser som for virkning for hele planomr\u00e5det, og i bestemmelsens bokstav b. st\u00e5r det at: \u00abGesimsh\u00f8yden \u2013 som m\u00e5les fra terreng til skj\u00e6ringen mellom takflate og veggflate m\u00e5 ikke overstige 4 m for 1-etasjeshus, 7 m for 2-etasjeshus.\u00bb Boligbygget p\u00e5 eiendommen er oppf\u00f8rt i to etasjer, f\u00f8r reguleringsplanen ble vedtatt. Det s\u00f8kes som nevnt om \u00e5 etablere tilbygg i to etasjer. Bestemmelsen gjelder generelt for \u00abgesimsh\u00f8yde\u00bb, og f\u00e5r virkning for tiltak som oms\u00f8kes etter reguleringsplanens vedtakstidspunkt, ogs\u00e5 for tilbygg. Som gjennomg\u00e5tt over kommer ikke unntaksregelen i \u00a7 3 a. til anvendelse, og gesimsh\u00f8yde kan ikke fravike utgangspunktet som gjelder for byggeomr\u00e5det. Maksimal gesimsh\u00f8yde er da 4 meter for omr\u00e5det hvor boligen ligger. S\u00f8knaden forutsetter en gesimsh\u00f8yde p\u00e5 6,6 meter. Klager fremmer at en dispensasjon fra \u00a7 3 a inneb\u00e6rer at begrensingen i byggeh\u00f8yde som gjelder for 1-etasjeshus ikke kan komme til anvendelse. Fagetaten kan ikke se at en slik tolkning kan legges til grunn. Bestemmelsene er beslektede, men omhandler forskjellige forhold og gjelder p\u00e5 selvstendig grunnlag. Det kan tenkes l\u00f8sninger hvor tiltak oppf\u00f8res med halvetasjer, men likevel kan oppn\u00e5 4- metersbegrensingen. Ber\u00f8rte naboer til et tiltak kan for eksempel motsette seg en byggeh\u00f8yde uten at de av den grunn har merknader til l\u00f8sningen for etasjetall. Det kan ogs\u00e5 tenkes at et avvik fra bestemmelsene om etasjetall ville blitt gitt p\u00e5 vilk\u00e5r om en gitt gesimsh\u00f8yde som l\u00e5 lavere enn 7 meter, for \u00e5 ivareta hensynene som bestemmelsen bygger p\u00e5. Konklusjonen er i alle tilfeller at det ikke grunnlag for \u00e5 lese planen slik at en dispensasjon fra en bestemmelse automatisk medf\u00f8rer at andre beslektede bestemmelser mister rettsvirkning. Bestemmelsene i \u00a7 5 b og 3 a er \u00e5 anse som selvstendige regler for bebyggelsen i omr\u00e5det. Fagetaten mener at avhenger av de ovennevnte dispensasjonene. Det er da n\u00f8dvendig at slike dispensasjoner er oms\u00f8kt og innvilget for at kommunen skal kunne fatte et gyldig vedtak i byggesaken. \u00d8konomiske konsekvenser: Ikke relevant. 3 Byr\u00e5dets vurdering og anbefaling/konklusjon: Byr\u00e5det har vurdert saken p\u00e5 nytt med bakgrunn i mottatt s\u00f8knad og sakens dokumenter for \u00f8vrig, og er kommet til at klagen ikke kan tas til f\u00f8lge. Byr\u00e5det oppfatter at det i klagen stilles sp\u00f8rsm\u00e5l til om tiltaket krever dispensasjon fra reguleringsplanens \u00a7 3 og \u00a7 5 om etasjeantall og byggeh\u00f8yde. Byr\u00e5det mener at tiltaket med flere etasjer vil kreve dispensasjon fra reguleringsplanens \u00a7 3 a. Det vises til at bestemmelsen klart beskriver etasjeantall ved formuleringen \u00abFrittliggende bolighus skal oppf\u00f8res i 1 etasjeplan ...\u00bb. Bestemmelsen formulerer videre \u00ab...Underetasje tillates i alminnelighet ikke. Unntak kan dog tillates der hvor terreng- og solforhold etter bygningsr\u00e5dets skj\u00f8nn tilsier dette\u00bb. Byr\u00e5det er ikke enig i klagers anf\u00f8rsel om at dette er en unntaksregel for etasjeantall, men ser det som en snever unntaksregel for \u00e5 tillate \u00abunderetasjer\u00bb, som i utgangspunktet heller ikke tillates. Det p\u00e5pekes i den forbindelse ogs\u00e5 at det for oms\u00f8kte tiltak ikke er tale om \u00abunderetasje\u00bb. Byr\u00e5det mener ogs\u00e5 at tiltaket er avhengig av dispensasjon fra reguleringsplanens \u00a7 5b som omhandler krav til byggeh\u00f8yde. Oms\u00f8kte tilbygg forutsetter en gesimsh\u00f8yde p\u00e5 6,6 meter. I bestemmelsens bokstav b st\u00e5r det at \u00abGesimsh\u00f8yden \u2013 som m\u00e5les fra terreng til skj\u00e6ringen mellom takflate og veggflate m\u00e5 ikke overstige 4 m for 1-etasjeshus, 7 m for 2-etasjeshus.\u00bb Det er derfor klart at oms\u00f8kte tilbygg ikke oppfyller kravet om 4 meter. Tiltaket omfattes heller ikke av \u00ab7 m for 2-etasjeshus\u00bb selv om hovedbygget her er oppf\u00f8rt i to etasjer. Det vises i den forbindelse til at hovedhuset er godkjent etter tidligere reguleringsplan, og at nye tiltak som de oms\u00f8kte m\u00e5 vurderes etter gjeldende reguleringsplan, hvor bolig er plassert i omr\u00e5de for 1-etasjes hus. Byr\u00e5det ser at det for klager kan sees som en ulempe at boligen vurderes etter gammel og ny reguleringsplan, men vil trekke frem at et av form\u00e5lene med dispensasjonsregelen nettopp er at den kan anvendes for slike tilfeller. Byr\u00e5det ser til slutt behovet for \u00e5 p\u00e5peke at reguleringsplaner vedtas etter en omfattende prosess hvor planmyndigheten konkret har tatt stilling til utviklingen av et planomr\u00e5de. Ved avvik fra dette utgangspunktet gjennom dispensasjonsinstituttet er det da n\u00f8dvendig at alle punktene som strider med planen belyses. Kommunen vil ikke ha anledning til \u00e5 innvilge en byggetillatelse som krever dispensasjon, hvor dette ikke er oms\u00f8kt eller innvilget. Byr\u00e5det deler fagetatens konklusjon i vedtaket og fagnotatet i klageomgangen, om at tiltaket avhenger av dispensasjoner for at oms\u00f8kte tiltak kan tillates. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Fagetatens vedtak datert 08.11.2024 opprettholdes. Klagen tas ikke til f\u00f8lge. Dato: 13. mai 2025 Christine B. Meyer Eivind N\u00e6vdal-Bolstad Byr\u00e5dsleder Byr\u00e5d for byutvikling Dokumentet er godkjent elektronisk. 4 Vedlegg: Fagnotat datert 18.12.2024 med f\u00f8lgende vedlegg: 1. Oversiktskart 2. Oversiktsfoto 3. Situasjonsplan 4. Vedtak datert 08.11.2024 5. Klage datert 29.11.2024 6. Dispensasjonss\u00f8knader 7. Tegninger 5 "
}