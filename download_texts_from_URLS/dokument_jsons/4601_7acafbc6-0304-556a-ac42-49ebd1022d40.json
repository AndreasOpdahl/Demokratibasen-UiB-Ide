{
  "dokument_id": "7acafbc6-0304-556a-ac42-49ebd1022d40",
  "doc_type": "case_presentation",
  "kommune": 4601,
  "tittel": "Demokratiguideprosjekt for \u00f8kt valgdeltakelse i Bergen - stortings- og sametingsvalget 2025",
  "url": "https://bergen.kommune.no/politikere-utvalg/api/fil/bk360/11539240/Framstilling-Demokratiguideprosjekt-for-okt-valgdeltakelse-i-Bergen-stortings-og-sametingsvalget-2025",
  "tekst": " Valgstyret Saksframstilling V\u00e5r referanse: 2024/177251-1 Saksbehandler: Ida Rambech Demokratiguideprosjekt for \u00f8kt valgdeltakelse i Bergen - stortings- og sametingsvalget 2025 Hva saken gjelder: Valgstyret vedtok f\u00f8lgende i m\u00f8tet 02.05.2023 sak 21/23, \u00abUtarbeidelse av forslag til prosjekt for \u00ab\u00f8kt valgdeltakelse\u00bb i Bergen med prosjektet i Fredrikstad som inspirasjon\u00bb og avga f\u00f8lgende innstilling: 1) Bergen kommune etablerer et prosjekt for \u00f8kt valgdeltakelse blant unge velgere og velgere med minoritetsbakgrunn i Bergen kommune med prosjektet i Fredrikstad som inspirasjon. 2) Det s\u00f8kes om nasjonale og internasjonale midler i forbindelse med Stortingsvalget 2025 og kommunevalget 2027. 3) For kommunevalget 2023 bes bystyrets kontor etablere et pilotprosjekt med demokratiguider i en av kretsene med lavest valgdeltakelse, samt informasjonstiltak som gir basisinformasjon om stemmerett og hvordan stemme. 4) Prosjektet rettes mot grupper og bydeler med lavest valgdeltakelse i 2019 og 2023, som et m\u00e5lrettet tiltak for \u00e5 \u00f8ke valgdeltakelsen i de nevnte kretsene. 5) Bystyrets kontor utarbeider en sak om valg av representanter til Ungdomsr\u00e5det. 6) Det innhentes erfaringer fra Kirkevalget og alder for stemmerett for valgene i 2025 og 2027. Ved kommunestyre- og fylkestingsvalget i 2023 ble det etablert et pilotprosjekt i tr\u00e5d med vedtakets punkt 3. Form\u00e5let med pilotprosjektet var \u00e5 teste ut tiltaket p\u00e5 et avgrenset omr\u00e5de, og p\u00e5 den m\u00e5ten innhente erfaringer for et prosjekt i forkant av stortings- og sametingsvalget 2025 og videre for kommunestyre- og fylkestingsvalget 2027. Gjennomf\u00f8ring av pilotprosjektet Pilotprosjektet hadde et begrenset omfang, for \u00e5 kunne v\u00e6re gjennomf\u00f8rbart med de administrative ressursene som Bystyrets kontor hadde til r\u00e5dighet ved valget i 2023. Ved Bystyrets kontor var det i 2023 to studentstillinger p\u00e5 20%. Det var i hovedsak de ansatte studentene som arbeidet med prosjektet, og bekledde rollen som demokratiguider. Det ble det sendt henvendelser til interesseorganisasjoner som har de underrepresenterte velgergruppene som m\u00e5lgruppe. Blant interesseorganisasjonene var Bergen L\u00e6ringssenter/Voksenoppl\u00e6ringen, MiRA-senteret, Bergen Mosk\u00e9, Kommunalt r\u00e5d for personer med funksjonsnedsettelse og Vestland fylkeskommune (Avdeling for oppl\u00e6ring og kompetanse). Interesseorganisasjonene ble spurt om hvilke tiltak de mener er mest effektive for \u00e5 n\u00e5 ut til sine respektive velgergrupper. Det ble ogs\u00e5 opprettet kontakt med Oslo 1 kommune for \u00e5 utveksle erfaringer i forkant av prosjektet. Oslos prosjekt var av st\u00f8rre skala enn Bergen sitt, og de ansatte uteg\u00e5ende demokratiguider spesifikt for jobben. Demokratiguidene fokuserte p\u00e5 \u00e5 gi n\u00f8ytral, enkel og konkret informasjon om stemmerett, valglokaler og hvordan bruke stemmeretten, etter inspirasjon fra Fredrikstadprosjektet. I arbeidet med \u00e5 gi enkel og konkret informasjon ble det laget egne, lokale brosjyrer for valgdeltakelse i Bergen kommune. Brosjyrene supplerte Valgdirektoratets informasjonsbrosjyrer. Som et ledd i arbeidet inn mot unge- og f\u00f8rstegangsvelgere holdt demokratiguidene informasjonsstands p\u00e5 Fyllingsdalen videreg\u00e5ende skole, i et samarbeid med Vestland fylkeskommune. Skolen ble valgt ut i samr\u00e5d med fylkeskommunen. Kriteriene for valg av skole baserte seg p\u00e5 m\u00e5lsetningen om \u00e5 n\u00e5 ut til flest mulig i de underrepresenterte velgergruppene. Fyllingsdalen videreg\u00e5ende har forholdsvis mange elver (524 i skole\u00e5ret 22/23), flere ulike studieretninger, mange av elevene var aldersmessig stemmeberettigede til valget i 2023 og skolen har et h\u00f8yere antall elever med flerspr\u00e5klig bakgrunn enn flere av de andre store videreg\u00e5ende skolene i Bergensomr\u00e5det. Under bes\u00f8ket delte demokratiguidene ut informasjonsbrosjyrer rettet mot unge- og f\u00f8rstegangsvelgere i Bergen, sammen med materialet fra Valgdirektoratet. For \u00e5 n\u00e5 ut ogs\u00e5 til velgergruppen med et annet morsm\u00e5l enn norsk hadde demokratiguidene med brosjyrer p\u00e5 engelsk, tigrinja, arabisk og somali. De konkrete fremmedspr\u00e5klige brosjyrene ble valgt ut ifra Statistisk sentralbyr\u00e5s oversikt over de st\u00f8rste fremmedspr\u00e5klige gruppene i Bergen. Det ble foretatt en skj\u00f8nnsmessig vurdering av hvilke flerspr\u00e5klige som har best nytte av informasjon p\u00e5 sitt morsm\u00e5l. Erfaringer Utdelingen av flerspr\u00e5klig informasjonsmateriale var et middel for \u00e5 n\u00e5 ut ikke bare til unge- og f\u00f8rstegangsvelgere, men ogs\u00e5 de unge velgerens omgangskrets (familiemedlemmer, osv.). Tanken var at dersom en flerspr\u00e5klig elev fikk med seg en valgbrosjyre p\u00e5 sin families morsm\u00e5l, kunne dette vekke interesse for valgdeltakelse blant flere familiemedlemmer. Erfaring med utdeling av informasjonsbrosjyrer til elever i den videreg\u00e5ende skolen er at brosjyrene gjerne blir lagt i sekken og glemt. Ungdomspolitikerne som deltok under valgtorget p\u00e5 Fyllingsdalen vgs. bekreftet at de hadde samme erfaring. Demokratiguidenes oppfatning er at det er tilstrekkelig \u00e5 dele ut Valgdirektoratets brosjyrer ved neste anledning. Responsen fra interesseorganisasjonene som ble kontaktet i forbindelse med prosjektet var liten. Bare MiRA-senteret og fylkeskommunen responderte p\u00e5 henvendelsen. MiRA-senteret svarte at de var interesserte i \u00e5 gi tilbakemelding, men kom ikke tilbake med denne, til tross for oppf\u00f8lgende henvendelse fra Bystyrets kontor. Det ble etablert et samarbeid med fylkeskommunen, som resulterte i skolebes\u00f8ket p\u00e5 Fyllingsdalen videreg\u00e5ende. Resultatet av den marginale responsen fra interesseorganisasjonene var at demokratiguidenes arbeid konsentrerte seg rundt den responsen som ble mottatt. Hovedfokuset ble dermed p\u00e5 unge- og f\u00f8rstegangsvelgere, da s\u00e6rlig ungdom i den videreg\u00e5ende skolen. Eventuell videref\u00f8ring av prosjektet I pilotprosjektet ble det lagt opp til at studentstillingene h\u00e5ndterte et sv\u00e6rt avgrenset prosjekt mot en videreg\u00e5ende skole. Dersom prosjektet med demokratiguider skal videref\u00f8res til valgene i 2025 og 2027, m\u00e5 det settes av \u00f8remerkede budsjettmidler til dette. Det er per n\u00e5 ingen avsatte midler i valgbudsjettet til tiltak for \u00f8kt valgdeltakelse. Valgdirektoratet har en tilskuddsordning der m\u00e5let er \u00e5 \u00f8ke de stemmeberettigedes kunnskap om valget samt \u00e5 \u00f8ke valgdeltakelsen. H\u00f8sten \u00e5ret f\u00f8r hvert valg kan man s\u00f8ke 2 om tilskuddsmidler til informasjonstiltak. Tilskuddsmottaker kan f\u00e5 dekke utgifter knyttet til informasjonstiltak som kampanjer, nettsider, produksjon og distribusjon av informasjonsmateriell og s\u00e5 videre. Tiltak rettet mot unge velgere, velgere med innvandrerbakgrunn og velgere med behov for s\u00e6rskilt tilrettelagt informasjon prioriteres. Organisasjoner og andre akt\u00f8rer som er registrert i enhetsregisteret/ frivillighetsregisteret kan s\u00f8ke om tilskudd. Tiltaket det s\u00f8kes om tilskudd m\u00e5 v\u00e6re partipolitisk n\u00f8ytralt. Enkeltpersoner, kommuner, fylkeskommuner og politiske partier kan ikke s\u00f8ke om dette tilskuddet. Dette vil si at Bergen kommune selv ikke kan s\u00f8ke om slikt tilskudd. Administrative ressurser ved Bystyrets kontor Bystyrets kontor m\u00e5 prioritere lovp\u00e5lagte oppgaver knyttet til valggjennomf\u00f8ring. Det er n\u00e5 kun \u00e9n studentstilling ved kontoret som er besatt, og denne ressursen benyttes til andre driftsoppgaver, blant annet i forbindelser med vielser og representasjon. Arbeid knyttet til et eventuelt demokratiguideprosjekt m\u00e5 gjennomf\u00f8res av innleid personell. Henvendelse fra Demos Bystyrets kontor mottok 26. september 2024 en henvendelse fra styret i studentorganisasjonen Demos, ved leder Petter Breivold. Demos er studentforeningen ved Politikk og forvaltning (tidligere Administrasjon og Organisasjonsvitenskap) ved Universitetet i Bergen (UiB). Studentforeningen er et bindeledd mellom studentene og instituttet, og fremmer studentenes interesser og krav overfor instituttet. Alle studenter ved Politikk og forvaltning kan bli med i foreningen. Demos \u00f8nsker \u00e5 opprette en kampanje med fokus p\u00e5 politisk deltagelse hos unge, da spesielt f\u00f8rste- og andregangsvelgere. Studentorganisasjonen \u00f8nsker \u00e5 f\u00e5 etablert et samarbeid mellom instituttet, UiB, studentorganisasjonen og Bergen kommune. De \u00f8nsker ogs\u00e5 \u00e5 involvere ungdomsr\u00e5det i kommunen. Demos har sendt s\u00f8knad om tilskudd til Valgdirektoratet. Medlemmene i Demos \u00f8nsker \u00e5 bes\u00f8ke utdanningsinstitusjoner, som \u00abambassad\u00f8rer for demokratiet\u00bb, for \u00e5 informere om stortings- og sametingsvalget 2025 og viktigheten av \u00e5 benytte stemmeretten. De \u00f8nsker ogs\u00e5 deltakelse fra representanter fra Bergen kommune p\u00e5 disse skolebes\u00f8kene. Vestland fylkeskommune Hovedutvalg for oppvekst og kompetanse i Vestland fylkeskommune har vedtatt at de skal gjennomf\u00f8re et demokratiprosjekt med bruk av demokratiguider for fremtidige valg. I hovedsak vil dette konsentreres om kommunestyre- og fylkestingsvalget i 2027. Fylkeskommunen har ytret \u00f8nske om koordinering med Bergen kommune dersom det ogs\u00e5 her vedtas bruk av demokratiguider. Erfaringer fra andre kommuner Oslo kommune gjennomf\u00f8rte en ordning med demokratiguider til kommunevalget 2023. Ordningen ble organisert i tilknytning til forh\u00e5ndstemmelokalene, og det ble ansatt to demokratiguider per forh\u00e5ndsstemmelokale. Valgansvarlig i bydelene rekrutterte, og var kontaktperson og leder for demokratiguidene. Det ble avholdt egen oppl\u00e6ring for demokratiguidene. I Oslo kommunes evaluering i etterkant av valget fremkommer det at det var vanskelig \u00e5 rekruttere til demokratiguidestillingene. Det var blant annet vanskelig \u00e5 finne engasjerte og motiverte kandidater som ikke var aktive i et politisk parti. De valgansvarlige i 3 bydelene meldte tilbake at det var krevende \u00e5 f\u00f8lge opp demokratiguidene, og at demokratiguidene burde ha en dedikert leder. I Oslo kommunes evaluering st\u00e5r det ogs\u00e5 f\u00f8lgende: \u00abDemokratibygging er et langsiktig arbeid som b\u00f8r ses i et st\u00f8rre perspektiv. Det er grunn til \u00e5 tro at det vil gi bedre effekt \u00e5 innlemme informasjon om valg og arbeid for \u00f8kt demokratideltakelse i kommunens eksisterende drift, fremfor \u00e5 introdusere det som et tiltak rett i forkant av valg. Demokratiguidene gir dessuten en ekstra arbeidsbelastning for Bystyrets sekretariat og valgansvarlige i bydelene, som allerede har ansvar for \u00e5 gjennomf\u00f8re valget. Til sammenligning er det en annen avdeling enn valgavdelingen som har ansvar for demokratiguidene i Fredrikstad, og i G\u00f8teborg er det en egen etat.\u00bb Fredrikstad kommune har gjennomf\u00f8rt ordningen med demokratiguider ved to valg: kommunevalget i 2019 og stortingsvalget i 2021. Det ble rekruttert 15 demokratiguider, som skulle jobbe i perioden i forkant av valget med et s\u00e6rlig fokus p\u00e5 valgdeltakelse, informasjon om valget og engasjement for lokalt demokrati. Demokratiguidenes aktiviteter bestod i all hovedsak av \u00e5 st\u00e5 p\u00e5 egne stands, og med det v\u00e6re synlig til stede ved butikker og andre samlingssteder i lokalsamfunn i Fredrikstad. Utover en evaluering av hvordan demokratiguidene opplevde oppdraget er det ikke gjennomf\u00f8rt en omfattende evaluering av tiltaket. Etter stortingsvalget i 2021 besluttet Fredrikstad kommune \u00e5 beholde noen demokratiguider, som time-ansatte i mellomvalgs\u00e5r. Hensikten har v\u00e6rt \u00e5 kunne videref\u00f8re verdifull kunnskap og inkludere demokratiguidene i videre utforming av ordningen. Bystyredirekt\u00f8rens vurdering Demos \u00f8nsker deltakelse fra representanter fra Bergen kommune p\u00e5 skolebes\u00f8k og eventuelle andre arrangement. Dette kan bidra til \u00e5 legge til rette for \u00f8kt valgdeltakelse, uten at det er ressurskrevende for Bystyrets kontor. Arrangementene Demos planlegger kan bidra til \u00e5 n\u00e5 ut med informasjon til grupper i samfunnet som har s\u00e6rlig lav valgdeltakelse. Deltakelse fra representanter fra Bergen kommune vil kunne bidra til \u00e5 sikre at informasjonen som gis p\u00e5 arrangementene er korrekt. Bystyredirekt\u00f8ren foresl\u00e5r at b\u00e5de medlemmer i valgstyret og kontorets ansatte kan delta p\u00e5 slike arrangement dersom det er anledning. Fagleder valg vil opprettholde kontakt med studentorganisasjonen i tiden fremover. Alt arbeid knyttet til et eventuelt demokratiguideprosjekt m\u00e5 gjennomf\u00f8res av innleid personell. Ansatte ved Bystyrets kontor m\u00e5 prioritere de lovp\u00e5lagte valgoppgavene. Det vil ogs\u00e5 v\u00e6re ressurskrevende \u00e5 sette i verk eventuelle midlertidige ansettelser for form\u00e5let, da disse medarbeiderne m\u00e5 f\u00f8lges opp av kontorets ansatte. Bystyredirekt\u00f8ren viser til gjennomgangen over, og kan etter en samlet vurdering ikke se at det er grunnlag for \u00e5 g\u00e5 videre med demokratiguideprosjektet ved stortings- og sametingsvalget 2025. Forslag til vedtak: 1) Med bakgrunn i vedtatt budsjett etableres det ikke et prosjekt for \u00f8kt valgdeltakelse i Bergen kommune ved stortings- og sametingsvalget 2025. 2) Representanter fra Bergen kommune kan delta p\u00e5 studentorganisasjonen Demos sine arrangement dersom det er anledning til dette. Dato: 9. januar 2025 4 Trine P. Gr\u00f8nbech - bystyredirekt\u00f8r Ida Rambech - fagleder valg Dokumentet er godkjent elektronisk. 5 "
}