{
  "dokument_id": "ef02d151-d44d-57b4-ac85-9123290b6ef2",
  "doc_type": "case_presentation",
  "kommune": 4601,
  "tittel": "Folkehelseoversikt for Bergen kommune 2024",
  "url": "https://bergen.kommune.no/politikere-utvalg/api/fil/bk360/10054843/Framstilling-Folkehelseoversikt-for-Bergen-kommune-2024",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2022/169066-7 Folkehelseoversikt for Bergen kommune 2024 Hva saken gjelder: Byr\u00e5det legger i denne saken frem ny Folkehelseoversikt for Bergen kommune. Oversikten er n\u00e5 heldigital og er vedlagt saken som lenke til oversiktens egen nettside. Folkehelseloven (2012) skal bidra til en samfunnsutvikling som fremmer folkehelse, herunder utjevner sosiale helseforskjeller. Folkehelseloven fastsetter at folkehelse er et ansvar i alle sektorer og p\u00e5 alle forvaltningsniv\u00e5er. Folkehelseloven gir kommunen i oppgave \u00e5 ha oversikt over helsetilstanden i befolkningen, og positive og negative faktorer som kan virke inn p\u00e5 denne. Hensikten er \u00e5 identifisere folkehelseutfordringer og \u00e5 vurdere konsekvenser og bakenforliggende \u00e5rsaker. Kommunen skal v\u00e6re s\u00e6rlig oppmerksom p\u00e5 trekk ved utviklingen som kan skape eller opprettholde sosiale eller helsemessige problemer og sosiale helseforskjeller. Kommunen har tiltaksplikt gjennom folkehelseloven. Det betyr at kommunen skal iverksette n\u00f8dvendige tiltak for \u00e5 m\u00f8te lokale folkehelseutfordringer som oversikten avdekker. Oversikten skal etter Folkehelseloven \u00a7 5 og Plan- og bygningsloven \u00a7 7-1 og \u00a7 10-1 inng\u00e5 som del av kunnskapsgrunnlaget til kommunens planstrategi. Oversikten skal v\u00e6re allment tilgjengelig. Om folkehelseoversikten Folkehelseoversikten er inndelt i temakapitlene fra \u00abForskrift om oversikt over folkehelsen \u00a7 3 a-f\u00bb. I tillegg inneholder folkehelseoversikten et eget kapittel om livskvalitet: 1. Om Folkehelseoversikten a. befolkningssammensetning b. oppvekst og levek\u00e5rsforhold c. fysisk, biologisk, kjemisk og sosialt milj\u00f8 d. skader og ulykker e. helserelatert atferd f. helsetilstand livskvalitet (ny) Datagrunnlaget Folkehelseoversikten er laget p\u00e5 bakgrunn av opplysninger fra sentrale myndigheter, kommunens helsetjenester og lokal kunnskap. Statistisk sentralbyr\u00e5 har statistikk p\u00e5 de viktigste bakenforliggende forholdene som p\u00e5virker befolkningens helse og livskvalitet som: \u2022 Arbeid, l\u00f8nn og utdanning \u2022 Befolkning og bolig \u2022 Helse og samfunn \u2022 Milj\u00f8 og transport \u2022 N\u00e6ringsliv og teknologi 1 \u2022 \u00d8konomi Folkehelseinstituttet har statistikk p\u00e5 kommuneniv\u00e5 i sine Folkehelse- og oppvekstprofiler, der kommunens tall sammenlignes med landsgjennomsnittet. Store kommuner har ogs\u00e5 egne bydelsprofiler. \u2022 Fylkeshelseunders\u00f8kelsen 2022 \u2013 Folkehelseinstituttet. Unders\u00f8kelsen dekker tema som n\u00e6rmilj\u00f8, helse, sosial st\u00f8tte og deltakelse, helserelatert atferd, livsstil, skader, fysisk milj\u00f8 og livskvalitet. \u2022 Kommunehelsa statistikkbank - driftes av Folkehelseinstituttet og inneholder statistikk om helse, sykdom, risikofaktorer og befolkning i norske kommuner fra en rekke datakilder som befolkningsunders\u00f8kelser, elevunders\u00f8kelser, nasjonale pr\u00f8ver, sentrale helseregistre og nasjonale medisinske kvalitetsregistre. \u2022 Bergen Vest politidistrikt - kriminalitet og anmeldelser \u2022 Utdanningsdirektoratet \u2013 frav\u00e6r 2021/22 for 10. trinn fordelt p\u00e5 skoler og bydeler \u2022 Bergen kommune o helseprofil 0-20 (HsPro) o boligstatistikk o barnefamiliepanelet o data om tilgjengelighet til gr\u00f8ntomr\u00e5der, informasjon om drikkevann, luftkvalitet og st\u00f8ykart Endringer siden forrige folkehelseoversikt 2019 - Digitalisering av folkehelseoversikten Folkehelseoversikten er blitt heldigital. Det har gitt kommunen muligheten til \u00e5 ta inn et st\u00f8rre datagrunnlag og gi grundigere beskrivelser og vurderinger av indikatorene. En heldigital oversikt gj\u00f8r det ogs\u00e5 enklere med fortl\u00f8pende oppdateringer etter hvert som tallgrunnlaget endrer seg. Flere av indikatorene inneholder datagrunnlag som strekker seg bakover i tid. P\u00e5 levek\u00e5rssoneniv\u00e5 gjelder dette i hovedsak data fra SSB og Kommunen sine helsestasjoner- og skolehelsetjenesten (HSPRO). Bergen i tall er navnet p\u00e5 den digitale databanken som folkehelseoversikten er en del av. \u00abBergen i tall\u00bb er under utvikling, og inneholder flere indikatorer enn det som brukes i selve folkehelseoversikten. Det er ogs\u00e5 utviklet en egen brukerveileder som inneholder tips om hvordan man kan navigere i folkehelseoversikten og gj\u00f8re bruk av funksjonalitetene i Power- BI l\u00f8sningen, som er det digitale verkt\u00f8yet folkehelseoversikten er satt opp i. - Endringer i levek\u00e5rssoneinndelingen For \u00e5 kunne unders\u00f8ke og tydeliggj\u00f8re geografiske variasjoner i levek\u00e5r, er indikatorene i folkehelseoversikten stort sett presentert etter levek\u00e5rssoner1. Tidligere folkehelseoversikter har benyttet en inndeling av kommunen i 51 levek\u00e5rssoner. I forbindelse med forarbeidet til oppdateringen av folkehelseoversikten ble denne inndelingen revidert i 2023 av en arbeidsgruppe best\u00e5ende av representanter fra plan- og bygningsetaten, og dav\u00e6rende byr\u00e5dsavdeling for barnevern og sosiale tjenester og byr\u00e5dsavdeling for helse og omsorg. Som konsekvens av dette arbeidet benytter gjeldende folkehelseoversikt en soneinndeling best\u00e5ende av 57 levek\u00e5rssoner. Inndelingen er n\u00e5 harmonisert slik at det ikke lenger finnes soner som krysser bydelsgrensene. 1 Levek\u00e5rssonene er inndelte etter Statistisk sentralbyr\u00e5s grunnkretsinndeling for kommunen. 2 En fullstendig beskrivelse av endringer som er gjort i levek\u00e5rssonene st\u00e5r n\u00e6rmere forklart her: Beskrivelse av endringer som er gjort av levek\u00e5rssoneinndelingen for Bergen kommune. - Samleindeks (Levek\u00e5rsindeks) Det har i tidligere folkehelseoversikter blitt presentert samleindekser hvor flere indikatorer er sl\u00e5tt sammen for \u00e5 tydeliggj\u00f8re geografiske variasjoner i levek\u00e5r2. Samleindeksen(e) er et av flere verkt\u00f8y som kan hjelpe oss med \u00e5 identifisere omr\u00e5der hvor det kan v\u00e6re hensiktsmessig \u00e5 ha s\u00e6rskilt innsats. B\u00e5de gjeldende og forhenv\u00e6rende KPA har bestemmelser knyttet til levek\u00e5r generelt og samleindeks spesielt (jf. \u00a7 7). I innledningskapitlet til folkehelseoversikten er det presentert en forel\u00f8pig samleindeks for levek\u00e5rssonene. I og med at levek\u00e5rssoneinndelingen er blitt revidert, er det ikke mulig \u00e5 fullt ut sammenlikne tidligere indekser med dagens versjon for alle levek\u00e5rssonene. Det er likevel mulig for de fleste, og det er et tydelig m\u00f8nster at man i dag fortsatt gjenfinner mange av de samme sonene i begge ender av skalaen som man tidligere har gjort. Folkehelseoversikten viser, som tidligere, en tydelig tendens til geografisk opphopning av faktorer som p\u00e5virker helsen negativt. Hovedfunn fra folkehelseoversikten I folkehelseoversikten er hvert delkapittel innledet med hovedpunkter som oppsummerer de viktigste funnene p\u00e5 hvert temaomr\u00e5de. Generelt kan man summere de viktigste folkehelseutfordringene inn under det samme utfordringsbildet som gjelder for landet ellers. Dette omfatter demografiendringer med flere eldre og f\u00e6rre i yrkesaktiv alder, sosiale helseforskjeller, \u00f8kende forekomst av psykiske plager og ensomhet hos unge og forskjeller i livskvalitet i befolkningen. Under f\u00f8lger en liste over de viktigste funnene i folkehelseoversikten med utgangspunkt i hovedutfordringsbildet for folkehelsen: - I gjennomsnitt opplever innbyggerne i Bergen god helse og livskvalitet, men det er ulikheter knyttet til b\u00e5de alder, utdanningsniv\u00e5 og bosted. Over 70 % av personer over 18 \u00e5r i Bergen som deltok i Fylkeshelseunders\u00f8kelsen 2022 sa de var godt forn\u00f8yde med egen helse, h\u00f8yest andel blant personer med lang utdanning. - I levek\u00e5rssoner med opphopning av levek\u00e5rsulemper har innbyggerne d\u00e5rligere helse, h\u00f8yere d\u00f8delighet og lavere livskvalitet. Folketallet i Bergen \u00f8ker, samtidig som befolkningen blir eldre. I 2050 vil det v\u00e6re 26 000 flere innbyggere over 70 \u00e5r enn det var i 2023. I h\u00f8y alder \u00f8ker risikoen for nedsatt funksjon, skr\u00f8pelighet, psykiske plager og ensomhet. Eldre med h\u00f8y sosio\u00f8konomisk status har st\u00f8rre muligheter og forutsetninger for \u00e5 bo i en tilrettelagt bolig, til \u00e5 st\u00e5 i jobb lengre og delta p\u00e5 meningsfulle aktiviteter sammenlignet med eldre med lavere sosio\u00f8konomisk status - Forekomst av psykiske plager og lidelser blant ungdommer og unge voksne ser ut til \u00e5 ha \u00f8kt over tid. Andelen p\u00e5 ungdomsskole med psykiske plager har siden oversikten 2019 \u00f8kt fra 10 til 18 prosent og s\u00f8vnproblemer har \u00f8kt fra 26 til 31 prosent. Mobbing i 7. klasse har \u00f8kt fra 4,6 prosent til 7,5 prosent. Hos barn og unge er ogs\u00e5 frav\u00e6r som f\u00f8lge av skolevegring et \u00f8kende problem, men vi mangler gode tall for dette i Bergen - If\u00f8lge Folkehelseinstituttet har det de siste 10-15 \u00e5rene v\u00e6rt en gradvis nedgang i tilfredshet med livet hos unge, og mer bekymring og ensomhet. Det er uklart om dette skyldes en reell endring, mer fokus p\u00e5 psykisk helse, eller en sykeliggj\u00f8ring av vanlige problemer. Folkehelseprofilen til FHI viser at kun 48 % av ungdomsskoleelever i Bergen opplever h\u00f8y tilfredshet med livet. 2 Folkehelseoversikten 2019 inneholdt ingen samleindeks 3 - Andelen som fullf\u00f8rer videreg\u00e5ende skole har \u00f8kt i alle bydeler, likevel var det n\u00e6rmere \u00e9n av fem som begynte p\u00e5 videreg\u00e5ende oppl\u00e6ring i 2015 eller 2016 som ikke fullf\u00f8rte i l\u00f8pet av henholdsvis fem \u00e5r (studiespesialiserende) eller seks \u00e5r (yrkesfag). Elever med foreldre med lang utdanning fullf\u00f8rte i st\u00f8rre grad enn elever med foreldre med kort utdanning, og gutter fullf\u00f8rer i langt mindre grad enn jenter. - Det har v\u00e6rt en \u00f8kning i andel unge med uf\u00f8retrygd. Risiko for uf\u00f8retrygd henger sammen med eget utdanningsniv\u00e5, men ogs\u00e5 foreldrenes sosio\u00f8konomiske status. At flere unge blir uf\u00f8re n\u00e5 enn tidligere henger sannsynligvis ogs\u00e5 sammen med at flere blir diagnostisert med psykiske lidelser, men ogs\u00e5 at arbeidslivet ikke klarer \u00e5 tilrettelegge godt nok slik at flere kan st\u00e5 i arbeid selv om de har helseproblemer. - Barn som vokser opp i lavinntektshusholdninger har \u00f8kt risiko for d\u00e5rlig fysisk og psykisk helse i voksen alder. De fullf\u00f8rer sjeldnere videreg\u00e5ende oppl\u00e6ring og har st\u00f8rre risiko for utenforskap sammenlignet med barn som vokser opp i husholdninger hvor foreldrene har h\u00f8yre utdanning, inntekt og stabil arbeidstilknytning. Slike forhold bidrar til at sosiale helseforskjeller g\u00e5r i arv. I 2022 bodde 10,3 % barn og unge i alderen 0-17 \u00e5r i lavinntektshusholdninger i Bergen. Dette er en svak nedgang siden 2018. Innvandrere er s\u00e6rlig utsatt for \u00e5 leve i lavinntekt. Flere forhold p\u00e5virker dette som landbakgrunn, spr\u00e5k, helse, arbeidstilknytning, inntekt og boforhold. I Bergen er 60 prosent av barn og unge som lever i lavinntektsfamiliene innvandrere eller norskf\u00f8dte med innvandrerbakgrunn. Barna med innvandrerbakgrunn er kraftig overrepresentert i denne gruppen siden bare 19 prosent av alle under 18 \u00e5r i Bergen har innvandrerbakgrunn. - Bergen har betydelige sosiale og geografiske forskjeller i forventet levealder mellom de med grunnskole som h\u00f8yest fullf\u00f8rte utdanningsniv\u00e5 og de med universitets/h\u00f8gskole utdannelse. 15 \u00e5r i forventet levealder skiller kvinner med universitetsutdannelse (U) i Fana og menn med kun grunnskole (G) i \u00c5rstad. Figur 1Forventet levealder ved 30 \u00e5rs alder i bydelene i Bergen etter kj\u00f8nn og h\u00f8yeste fullf\u00f8rte utdanningsniv\u00e5 De aller eldste vet vi fortsatt ikke nok om n\u00e5r det gjelder selvrapportert opplevelse av helse og funksjon, psykisk helse, ensomhet og livskvalitet. V\u00e5ren 2024 skal det gjennomf\u00f8res en sp\u00f8rreunders\u00f8kelse blant hjemmeboende eldre over 80 \u00e5r. Folkehelseoversikten vil bli oppdatert n\u00e5r resultatene foreligger. Byr\u00e5dets vurdering og anbefaling/konklusjon: Folkehelseoversikten er et viktig kunnskapsgrunnlag som dekker hele bredden av kommunens arbeid og ansvarsomr\u00e5der i folkehelsearbeidet. Det er en omfattende oversikt over befolkningens helsetilstand og livskvalitet som n\u00e5 legges frem. Oversikten skal bidra til et kunnskapsbasert folkehelsearbeid i Bergen kommune og utvikling av tiltak som b\u00e5de er avb\u00f8tende, reparerende, forebyggende og helsefremmende. 4 Selv om folkehelsen i Bergen generelt er god, viser oversikten at vi fortsatt har en vei \u00e5 g\u00e5 for \u00e5 motvirke sosiale helseforskjeller. Folkehelseloven er tydelig p\u00e5 at kommunen skal arbeide for \u00e5 jevne ut slike forskjeller, og de samme f\u00f8ringene til kommunen p\u00e5 dette omr\u00e5det finner vi i de nasjonale forventningene til regional og kommunal planlegging. Fortsatt ser vi en opphopning av levek\u00e5rsulemper i samme levek\u00e5rssoner som tidligere. Det forteller oss at det fremdeles er viktig \u00e5 videreutvikle omr\u00e5desatsingen og skape gode bo- og n\u00e6rmilj\u00f8 i hele Bergen. Byr\u00e5det ser med bekymring p\u00e5 det som ser ut til \u00e5 v\u00e6re en uheldig utvikling p\u00e5 flere omr\u00e5der i barn og unges liv: nedgang i skoletrivsel, \u00f8kt rapportering om mobbing og flere som strever med psykiske plager og ensomhet. Derfor blir en av v\u00e5re viktigste oppgaver fremover \u00e5 sikre at barn og unge f\u00f8ler seg trygge og trives p\u00e5 skolen. En sterk skolehelsetjeneste og tidlig innsats til rett tid er avgj\u00f8rende for \u00e5 m\u00f8te utfordringene. Helse skapes og opprettholdes utenfor helsesektoren. Dette gjelder ogs\u00e5 for v\u00e5r psykiske helse. Mye av det forebyggende og helsefremmende arbeidet skjer innenfor skole, barnehage og gjennom frivillige lag og organisasjoners innsats. Et oppvekst- og skolemilj\u00f8 som bidrar til mestring, trivsel, tilh\u00f8righet og motivasjon gir en barndom som varer hele livet ut og byr\u00e5det vil videre prioritere arbeidet med \u00e5 sikre at alle barn skal kunne delta i kultur, idrett og fritidsaktiviteter uavhengig av foreldrenes inntekt og bosted. \u00c5 f\u00e5 flere til \u00e5 fullf\u00f8re utdanningsl\u00f8pet og f\u00e5 en tilknytning til arbeidslivet er ogs\u00e5 viktige innsatsomr\u00e5der for en b\u00e6rekraftig samfunnsutvikling. Med en stadig aldrende befolkning, der flere enn f\u00f8r vil bo lenger hjemme, er byr\u00e5det opptatt av \u00e5 intensivere arbeidet mot ensomhet. M\u00e5let m\u00e5 v\u00e6re at flere skal kunne leve aktive, sosiale og meningsfylte liv i en bolig og et n\u00e6rmilj\u00f8 som er tilpasset funksjonsniv\u00e5 og tilrettelagt for sosialt fellesskap. Byr\u00e5det vil ta oversikten aktivt i bruk gjennom hele kommunestyreperioden og bruke den som utgangspunkt for prioriteringer av tjenester og i utformingen av nye planer. Folkehelseoversikten er helt sentral for arbeidet med en ny folkehelsestrategi som vil legges frem for bystyret i en egen sak. Folkehelsestrategien skal vise m\u00e5l og retning for kommunens folkehelsearbeid, mens kommunens tiltaksplikt skal overholdes i alt vi gj\u00f8r, slik folkehelseloven forventer at kommunen ut\u00f8ver sitt folkehelsearbeid. Begrunnelse for framleggelse til bystyret: 5.8.3 Politisk tilsyn og kontroll Som et ledd i sitt arbeid med politisk tilsyn og kontroll behandler bystyret f\u00f8lgende saker: a. Rapporteringssaker om oppf\u00f8lging av planer vedtatt av bystyret Byr\u00e5det innstiller til bystyret \u00e5 fatte f\u00f8lgende vedtak: 1. Bystyret tar Folkehelseoversikten for Bergen kommune 2024 til orientering. 2. Folkehelseoversikten skal v\u00e6re et sentralt verkt\u00f8y i utarbeidelse av kommunens planer og saker. I relevante planer og saker skal vurdering av konsekvenser for helse og levek\u00e5r og fordeling av helsedeterminanter i befolkningen inng\u00e5. Dato: 11. april 2024 Christine B. Meyer Byr\u00e5dsleder Dokumentet er godkjent elektronisk. 5 "
}