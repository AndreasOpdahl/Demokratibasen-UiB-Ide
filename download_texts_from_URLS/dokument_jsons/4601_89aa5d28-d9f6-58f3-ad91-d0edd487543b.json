{
  "dokument_id": "89aa5d28-d9f6-58f3-ad91-d0edd487543b",
  "doc_type": "case_attachment",
  "kommune": 4601,
  "tittel": "Statsforvalteren stadfester, 168-83 Ulriksdal 2, Ulriksdal Helsepark, p\u00e5bygging, ombygging",
  "url": "https://bergen.kommune.no/politikere-utvalg/api/fil/bk360/11803155/Statsforvalteren-stadfester-168-83-Ulriksdal-2-Ulriksdal-Helsepark-pabygging-ombygging",
  "tekst": " V\u00e5r dato: V\u00e5r ref: 10.12.2024 2024/13453 Deres dato: Deres ref: Kristoffer Haugarvoll Saksbehandler, innvalgstelefon Ulriksdal 28 Silje S\u00e6vik B\u00f8e, 5557 2125 5009 Bergen Bergen kommune, gbnr. 163/83, Ulriksdal 2, Ulriksdal Helsepark, p\u00e5bygging, ombygging Vi viser til oversending fra Bergen kommune 11.09.2024, som gjelder klager p\u00e5 kommunens vedtak av 29.02.2024. Klagene er framsatt innen fristen, og vilk\u00e5rene for \u00e5 behandle klagene er oppfylt. Vedtak Statsforvalteren i Vestland stadfester Bergen kommunes vedtak av 29.02.2024, sak 2023/12965. Bakgrunn for saken Bergen kommune ga den 29.02.2024, sak 2023/12965, rammetillatelse til p\u00e5bygg, ombygging og fasadeendringer av Ulriksdal Helsepark, samt bearbeiding av uteomr\u00e5der. Samlet er prosjektet p\u00e5 ca. 6826 m2, hvorav ca. 1250 m2 er nytt areal. Form\u00e5let med de oms\u00f8kte endringene er behovet for utvidet areal til virksomhet til private og offentlige helseforetak i bygget. Oms\u00f8kte p\u00e5bygg inneb\u00e6rer at den laveste delen av bygget mot s\u00f8r f\u00e5r en ekstra etasje (fra tre til fire etasjer), at inntrukket teknisk etasje i femte etasje blir utvidet til en full etasje, samt p\u00e5bygg av en sjette etasje. Byggets h\u00f8ydeplassering p\u00e5 den laveste delen mot s\u00f8r endres fra koteh\u00f8yde + 54,5 til +58,55, og p\u00e5 den h\u00f8yeste delen mot nord fra +60,80 til +65,75. Byggeh\u00f8yden blir 15,8 meter p\u00e5 den laveste delen og 22,6 meter p\u00e5 den h\u00f8yeste. Biloppstillingsplasser reduseres fra 48 til 3 plasser. I vedtaket er det gitt dispensasjon fra kommuneplanens arealdel (KPA2018) om plankrav og avstand til vassdrag. Videre er det gitt dispensasjon fra plan- og bygningsloven \u00a7 29-4 om plassering, byggeh\u00f8yde og avstand til nabogrense, samt veglovens regler om byggegrense mot kommunal veg. Tiltakshaver er Ulriksdal Helsepark AS, og ansvarlig s\u00f8ker er B+B arkitekter AS. E-postadresse: Postadresse: Bes\u00f8ksadresse: Telefon: 57 64 30 00 sfvlpost@statsforvalteren.no Nj\u00f8savegen 2 Nj\u00f8savegen 2, Leikanger www.statsforvalteren.no/vl Sikker melding: 6863 Leikanger Solheimsgaten 13, Bergen www.statsforvalteren.no/melding Fjellvegen 11, F\u00f8rde Org.nr. 974 760 665 Side: 2/9 Bildene hentet fra saksdokumentene viser eksisterende bygg og illustrasjon av oms\u00f8kt bygg. De nederste bildene viser n\u00e5v\u00e6rende og oms\u00f8kt bygg sett fra mellom Ulriksdal 5 og Ulriksdal 29. Vedtaket ble p\u00e5klaget av naboer fordelt p\u00e5 seks adresser i Ulriksdal i to brev av 20.03.2024. Kart hentet fra saksdokumentene, gr\u00f8nt kryss markerer oms\u00f8kte bygg, r\u00f8de kryss markerer klagernes eiendommer. Klage fra Johan Giertsen, navngitt med: - Kristoffer Haugarvoll og Janniche Torsvik (Ulriksdal 28), - Svein Ove B\u00e5tnes og Kirsten Grevskott (Ulriksdal 30) - Anna L\u00f8nning Giertsen og Fredrik Smith Christiansen (Ulriksdal 31) Side: 3/9 - Tone L\u00f8nning og Johan Giertsen (Ulriksdal 31) - Erik og Lene Loy (Ulriksdal 36), - Turid Giertsens d\u00f8dsbo (Ulriksdal 5), ved Merethe Hernes-Giertsen og Johan Giertsen Klagerne reagerer p\u00e5 at det innvilges flere dispensasjoner, blant annet fra plankrav og byggeh\u00f8yde. Ved rammetillatelse i 2004 fikk utbygger dispensasjon fra plankravet med minste margin, og det kan ikke forventes ny dispensasjon i denne omgangen til p\u00e5- og ombygging av samme tiltak. Tiltaket m\u00e5 dermed f\u00f8lge hovedregelen om plan, og ikke f\u00e5 unntak gjennom dispensasjon. Mangelen p\u00e5 regulering m\u00e5 f\u00f8re til opphevelse av rammetillatelsen. Det blir anf\u00f8rt flere grunner til hvorfor reguleringsplan er p\u00e5krevd i saken. En reguleringsplan vil sikre at tiltaket, og s\u00e6rlig tiltakets h\u00f8yde, blir vurdert bredt og sett i sammenheng med andre prosjekter i omr\u00e5det, blant annet planprosessen for Haukedalsveien/ M\u00f8llendalsbakken, og sikre antikvariske hensyn og kulturmilj\u00f8. Bygningsmyndighetene vurderer str\u00f8kets karakter strengt n\u00e5r privatpersoner s\u00f8ker om endringer, og dette m\u00e5 vurderes like strengt n\u00e5r eiere av n\u00e6ringsbygg s\u00f8ker. Den oms\u00f8kte eiendommen er ikke sammenlignbar med Metodisthjemmet og Haukeland skole, som utbygger viser til som eksempler p\u00e5 st\u00f8rre, n\u00e6rliggende prosjekter som oppf\u00f8res etter dispensasjon. Eier av eiendommen beskriver bygget som \u00abet utleiebygg\u00bb. Privat\u00f8konomiske motiver for utleie m\u00e5 ha mindre vekt i vurderingen av dispensasjon enn bygg som er n\u00f8dvendig for kommunens ut\u00f8velse av lovp\u00e5lagte tjenester. Beliggenheten til sykehjemmet og skolen er dessuten mer tilbaketrukket. \u00d8kt bygningsh\u00f8yde vil ogs\u00e5 p\u00e5virke boligomr\u00e5det negativt, siden det tetter det eneste mellomrommet mot (nord-)vest som sikrer fri sikt mot byen. Byantikvaren er ogs\u00e5 kritisk til byggeh\u00f8yden. Klage fra Bettina Riedel og Rolf Str\u00f8m (Ulriksdal 11) Klagerne slutter seg til klage innsendt fra Giertsen. Det blir anf\u00f8rt at omkringliggende eiendommer har en berettiget forventning om at tiltaket ikke blir tillatt etter ny dispensasjon. Det er stor uenighet om tiltaket, og ingen hast forbundet med det. Vi viser ellers til klagene i sin helhet. Tiltakshaver og ansvarlig s\u00f8ker har ikke gitt tilsvar i saken. Utvalg for milj\u00f8 og byutvikling behandlet saken i m\u00f8te den 22.08.2024, sak 263/24. Klagene ble ikke tatt til f\u00f8lge, og vedtaket ble fattet med 16 mot 1 stemmer. Saken er deretter oversendt til Statsforvalteren i Vestland for endelig avgj\u00f8relse. Etter utvalgets behandling av saken, mottok kommunen en merknad fra Funksjonshemmedes fellesorganisasjon datert 03.09.2024. Av merknaden g\u00e5r det frem at organisasjonen er skeptisk til at det er gitt tillatelse til tiltak som inneb\u00e6rer reduksjon i parkeringsdekningen. Dette m\u00e5 tas hensyn til i behandlingen av saken, dersom bygget fortsatt skal leies ut til Helse Bergen. Fagetaten i kommunen viser til at parkeringsdekningen har v\u00e6rt et gjennomg\u00e5ende tema i byggesaksbehandlingen. Det blir vist til epost fra tiltakshavers advokat av 15.08.2024, der det ble informert om parkeringsplassene som tas bort, behandling i utvalgets form\u00f8te 14.08.2024, og at det i utvalgsbehandlingen ble stemt over forslag til alternativt vedtak, fremsatt av kommunalt r\u00e5d for personer med funksjonsnedsettelse. Bymilj\u00f8etaten har i uttalelse av 17.07.2023 ikke frar\u00e5det dispensasjon for plassering 0 meter fra M\u00f8llendalselva, p\u00e5 vilk\u00e5r om at det kan sikres at det ikke blir avrenning til elva. Videre har Side: 4/9 Bymilj\u00f8etaten 27.02.2024 gitt en veifaglig vurdering, og innvilget dispensasjon fra vegloven \u00a7 30 for byggegrense mot kommunal vei p\u00e5 vilk\u00e5r. Byarkitekten viser i uttalelse av 09.01.2024 til at det har v\u00e6rt flere r\u00e5dgivningsm\u00f8ter med utbyggeren underveis, og har ikke innvendinger til utformingen av bygget. Byantikvaren sier i uttalelse av 02.08.2023 og 09.01.2024 at de ikke kan se at \u00f8kt byggeh\u00f8yde vil svare ut kulturminnestrategien eller ivareta omkringliggende kulturmilj\u00f8 p\u00e5 en god m\u00e5te. Byantikvaren mener at det er uheldig med dispensasjon til et tiltak som i stor grad vil p\u00e5virke omgivelsene negativt. Byantikvaren har ingen merknader til fasadeendringene, utover at de i materialbruk og farge bedre b\u00f8r tilpasse seg omgivelsene enn i dag. N\u00e5r det gjelder bakgrunnen for saken ellers, viser vi til dokumentene i saken. Vi forutsetter at partene er kjent med disse. Regelverk og plangrunnlag Statsforvalteren er delegert myndighet til \u00e5 avgj\u00f8re klager som gjelder enkeltvedtak etter plan- og bygningsloven, jf. plan- og bygningsloven (pbl.) \u00a7 1-9 femte ledd og rundskriv T-2/09 fra Kommunal- og distriktsdepartementet. Forvaltningsloven gjelder for Statsforvalterens behandling av saken, se pbl. \u00a7 1-9. Statsforvalteren kan pr\u00f8ve alle sider av vedtaket som er p\u00e5klaget, og ta hensyn til nye omstendigheter, jf. fvl. \u00a7 34. Statsforvalteren skal som klageinstans legge stor vekt p\u00e5 hensynet til det kommunale selvstyret ved pr\u00f8ving av det frie skj\u00f8nn, jf. fvl. \u00a7 34 andre ledd. Etter fvl. \u00a7 34 kan klageinstansen selv treffe nytt vedtak i saken eller oppheve kommunens vedtak og sende saken tilbake for ny eller delvis ny behandling. Planstatus Eiendommen er i hovedsak uregulert. Den omfattes delvis (13 % dekningsgrad) av reguleringsplan (planID 17570001, vedtatt 17.10.2007) Bergenhus. GNR 163 BNR 39 M.FL., Haraldsplass, Ulriksdal parkeringshus, og er regulert til vei, bebyggelse og anlegg, gangvei, privat vei og kombinert form\u00e5l. Videre omfattes eiendommen av reguleringsplan under grunnen (planID 64040000) Bergenhus/\u00c5rstad. Bybanen fra Sentrum til Fyllingsdalen. I KPA 2018 er eiendommen vist som sentrumsform\u00e5l byfortettingssone, og er innenfor hensynssonene luftkvalitet gul sone, flomsone i reg.plan, veist\u00f8y gul sone (ca 50 %), veist\u00f8y r\u00f8d sone (ca. 50 %), og konsesjonsomr\u00e5de fjernvarme. Regler om dispensasjon Utgangspunktet i byggesaker er at en tiltakshaver har krav p\u00e5 \u00e5 f\u00e5 godkjent s\u00f8knad om tiltaket, dersom tiltaket ikke er i strid med bestemmelser i eller i medhold av plan- og bygningsloven, jf. pbl. \u00a7 21-4 f\u00f8rste ledd. Etter plan- og bygningsloven \u00a7\u00a7 11-6 og 12-4 er kommuneplan og reguleringsplan juridisk bindende for nye tiltak eller utvidelse av eksisterende tiltak. Tiltak som er i strid med plan eller bestemmelser i plan- og bygningsloven, kan bare tillates dersom det blir gitt dispensasjon fra bestemmelsene tiltaket strider mot, se pbl. kapittel 19. Kommunen kan med hjemmel i pbl. \u00a7 19-2 gi dispensasjon fra bestemmelser gitt i eller i medhold av plan- og bygningsloven. Etter \u00a7 19-2 kan det ikke gis dispensasjon dersom hensynene bak Side: 5/9 bestemmelsen det blir dispensert fra, hensynene i lovens form\u00e5lsbestemmelse eller nasjonale eller regionale interesser, blir vesentlig tilsidesatt. I tillegg m\u00e5 fordelene ved \u00e5 gi dispensasjon v\u00e6re klart st\u00f8rre enn ulempene etter en samlet vurdering. Det f\u00f8lger av lovforarbeidene1 at avvik fra arealplaner reiser s\u00e6rlige sp\u00f8rsm\u00e5l: \u00abDe ulike planene er som oftest blitt til gjennom en omfattende beslutningsprosess og er vedtatt av kommunens \u00f8verste folkevalgte organ, kommunestyret. Planene omhandler dessuten konkrete forhold. Det skal ikke v\u00e6re en kurant sak \u00e5 fravike gjeldende plan. Dispensasjoner m\u00e5 heller ikke undergrave planene som informasjons- og beslutningsgrunnlag. Ut fra hensynet til offentlighet, samr\u00e5d og medvirkning i planprosessen, er det viktig at endringer i planer av betydning ikke skjer ved dispensasjoner, men behandles etter reglene om kommuneplanlegging og reguleringsplaner. Innstrammingen er likevel ikke til hinder for at det f.eks. dispenseres fra eldre planer som ikke er fullt utbygget, og der reguleringsbestemmelsene er til hinder eller direkte motvirker en hensiktsmessig utvikling av de gjenst\u00e5ende eiendommene.\u00bb Vilk\u00e5rene i pbl. \u00a7 19-2 er rettslige vurderingstemaer, ikke et kommunalt skj\u00f8nn. Det er derfor ikke adgang til \u00e5 legge nevneverdig vekt p\u00e5 hensynet til det lokale selvstyret. Dispensasjon krever begrunnet s\u00f8knad. Begrunnelsen for \u00e5 dispensere skal etter forvaltningspraksis v\u00e6re spesiell og gjelde s\u00e6rlig for tiltaket, og kommunen skal ikke dispensere ut fra mer generelle vurderinger. Regler om byggeh\u00f8yde Det f\u00f8lger av plan- og bygningsloven \u00a7 29-4 f\u00f8rste ledd f\u00f8lgende: \u00abByggverkets plassering, herunder h\u00f8ydeplassering, og byggverkets h\u00f8yde skal godkjennes av kommunen. Kommunen skal p\u00e5se at veglovas bestemmelser om byggegrense og frisikt blir fulgt. Bygning med gesimsh\u00f8yde over 8 meter og m\u00f8neh\u00f8yde over 9 meter kan bare f\u00f8res opp hvor det har hjemmel i plan etter kapittel 11 eller 12.\u00bb Statsforvalterens vurdering Statsforvalteren finner at saken er tilstrekkelig opplyst, jf. forvaltningsloven (fvl.) \u00a7 33 siste ledd. Det er i saken gitt dispensasjon fra KPA 2018 \u00a7 3.1 om plankrav, KPA \u00a7 6.2.2 om avstand til vassdrag, pbl. \u00a7 29-4 om avstand til nabogrense og byggeh\u00f8yde, samt vegloven \u00a7 30 om byggegrense mot kommunal veg. Slik vi ser det, gjelder klagene dispensasjon fra plankravet i KPA og plan- og bygningsloven \u00a7 29-4 om byggeh\u00f8yde. Dispensasjon fra plankravet, jf. KPA 2018 \u00a7 3.1 F\u00f8rste sp\u00f8rsm\u00e5l er om tiltaket f\u00f8rer til at hensynene bak plankravet, eller nasjonale eller regionale interesser, blir vesentlig satt til side, jf. pbl. \u00a7 19-2 andre ledd. Hensynene bak plankravet er \u00e5 sikre en helhetlig, bred og grundig vurdering av arealbruken i et bestemt omr\u00e5de, der offentlige myndigheter, grunneiere og andre ber\u00f8rte f\u00e5r anledning til \u00e5 fremme sine synspunkter i prosessen frem mot reguleringsvedtaket. Videre er hensyn bak 1 Ot.prp. nr. 32 (2007-2008) s. 242. Side: 6/9 plankravet \u00e5 avklare overordnede forhold som infrastruktur, bomilj\u00f8, kulturmilj\u00f8, trafikk, gr\u00f8nnstruktur mm f\u00f8r utbygging tillates. Klagerne viser til at bygget i 2004 ble etablert ved dispensasjon fra plankravet, og at ytterligere p\u00e5bygging og ombygging av eiendommen dermed m\u00e5 avklares ved planprosess. Videre har tiltaket negative virkninger for omgivelsene med hensyn til kulturmilj\u00f8et og utsiktstap for naboer, noe som tilsier behov for en bred og overordnet vurdering. Kommunen viser til at dispensasjonen i 2004 ble gitt p\u00e5 bakgrunn av at trafikkforholdene var belyst og avklart i byggesaken. Trafikkforholdene i den aktuelle saken n\u00e5 er ikke vurdert som problematiske. Som kommunen viser til, inneb\u00e6rer tiltaket at parkeringskapasiteten blir redusert, og at forholdene til myke trafikanter blir bedret. Tiltaket f\u00f8rer ikke til endring av eksisterende infrastruktur, og byggverkets fotavtrykk blir uendret. Vi kan i likhet med kommunen ikke se at det forhold at det tidligere er gitt dispensasjon fra plankravet, tilsier at hensynene bak plankravet blir vesentlig tilsidesatt med en ny dispensasjon. Avgj\u00f8rende blir om de forhold som tiltaket gjelder er tilstrekkelig avklart i byggesaksprosessen. Tiltaket krever flere dispensasjoner, og ligger i et omr\u00e5de med flere store tiltak med offentlige form\u00e5l der det er gitt tillatelse uten planprosess. Videre ligger eiendommen i n\u00e6rhet til hensynssone kulturmilj\u00f8 for Ulriksdal i KPA, og byantikvaren har uttalt seg negativt til en dispensasjon som f\u00f8lge av virkninger for kulturmilj\u00f8et. Dette kan tilsi behov for avklaring av tiltaket gjennom reguleringsplan. Vi viser imidlertid til at det i saken har v\u00e6rt en grundig s\u00f8knadsprosess, der det er utarbeidet stedsanalyse, trafikkvurdering, flomsonevurdering, solstudier og klimagassberegninger, som opplyser forhold ved tiltaket og p\u00e5virkning p\u00e5 omgivelsene. Videre har det v\u00e6rt en grundig medvirkningsprosess fra naboer i omr\u00e5det og aktuelle kommunale fagetater. Oms\u00f8kte tiltak har ogs\u00e5 v\u00e6rt bearbeidet og endret for \u00e5 im\u00f8tekomme flere av merknadene og uttalelsene i saken. Tiltaket medf\u00f8rer ikke \u00f8kt fotavtrykk, infrastruktur, endring av arealform\u00e5l eller \u00f8kt trafikk, men gjelder i hovedsak \u00f8kt byggeh\u00f8yde, visuelle kvaliteter og innvendige endringer. Slik vi ser det, tilsier dette at hensynene bak plankravet i tilstrekkelig grad er blitt ivaretatt i byggesaksprosessen, og at en planprosess ikke vil kunne tilf\u00f8re et bredere vurderingsgrunnlag enn byggesaken. Vi har dermed kommet til at hensynene bak plankravet, og nasjonale eller regionale interesser, ikke vil bli vesentlig tilsidesatt ved en dispensasjon. Fordeler med en dispensasjon er at tiltakshaver kan g\u00e5 i gang med prosjektet uten en omfattende planprosess, der virkningene for naboeiendommer og omr\u00e5det er grundig vurdert i byggesaksprosessen. En dispensasjon inneb\u00e6rer at man f\u00e5r utvidet arealer til helsetjenester, lokalisert i helseklyngen og rett ved bybaneknutepunkt i byfortettingssone, og bidra til \u00e5 n\u00e5 m\u00e5l i kommuneplanens samfunnsdel om prioritering av myke trafikanter, sykkelparkering og reduksjon av biloppstillingsplasser. Ulempene vil v\u00e6re at man ikke f\u00e5r en like grundig og helhetlig vurdering av tiltakets p\u00e5virkning p\u00e5 arealbruken. Slik vi ser det, er fordelene med en dispensasjon klart st\u00f8rre enn ulempene etter en samlet vurdering. Etter dette er vilk\u00e5rene for \u00e5 gi dispensasjon fra KPA \u00a7 3.1 om plankravet oppfylt, jf. pbl. \u00a7 19-2 andre ledd. Vi har ikke merknader til kommunens vurdering av at det kan gis dispensasjon, jf. pbl 19-2 f\u00f8rste ledd. Side: 7/9 Dispensasjon fra pbl. \u00a7 29-4 f\u00f8rste ledd om byggeh\u00f8yde Tiltaket inneb\u00e6rer p\u00e5bygging av en etasje mot s\u00f8r og inntil og en halv etasje i nord. Byggverket f\u00e5r en h\u00f8yde over gjennomsnittsniv\u00e5 p\u00e5 terreng p\u00e5 15,8 meter p\u00e5 den laveste delen, og 22,6 meter p\u00e5 den h\u00f8yeste. Bygget f\u00e5r delvis fem og sju etasjer, hvorav underetasjen ligger delvis under terreng. Sp\u00f8rsm\u00e5let er om hensynene bak kravet til byggeh\u00f8yde blir vesentlig tilsidesatt. Hensynene bak krav til byggeh\u00f8yde er \u00e5 plassere bygningen p\u00e5 eiendommen i forhold til terreng, omgivelser og bebyggelsesstrukturen i omr\u00e5det. Videre er form\u00e5l bak pbl \u00a7 29-4 f\u00f8rste ledd brannvernhensyn og behovet for \u00e5 sikre lys, luft og utsikt, samt hindre innsyn. Oms\u00f8kte byggeh\u00f8yde inneb\u00e6rer et stort avvik fra kravet i loven om 9 meter m\u00f8neh\u00f8yde. Av KPA 2018 \u00a7 26.3.8 bokstav c g\u00e5r det frem at s\u00f8knader om tiltak som er unntatt krav om regulering skal ha h\u00f8yde p\u00e5 maksimalt 4 etasjer, og ikke v\u00e6re h\u00f8yere enn 15 meter fra ferdig planert terrengs gjennomsnittsniv\u00e5. Bebyggelsen i omr\u00e5det best\u00e5r i stor grad av bygninger med helseform\u00e5l, i tillegg til boliger i \u00f8st. \u00d8kt byggeh\u00f8yde vil gi ulemper for naboeiendommene i det tilliggende boligomr\u00e5det, i form av tap av frisikt mot (nord)vest og sol. Byantikvaren er negativ til \u00f8kt byggeh\u00f8yde, som f\u00f8lge av negativ p\u00e5virkning av omkringliggende kulturmilj\u00f8. Terrenget mot boligomr\u00e5det er imidlertid stigende, og ut fra kart over omr\u00e5det er avstanden fra klagernes eiendommer til det oms\u00f8kte bygget over 10 meter. Bygget er ogs\u00e5 utformet med en nedtrapping i h\u00f8yde mot s\u00f8rvest, for \u00e5 tilpasses boligbebyggelsen med hensyn til utsikt og solforhold. Den skr\u00e5 takformen vil ogs\u00e5 dempe h\u00f8ydevirkningen noe. Ut fra kart og bilder i saken, vil klagerne f\u00e5 redusert utsikt mot byen. Vi kan imidlertid ikke se at utsiktstapet vil v\u00e6re s\u00e5 stort at hensynene bak reglene om byggeh\u00f8yde blir vesentlig tilsidesatt. Det er videre utarbeidet solanalyse, som viser at den faktiske p\u00e5virkning av solforhold er begrenset. Det oms\u00f8kte bygget ligger ikke innenfor hensynssone kulturmilj\u00f8, men grenser n\u00e6rt opp til slik hensynssone. Boligomr\u00e5det i \u00f8st ble etablert for 100 \u00e5r siden, med en visjon om frisikt ut over byen. Selv om byantikvaren er negativ til en dispensasjon, viser vi til at s\u00f8ker har hatt en arbeidsprosess med byarkitekten i flere omganger for \u00e5 ivareta byrommet og planer for langsiktig bystruktur. Tiltaket er bearbeidet og tilpasset etter innspill fra byarkitekten og byantikvaren underveis, og utformet for \u00e5 tilpasses boligomr\u00e5det i \u00f8st. Vi viser videre til at det oms\u00f8kte bygget ligger i byfortettingssone i KPA, i umiddelbar n\u00e6rhet til kollektivknutepunkt for bybanen, andre helsetjenester og st\u00f8rre arbeidsplasser, der det er en villet politikk med fortetting. Selv om eiendommen ikke er omfattet av reguleringsplan, vil dermed en viss utvikling av bygningsmassen v\u00e6re p\u00e5regnelig, og tap av utsikt og solforhold vil v\u00e6re p\u00e5regnelig i tettbygde str\u00f8k i forbindelse med kommunal fortettingspolitikk. P\u00e5 bakgrunn av det overnevnte, kan vi ikke se at hensynet til god tilpasning til omgivelser og bebyggelsesstrukturen, lys, luft og utsikt, vil bli vesentlig tilsidesatt ved en dispensasjon. Fordelene med en dispensasjon er utvidelse og oppgradering av et eksisterende bygg med uendret fotavtrykk for helseform\u00e5l, lokalisert i et omr\u00e5de med n\u00e6rhet til kollektivknutepunkt, og som vil bidra til samlokalisering av helsetilbud. Selv om bygget er omtalt som et utleiebygg av eier, viser vi til at bygget er benyttet til og egnet til helseform\u00e5l. Ulemper er redusert utsikt og solforhold for naboeiendommene, og negativ virkning for kulturmilj\u00f8et. Slik vi ser det er fordelene med en dispensasjon klart st\u00f8rre enn ulempene, jf. pbl. \u00a7 19-2 andre ledd. Side: 8/9 Det kan etter dette gis dispensasjon fra pbl. \u00a7 29-4 f\u00f8rste ledd, jf. pbl. \u00a7 19-2 andre ledd. Vi har ikke merknader til kommunens vurdering av at det kan gis dispensasjon, jf. pbl 19-2 f\u00f8rste ledd. Andre forhold N\u00e5r det gjelder tiltakets visuelle kvaliteter, jf. pbl. \u00a7 29-2, dispensasjon fra KPA \u00a7 6.2.2 om avstand til vassdrag, pbl. \u00a7 29-4 om avstand til nabogrense og vegloven \u00a7 30 om byggegrense mot kommunal veg, viser vi til kommunens vurderinger og har ikke vesentlige merknader. Det er gitt vilk\u00e5r om tillatelse fra Vestland fylkeskommune om bygging n\u00e6rmere fylkesvei enn byggegrensen i vegloven f\u00f8r det kan gis igangsettelsestillatelse, og vi minner her om kommunens samordningsplikt, jf. pbl. \u00a7 21-5. N\u00e5r det gjelder merknad fra Funksjonshemmedes fellesorganisasjon datert 03.09.2024 om parkeringsdekningen i bygget, viser vi til kommunens vurdering av at parkeringsdekningen til prosjektet har v\u00e6rt et gjennomg\u00e5ende tema i byggesaksbehandlingen, og at temaet er tatt stilling til i utvalgets behandling av saken. S\u00f8ker har redegjort for at tiltaket har sv\u00e6rt god kollektivdekning, og at dette vil kunne dekke mye av persontransportbehovet, b\u00e5de for arbeidsreiser og bes\u00f8ks/kundereiser2, og at eiendommen ligger i umiddelbar n\u00e6rhet til et stort antall parkeringsplasser. Vi har forst\u00e5else for innspill om tilrettelegging for brukerne av bygget. Vi viser imidlertid til at dagens HC-parkeringsplass er videref\u00f8rt, og at tiltaket, som inneb\u00e6rer en reduksjon av parkeringsplasser fra 48 til 3 plasser totalt, er i tr\u00e5d med kommunens strategi om reduksjon av biloppstillingsplasser og bilbruk i fortettingsomr\u00e5der.3 Vi viser her ogs\u00e5 til KPA sine regler om parkeringsdekning, der det for sentrumskjerner og byfortettingssone BY2 er stilt maksimumskrav for bilparkering for kategoriene forretning, handel, kj\u00f8pesenter og service og kategorien kontor. Avslutningsvis Statsforvalteren finner etter dette ikke grunnlag for \u00e5 omgj\u00f8re Bergen kommunes vedtak av 29.02.2024, sak 2023/12965. Klagen har ikke f\u00f8rt frem. Statsforvalterens vedtak p\u00e5 side \u00e9n er endelig, og kan ikke p\u00e5klages videre, jf. fvl. \u00a7 28 tredje ledd. Med hilsen Stine Ross Ids\u00f8 Silje S\u00e6vik B\u00f8e seniorr\u00e5dgiver seniorr\u00e5dgiver Dokumentet er elektronisk godkjent 2 Se trafikkvurdering for prosjektet, vedlagt s\u00f8knaden. 3 Se flere bakgrunnsdokumenter til KPA 2018, Bergen kommune - Utredninger og grunnlagsdokumenter: Planbeskrivelse for KPA 2018 p\u00e5 s. 46-47, Veileder om parkering p\u00e5 s. 5 og 12 og Byr\u00e5dets behandling av KPA 2018 p\u00e5 s. 7 og Kommuneplanens samfunnsdel. Side: 9/9 Kopi til: B+B ARKITEKTER AS Strandgaten 18 5013 BERGEN ULRIKSDAL HELSEPARK AS Postboks 583 Sentrum 5806 BERGEN FUNKSJONSHEMMEDES FELLESORGANISASJON Vestre Str\u00f8mkaien 7 5008 BERGEN BERGEN (Aaseg\u00e5den) Bergen kommune Postboks 7700 5020 BERGEN HARRIS ADVOKATFIRMA AS v/adv Susanne Nyborg Postboks 4115 Sandviken 5835 BERGEN Bjelland Mottakerliste: Kristoffer Haugarvoll Ulriksdal 28 5009 Bergen Janniche Torsvik Ulriksdal 28 5009 Bergen Svein Ove B\u00e5tnes Ulriksdal 30 5009 Bergen Kirsten Alvhilde Grevskott Ulriksdal 30 5009 Bergen Anna L\u00f8nning Giertsen Ulriksdal 31 5009 Bergen Fredrik Smith Christiansen Ulriksdal 31 5009 Bergen Tone L\u00f8nning Ulriksdal 31 5009 Bergen Johan Randulf Petter Giertsen Ulriksdal 31 5009 Bergen Erik Fritz Loy Ulriksdal 36 5009 Bergen Lene Beate Kjemphol Loy Ulriksdal 36 5009 Bergen Bettina M I Riedel Ulriksdal 11 5009 Bergen Rolf Str\u00f8m Ulriksdal 11 5009 Bergen Merethe Hernes-Giertsen Patoskogen 22 9515 Alta "
}