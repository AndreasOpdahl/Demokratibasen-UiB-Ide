{
  "dokument_id": "5ab0027e-2dda-5cd4-8ac5-91366fc0d3a9",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Ingrid Nergaard Fjeldstad (V) og Ole-Ansger Nepomuk Martini (V) vedr. mer \u00e5penhet i Bergen kommune ",
  "url": "https://bergen.kommune.no/politikere-utvalg/api/fil/bk360/9895680/Svar-pa-representantforslag-fra-Ingrid-Nergaard-Fjeldstad-V-og-Ole-Ansger-Nepomuk-Martini-V-vedr-mer-apenhet-i-Bergen-kommune-",
  "tekst": " Seksjon kommunikasjon Til Intern korrespondanse Bystyrets kontor V\u00e5r referanse: 2023/272353-7 Saksbehandler: Synn\u00f8ve Aas Fra Dato: 5. mars 2024 Byr\u00e5dsleder Svar p\u00e5 representantforslag fra Ingrid Nergaard Fjeldstad (V) og Ole-Ansger Nepomuk Martini (V) vedr. mer \u00e5penhet i Bergen kommune Forretningsutvalget har i m\u00f8te 5. desember 2023 sak 51/23 fattet f\u00f8lgende vedtak: 1. Representantforlag fra Representantforslag fra Ole-Ansger Nepomuk Martini (V) og Ingrid Nergaard Fjeldstad (V) om mer \u00e5penhet i Bergen kommune oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 08.05.24. 3. Utvalg for finans, kultur og n\u00e6ring avgir innstilling i saken. Representantene Ingrid Nergaard Fjeldstad (V) og Ole-Ansger Nepomuk Martini (V) har fremmet f\u00f8lgende representantforslag: Hvert \u00e5r utgir Kommunal Rapport og Pressens offentlighetsutvalgs resultater fra unders\u00f8kelse av \u00e5penhet i kommune-Norge i en rapport kalt \u00c5penhetsbarometeret. Bergen kommune ligger for \u00e5ret 2023 i \u00c5penhetsbarometeret p\u00e5 en nasjonal 58. plass og en 11. plass p\u00e5 fylkesbasis. Om Bergen kommune skriver Kommunal Rapport og Pressens offentlighetsutvalgs f\u00f8lgende: \u201cBergen viser en positiv utvikling. Kommunen klatret fra 33. plass i fylket for to \u00e5r siden, til 24. plass i fjor. I \u00e5r fortsetter Vestlandets hovedstad \u00e5 forbedre seg, og den lander p\u00e5 en solid 11. plass sammen med Bj\u00f8rnafjorden med 21. poeng.\u201d (\u00c5penhetsbarometeret 2023, s. 41) Selv om det er tegn til betydelige forbedringer over \u00e5rene, er det fremdeles et godt stykke opp til toppen. Representantene mener selvsagt at Bergen kommune burde v\u00e6re best p\u00e5 \u00e5penhet i landet. \u00c5penhet er helt avgj\u00f8rende for tilliten til forvaltningen og det politiske systemet. Landets beste kommune p\u00e5 \u00e5penhet if\u00f8lge \u00c5penhetsbarometeret for 2023 er \u00d8rland. For \u00d8rland trekkes blant annet frem at \u201c[k]ommunen svarer p\u00e5 innsynskravet etter \u00e9n virkedag, postlistene gir gode muligheter for innsyn, og de har lang \u00ablevetid\u00bb f\u00f8r de avpubliseres\u201d. (s. 45) For Oslo, som er landets beste fylke if\u00f8lge barometeret, trekkes frem at det \u201ci det hele tatt [er] lite \u00e5 utsette p\u00e5 Oslos ulike l\u00f8sninger. Kommunen har v\u00e6rt inne i einnsyn.no fra starten\u201d. (s. 31) \u00c5penhetsbarometeret gir oss en god pekepinn p\u00e5 hva Bergen kommune kan bli bedre p\u00e5 n\u00e5r det gjelder \u00e5penhet. Trolig er det ogs\u00e5 noe \u00e5 l\u00e6re av hvordan andre kommuner opererer i h\u00e5ndhevingen av offentlighetsloven. Forslag til vedtak: Bystyret ber byr\u00e5det utrede forslag som kan bidra til st\u00f8rre \u00e5penhet rundt politiske beslutningsprosesser og kommunens forvaltning for \u00f8vrig. Byr\u00e5det bes om \u00e5 komme tilbake til bystyret med en sak etter at utredningen er gjennomf\u00f8rt. Byr\u00e5dets vurdering av representantforslaget: I likhet med representantene, mener byr\u00e5det at \u00e5penhet er helt avgj\u00f8rende for tilliten til forvaltningen og det politiske systemet. Om \u00c5penhetsbarometeret Kommunal rapport og Pressens offentlighetsutvalg st\u00e5r bak Innsyn i norske kommuner \u00c5penhetsbarometeret 2023 (rapport og underlagstall). Kriteriene i unders\u00f8kelsen er om kommunene \u201c ... legger forholdene til rette for en \u00e5pen og opplyst samtale, slik Grunnlovens \u00a7100 krever.\u201d (Side 5 i rapport.) Med det mener Kommunal rapport og Pressens offentlighetsutvalg om kommunen har \u201d ...gode systemer og l\u00f8sninger for \u00e5 sikre \u00e5penhet og innsyn, og gir allmennheten god tilgang til politiske dokumenter. \u201d (Side 5 i rapport.) Kommunal rapport og Pressens offentlighetsutvalg unders\u00f8ker det de mener er den grunnleggende infrastrukturen som m\u00e5 v\u00e6re p\u00e5 plass for \u00e5 sikre muligheter for \u00e5penhet. De sender innsynskrav til kommunen og m\u00e5ler svartiden. De sjekker om kommunen har postlister med gode s\u00f8kemuligheter og dokumenter i fulltekst. I tillegg svarer kommunen selv p\u00e5 flere sp\u00f8rsm\u00e5l, blant annet om politiske dokumenter, journalf\u00f8ring og postlistens levetid (side 7 i rapport). Bergen kommunes resultater i \u00c5penhetsbarometeret I unders\u00f8kelsen er det mulig \u00e5 oppn\u00e5 26 poeng. Bergen kommune har f\u00e5tt 21 av totalt 26 poeng. Kommunen f\u00e5r maksimal poengoppn\u00e5else p\u00e5 f\u00f8lgende \u2022 innsynskrav \u2022 kommunen har postliste p\u00e5 nett \u2022 postlistens s\u00f8kefunksjon \u2022 kontaktinformasjon til politikerne p\u00e5 nettsiden \u2022 s\u00f8k p\u00e5 byggesaker \u2022 informasjon p\u00e5 nettsiden om innsynsretten etter Offentleglova \u2022 politiske saksdokumenter, protokoller, kontrollutvalgets m\u00f8teplan og sakslister p\u00e5 nett \u2022 direktestr\u00f8mming av politiske m\u00f8ter som legges p\u00e5 nett i ettertid De omr\u00e5dene Bergen kommune ikke f\u00e5r full poengsk\u00e5r dreier seg om kommunens postliste p\u00e5 nett har fulltekstdokumenter, hvor langt tilbake i tid postlisten er publisert, organinterne dokumenter i postlisten og journalf\u00f8ring av SMS. Etter tre \u00e5r med \u00c5penhetsbarometeret melder Kommunal Rapport og Pressens offentlighetsutvalg at de tar en pause i k\u00e5ringen av landets minst og mest \u00e5pne kommuner. De p\u00e5peker at \u201cpasienten er oppeg\u00e5ende, men ikke helt friskmeldt\u201d. De vil prioritere andre omr\u00e5der \u00e5 unders\u00f8ke de neste par \u00e5rene, men det betyr ikke at de betrakter \u00e5penhet i kommunene om et avsluttende kapittel og \u00e5pner for \u00e5 komme tilbake for \u00e5 unders\u00f8ke (Kommunal rapport 2. februar 2024). Selv om \u00c5penhetsbarometeret tar en pause, fortsetter byr\u00e5det arbeidet med \u00e5penhet. \u00c5penhet i Bergen kommune \u00c5penhet er en av Bergen kommunes overordnede verdier. I tr\u00e5d med Kommuneloven, Offentleglova, og Retningslinjer for merinnsyn og \u00e5penhet i Bergen kommune vedtatt i bystyresak 184/13, skal Bergen kommune legge til rette for \u00e5penhet og innsyn i den kommunale forvaltningen, og det skal v\u00e6re \u00e5penhet rundt politiske beslutningsprosesser. Kommunen har lenge arbeidet med \u00e5penhetskultur. Tillit er et av hovedm\u00e5lene i kommunens kommunikasjonsstrategi som er f\u00f8rende for kommunikasjonsarbeidet i kommunen. Verdien \u00e5penhet er sentral i kommunens etiske standard oppdatert i bystyresak 69/19. Den tar opp hvilke forventninger som blir stilt til kommunens ansatte. I kommunens \u00e5rsmelding rapporterer byr\u00e5dsavdelingene p\u00e5 arbeidet sitt med etisk refleksjon. Etisk refleksjon inng\u00e5r i introduksjon til nyansatte og lederoppl\u00e6ring. Veiledere, rutiner, retningslinjer og kurs som omhandler og tar opp innsyn og \u00e5penhet, er tilgjengelig for ansatte p\u00e5 kommunens intranett Allmenningen. Kommunen skal v\u00e6re \u00e5pen, men samtidig ivareta taushetsplikten, som kan omfatte personopplysninger, konkurransemessige hensyn og opplysninger knyttet til beredskap. Bergen kommune har hatt en forvaltningsrevisjon om offentlighet og innsynspraksis. Forvaltningsrapporten ble behandlet i bystyresak 166/20. Revisjonen kom med anbefalinger, og kommunen har fulgt opp med tiltak. Tiltakene er knyttet til \u2022 den offentlige, publiserte postlisten \u2022 m\u00f8teoffentlighet \u2022 ansvarsfordeling, rutiner og retningslinjer, samt oppl\u00e6ring N\u00e6rmere beskrivelse av de konkrete tiltakene og status ble behandlet i bystyresak 22/21 og 309/21 Ny tilbakerapportering \u2013 forvaltningsrevisjon av offentlighet og innsynspraksis i Bergen kommune. Kommunens oppf\u00f8lging av forvaltningsrevisjonens anbefalinger har v\u00e6rt viktig i forbedringsarbeidet knyttet til offentlighet og innsynspraksis. Oppsummering Byr\u00e5det takker representantene for \u00e5 l\u00f8fte frem resultatene fra \u00e5rets \u00c5penhetsbarometer som unders\u00f8ker hvordan kommunene legger til rette for innsyn og \u00e5penhet. Det er gledelig at k\u00e5ringen viser at Bergen kommune har god fremgang p\u00e5 mange omr\u00e5der. Samtidig peker unders\u00f8kelsen til Kommunal Rapport og Pressens Offentlighetsutvalg p\u00e5 noen omr\u00e5der Bergen kommune m\u00e5 ha bedre sk\u00e5r for \u00e5 n\u00e5 helt i toppen av denne k\u00e5ringen. Byr\u00e5det er opptatt av at kommunen f\u00f8lger opp arbeidet med \u00e5 legge best mulig til rette for \u00e5penhet og innsyn i den kommunale forvaltningen og i de politiske prosessene. Christine B. Meyer - Byr\u00e5dsleder Dokumentet er godkjent elektronisk. "
}