{
  "dokument_id": "af98c40e-26f4-50c3-bdfa-c2f704b05778",
  "doc_type": "case_presentation",
  "kommune": 4601,
  "tittel": "Interpellasjon nr. 20 fra Rune Bakervik (A) og Mikkel Gr\u00fcner (SV) om menneskerettighetsbyen Bergen til Bergen bystyre 10.04.24",
  "url": "https://bergen.kommune.no/politikere-utvalg/api/fil/bk360/10174282/Framstilling-Interpellasjon-nr-20-fra-Rune-Bakervik-A-og-Mikkel-Gr-ner-SV-om-menneskerettighetsbyen-Bergen-til-Bergen-bystyre-10-04-24",
  "tekst": " Bystyrets kontor Til Intern korrespondanse Byr\u00e5dsleders avdeling stab (Arbeidssted) V\u00e5r referanse: 2024/43755-2 Saksbehandler: Anette Hatlemark Drabl\u00f8s Fra Dato: 2. april 2024 Bystyrets kontor Interpellasjon nr. 20 fra Rune Bakervik (A) og Mikkel Gr\u00fcner (SV) om menneskerettighetsbyen Bergen til Bergen bystyre 10.04.24 Bergen er en menneskerettighetsby og det betyr at vi skal bidra til at innbyggerne f\u00e5r sine menneskerettigheter oppfylt. Det skjer gjennom tjenester kommunen tilbyr som for eksempel skole, eldreomsorg, barnevern og sosialhjelp, samt likestillings- og integreringstiltak.I tillegg har kommunen igangsatt prosjekter og tiltak for \u00e5 bedre menneskerettighetene, for eksempel arbeid med Fairtradebyen Bergen, etisk og rettferdig handel og arbeid mot menneskehandel. Kommunen vil ogs\u00e5 ta et s\u00e6rlig ansvar for de mest s\u00e5rbare flyktningene: LHBTI-flyktninger, religi\u00f8se konvertitter, flyktninger med funksjonsnedsettelser eller utviklingshemminger og andre s\u00e6rlige s\u00e5rbare gruppe. Det \u00e5 v\u00e6re en menneskerettighetsby setter ogs\u00e5 krav til kommunens rolle for \u00e5 skape arenaer for medvirkning og dialog, samt som en akt\u00f8r som bidrar til menneskerettigheter globalt. Dette er et arbeid kommunen vil gj\u00f8re i samarbeid med ideelle organisasjoner, n\u00e6ringsliv og akademia i Bergensregionen og internasjonale kontakter. Bergen bystyre vedtok i juni 2018 i forbindelse med behandlingen av \u00abBergen og verden - Internasjonal strategi for Bergen kommune\u00bb at byr\u00e5det skulle starte opp arbeidet for \u00e5 sikre arbeidet med at Bergen blir en menneskerettighetsby. I den p\u00e5f\u00f8lgende saken \u00abInternasjonal handlingsplan for Bergen kommune\u00bb ble denne ambisjonen fulgt opp med en rekke tiltak. Blant disse var tiltak fire om samarbeid med internasjonale, nasjonale og lokale akt\u00f8rer for \u00e5 utvikle menneskerettighetsbyen Bergen. Der st\u00e5r det blant annet at: \u00abMenneskerettighetsbyen Bergen er st\u00f8rre enn organisasjonen Bergen kommune, og det vil derfor v\u00e6re viktig \u00e5 samarbeide med blant annet ideelle organisasjoner, n\u00e6ringsliv og akademia i Bergensregionen.\u00bb En av de viktigste samarbeidspartnerne som omtales i planen er Norges institusjon for menneskerettigheter (NIM). Bystyret har vedtatt at vi skal samarbeide med blant annet ideelle organisasjoner, n\u00e6ringsliv og akademia i Bergensregionen. Internasjonalt kan kommunen l\u00e6re av og samarbeide med flere organisasjoner og andre menneskerettighetsbyer for \u00e5 utvikle menneskerettighetsbyen Bergen. NIM skriver at en menneskerettighetsby forplikter seg til \u00e5 basere deler av eller hele sin politikkutforming p\u00e5 menneskerettighetene, og legger dem til grunn for sin virksomhet. Den 6. mars 2024 behandlet bystyret saken om lokal forskrift om politivedtekt for Bergen kommune. I forkant av behandlingen sendte NIM et brev om behandlingen. I brevet anbefalte NIM at kommunen vurderer et overnattingsforbud i politivedtektene opp mot retten til privatliv etter Grunnloven \u00a7 102 og EMK artikkel 8, og forbudet mot nedverdigende og umenneskelig behandling i Grunnloven \u00a7 93 og EMK artikkel 3. Videre skrev NIM at \u00abDet er etter v\u00e5rt syn n\u00f8dvendig for \u00e5 sikre en betryggende oppfyllelse av menneskerettighetene.\u00bb Bystyret behandlet saken og fattet vedtak i den uten at en slik vurdering ble gjennomf\u00f8rt. \u00c5 ikke lytte til en akt\u00f8r som NIM i en slik sak virker \u00e5 v\u00e6re i strid med kommunens vedtatte tiltak i den internasjonale handlingsplanen og med ambisjonene for Bergen som menneskerettighetsby. Sp\u00f8rsm\u00e5l: 1. Mener byr\u00e5det at Bergen har oppfylt sine forpliktelser som menneskerettighetsby? 2. Hvilke initiativ vil byr\u00e5det ta for \u00e5 f\u00f8lge opp Internasjonal strategi og sikre at hensynet til menneskerettigheter ligger til grunn for v\u00e5r politikkutforming? 3. P\u00e5 hvilken m\u00e5te legger Bergen menneskerettighetene til grunn for v\u00e5r virksomhet? 4. Mener byr\u00e5det at NIM fortsatt er en viktig samarbeidspartner for Bergen kommune i dette arbeidet? Med hilsen Bystyrets kontor Anette H. Drabl\u00f8s - F\u00f8rstekonsulent Dokumentet er godkjent elektronisk. "
}