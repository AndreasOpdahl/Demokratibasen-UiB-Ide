{
  "dokument_id": "c6669144-ed51-5183-9552-781e4a9b81ab",
  "doc_type": "case_attachment",
  "kommune": 4601,
  "tittel": "Fagnotat, datert 18.oktober 2024",
  "url": "https://bergen.kommune.no/politikere-utvalg/api/fil/bk360/11292732/Fagnotat-datert-18-oktober-2024",
  "tekst": " Bymilj\u00f8etaten Til Intern korrespondanse BBU - Kommunaldirekt\u00f8rens stab (Arbeidssted) V\u00e5r referanse: 2024/141890-4 Saksbehandler: St\u00e5le \u00d8vreb\u00f8 Fra Dato: 18. oktober 2024 Bymilj\u00f8etaten Faglig innspill fra Bymilj\u00f8etaten - H\u00f8ring av Vegdirektoratets forslag til ny vegklasseforskrift og revidert bruforskrift for offentlig veg Saken gjelder: Bymilj\u00f8etaten viser til bestilling datert 25.09.2024. Statens vegvesen har i brev datert 13.09.2024 sendt p\u00e5 h\u00f8ring: - \u00abForslag til forskrift om ansvarsforhold og fastsetting av vegklasser m.m. n\u00e5r offentlige veger krysser hverandre (vegklasseforskriften)\u00bb, og - \u00abForslag om endring (herunder navneendring) av forskrift om standard, fravik, kontroll, godkjenning m.m. ved prosjektering, bygging og forvaltning av bru, ferjekai og annen b\u00e6rende konstruksjon p\u00e5 fylkesveg (bruforskrift for fylkesvei)\u00bb. H\u00f8ringen har bakgrunn i at Samferdselsdepartementet den 06.06.2019 ga Vegdirektoratet i oppdrag \u00e5 utarbeide forslag til forskrift som n\u00e6rmere regulerer ansvarsforholdet for overgangsbruer p\u00e5 det offentlige vegnettet. Utredningen skulle baseres p\u00e5 ansvarsforholdet mellom vegmyndighetene som framg\u00e5r av veglova \u00a7 9, jf. \u00a7 20. Vegdirektoratet ble ogs\u00e5 bedt om \u00e5 utrede \u00f8konomiske og administrative konsekvenser av forslaget. Vegdirektoratet vurderte det som mest hensiktsmessig \u00e5 regulere ansvarsforhold i en egen forskrift, samtidig som virkeomr\u00e5det for den eksisterende bruforskriften for fylkesveg blir utvidet til \u00e5 omfatte riksveg og kommunale overgangsbruer og vegunderganger som krysser riks- og fylkesveg. Bymilj\u00f8etatens innspill til h\u00f8ringen: 1. Om forslag til forskrift om ansvarsforhold og fastsetting av vegklasser m.m. n\u00e5r offentlige veger krysser hverandre (vegklasseforskriften) Bymilj\u00f8etaten ser behovet for en forskrift som klargj\u00f8r hvem som er ansvarlig vegmyndighet for de enkelte vegstrekninger og tiltak. I utredningen diskuteres fysisk avgrensing av ansvarsforholdet mellom vegetatene. I notatet er det illustrert avgrensinger i kryssomr\u00e5der som ikke samsvarer med slik det praktiseres i dagens samarbeid mellom Bergen kommune, Vestland fylkeskommune og Statens vegvesen. Bymilj\u00f8etaten oppfatter at det er enighet lokalt, om at overordnet vegmyndighet forvalter hele kryssomr\u00e5det der det er kryss mellom veger p\u00e5 ulikt forvaltningsniv\u00e5. Etter v\u00e5rt syn er dette mest hensiktsmessig. Da er det \u00e9n vegmyndighet som skal avklare helheten for krysset, b\u00e5de n\u00e5r det gjelder skiltvedtak, avklaring om svingefelt, dr\u00e5pe\u00f8yer, gangfelt over sidearm osv. Dette sikrer en helhetlig forvaltning og god utforming av kryssene. P\u00e5 samme m\u00e5te b\u00f8r overordnet vegmyndighet som eier langsg\u00e5ende fortau, ogs\u00e5 ha ansvar for vurdering av gangfelt/krysningspunkt over sidearmer, for \u00e5 sikre et sammenhengende og trygt gangtilbud. Eksempler p\u00e5 hvordan vi mener avgrensing av forvaltningsansvar i kryssomr\u00e5der fungerer/b\u00f8r v\u00e6re, der vi legger til grunn dagens praksis. V\u00e5r avgrensing er markert med gr\u00f8nn linje, og medf\u00f8rer at overordnet vegmyndighet har ansvar for hele kryssomr\u00e5det. N\u00e5r det gjelder den jevnlige driften av vegnettet, ser vi det som mest hensiktsmessig at eier av sekund\u00e6rveg br\u00f8yter og koster kj\u00f8rebanen helt ut til vegkant prim\u00e6rveg. Slik fungerer det ogs\u00e5 i dag. Fortau og gangfelt parallelt med prim\u00e6rveg b\u00f8r imidlertid driftes av overordnet vegmyndighet, slik at fremkommeligheten for myke trafikanter langs prim\u00e6rvegen sikres. Bymilj\u00f8etaten savner illustrasjoner som viser ansvarsfordeling i ulike situasjoner der rene gang- og/eller sykkelbruer krysser planskilt over/under kj\u00f8reveg. Dette er lite eksemplifisert, og notatet gir derfor ikke tydelige anbefalinger p\u00e5 ansvarsforholdet i slike tilfeller. Her ser vi behov for tydeligere retningslinjer enn det som foresl\u00e5s i notatet, da dette er gjenstand for diskusjoner lokalt. Eksempel: \u2022 Hvem skal eie en gangbru som krysser over fylkesveg, der det er bussholdeplass i begge retninger langs fylkesvegen? o Er det forskjell p\u00e5 hvilke m\u00e5lpunkt som er i n\u00e6romr\u00e5det, f.eks. om det er privat boligomr\u00e5de eller en kommunal veg like ved? \u2022 Hvem eier en sykkelveg-arm som kobler hovedsykkelrute til lokalvegnettet? Side 2 av 4 Om omklassifiseringer: Bymilj\u00f8etaten har behov for \u00e5 l\u00f8fte problemstillingen knyttet til omklassifisering av veger. Regelverket er n\u00e5 utformet slik at overordnet vegmyndighet har alle muligheter til \u00e5 nedklassifisere en veg, uten hensyn til hva underordnet vegmyndighet mener er riktig. Vi opplever det som problematisk at det ikke er tydeligere f\u00f8ringer for hvilken vegmyndighet som b\u00f8r eie ulike type veger. N\u00e5r veger nedklassifiseres til kommunen er de ofte gamle og med mangelfullt vedlikehold, og vi har sv\u00e6rt begrensede muligheter til \u00e5 kreve opprusting av vegen f\u00f8r overtakelse. Vi m\u00e5 derfor ta imot en rekke veger som er i d\u00e5rlig stand. Dette medf\u00f8rer betydelige fremtidige kostnader for kommunen, b\u00e5de til tilstandsvurdering, vedlikehold av konstruksjoner og jevnlig drift, uten at vi kan avsl\u00e5 omklassifisering dersom det foreligger vedtak i fylkeskommunen. Bymilj\u00f8etaten opplever n\u00e5 at det ogs\u00e5 er et \u00f8kende \u00f8nske fra fylkeskommunen om \u00e5 nedklassifisere veger som er busstras\u00e9er. Dette er veger som vil kreve hyppigere vinterdrift. For kommunal vegmyndighet vil dette medf\u00f8re lengre driftsroder, den totale vinterdriften v\u00e5r vil ta lenger tid, og kvaliteten m\u00e5 som f\u00f8lge av dette forventes \u00e5 bli lavere. Etter v\u00e5r vurdering vil dette bli sv\u00e6rt problematisk for kommunen innen kort tid. Vi vil derfor sterkt anmode om at regelverket rundt omklassifisering endres, slik at forvaltningsniv\u00e5ene i st\u00f8rre grad er jevnbyrdige parter i dialogen. Om ansvarsforholdet for overgangsbruer: Bergen kommune har p\u00e5tatt seg eierskap for konstruksjoner som b\u00e6rer kommunal veg, enten det er kj\u00f8reveg eller gang-/sykkelveg. Vi har ingen merknader til denne delen av saksfremstillingen. Etter v\u00e5r vurdering er det mer uklart hvem som b\u00f8r eie de ulike veglenkene, jf. tidligere merknad vedr\u00f8rende ansvarsforhold mellom vegmyndighetene. 2. Om forslag til endringer i bruforskrift for fylkesveg Om teknisk godkjenning av planer for gangbruer over offentlig veg: Bymilj\u00f8etaten har ingen merknader til at eier av prim\u00e6rveg vil godkjenne teknisk plan dersom kommunal bru krysser over riks- eller fylkesveg. Vi har imidlertid opplevd i nyere tid at Statens vegvesen har opptr\u00e5dd som fremtidig eier av konstruksjon i plan- og prosjekteringsfase, inkludert godkjenning av konstruksjon i Vegdirektoratet, for siden \u00e5 kreve at kommunen tar eierskapet av konstruksjonen i det den st\u00e5r ferdig. I denne saken var det en annen akt\u00f8r som bygget konstruksjonen som skulle bli offentlig. Kommunal vegmyndighet har da ikke v\u00e6rt involvert underveis, og ikke kunnet p\u00e5virke valg av l\u00f8sninger. Dette er uheldig. Vi ber derfor om at det settes klare f\u00f8ringer om at teknisk godkjenning av planer ikke skal utf\u00f8res uten at konstruksjonens eier er involvert i prosessen. Om \u00f8konomiske konsekvenser: Bergen kommune har ansvar for 230 veg-, gang- og sykkelbroer, der mange av disse er overgangsbroer som krysser fylkes- eller riksveger. Mange av broene er gamle og har behov for betydelige oppgraderinger. Samtidig st\u00e5r vi i en situasjon med sv\u00e6rt presset kommune\u00f8konomi. Oppf\u00f8lging, forvaltning, drift, vedlikehold og rehabilitering av en slik portef\u00f8lje krever per i dag en uforholdsmessig stor del av kommunens vedlikeholdsbudsjett knyttet til veg. Det framg\u00e5r ogs\u00e5 av forslaget til revidert forskrift at overordnet vegmyndighet kan p\u00e5legge kommunen tiltak p\u00e5 kommunal bro og vegundergang som krysser over eller under riksveg eller fylkesveg. Bymilj\u00f8etaten mener p\u00e5 denne bakgrunnen at den statlige finansieringsordningen som det hintes om i oversendelsen b\u00f8r tydeliggj\u00f8res, og det m\u00e5 understrekes viktigheten av at en slik ordning ogs\u00e5 kommer store bykommuner til gode. Bymilj\u00f8etaten viser til at broer og vegunderganger er store konstruksjoner med et betydelig skadepotensial ved manglende vedlikehold. N\u00e5r kommunen skal p\u00e5legges et st\u00f8rre ansvar er det avgj\u00f8rende at kommunen settes \u00f8konomisk i stand til \u00e5 ivareta sitt ansvar p\u00e5 en god m\u00e5te. Side 3 av 4 3. Oppsummering av hovedpunkter \u2022 Eier av prim\u00e6rveg b\u00f8r forvalte hele kryssomr\u00e5det, ved kryss med sekund\u00e6rveg. Dette inkluderer kryssing for myke trafikanter over sekund\u00e6rveg. \u2022 Forskriften b\u00f8r ha tydeligere f\u00f8ringer for hvilken vegmyndighet som b\u00f8r eie ulike type veger, samt gang- og/eller sykkelbruer over riks- og fylkesveger, ut fra bruenes funksjon lokalt. \u2022 Regelverket rundt omklassifisering b\u00f8r endres, slik at forvaltningsniv\u00e5ene i st\u00f8rre grad er jevnbyrdige parter i dialogen. \u2022 Ved teknisk godkjenning av planer for konstruksjoner m\u00e5 konstruksjonens eier v\u00e6re avklart og involvert i prosessen. \u2022 Kommunen m\u00e5 f\u00e5 \u00f8konomiske rammebetingelser som setter kommunen i stand til \u00e5 ivareta sitt ansvar for drift og vedlikehold av overgangsbroer og vegunderganger. Med hilsen Bymilj\u00f8etaten Lise Reinertsen \u2013 etatsdirekt\u00f8r Tord Honne Holgernes \u2013 avdelingsleder Dokumentet er godkjent elektronisk. Kopi: Seksjon for veiforvaltning Side 4 av 4 "
}