{
  "dokument_id": "60fd44c3-4320-5aff-a7a1-5c1b3d248488",
  "doc_type": "case_presentation",
  "kommune": 4601,
  "tittel": "H\u00f8ringsuttalelse - Forslag til ny forskrift om forbud mot markedsf\u00f8ring av visse n\u00e6ringsmidler rettet mot barn",
  "url": "https://bergen.kommune.no/politikere-utvalg/api/fil/bk360/11367477/Framstilling-Horingsuttalelse-Forslag-til-ny-forskrift-om-forbud-mot-markedsforing-av-visse-naeringsmidler-rettet-mot-barn",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/129780-2 H\u00f8ringsuttalelse - Forslag til ny forskrift om forbud mot markedsf\u00f8ring av visse n\u00e6ringsmidler rettet mot barn Hva saken gjelder: Helse- og omsorgsdepartementet sender p\u00e5 h\u00f8ring forslag til ny forskrift om forbud mot markedsf\u00f8ring av visse n\u00e6ringsmidler rettet mot barn (under 18 \u00e5r) og forslag til ny hjemmel i matloven \u00a7 26 a for \u00e5 kunne ilegge overtredelsesgebyr ved brudd p\u00e5 forskriften. H\u00f8ringsfrist: 22. november 2024. Forslaget til ny forskrift har sin bakgrunn i Meld. St. 15 (2022\u20132023) Folkehelsemeldinga - Nasjonal strategi for utjamning av sosiale helseforskjellar, anmodningsvedtak fra Stortinget, anbefalinger fra Verdens helseorganisasjon og kjente utfordringer knyttet til markedsf\u00f8ring av n\u00e6ringsmidler som ikke b\u00f8r utgj\u00f8re en stor del av kostholdet. Hovedm\u00e5let er \u00e5 redusere barns eksponering for markedsf\u00f8ring som p\u00e5virker kosthold og helse negativt. Departementet mener at det er viktig \u00e5 f\u00f8lge opp WHOs anbefalinger om \u00e5 beskytte barn mot markedsf\u00f8ring av usunn mat og drikke. Dette harmonerer ogs\u00e5 med Norges forpliktelser etter barnekonvensjonen, slik Barnekomit\u00e9en fortolker den. I denne vurderingen er barnets beste tillagt stor vekt i avveininger opp mot n\u00e6ringens interesser. Departementet understreker samtidig at n\u00e6ringens interesser ogs\u00e5 er vektlagt, spesielt behovet for at n\u00e6ringen f\u00e5r like spilleregler og konkurransevilk\u00e5r. Forskriften som foresl\u00e5s, er utformet slik at den forbyr visse typer markedsf\u00f8ring rettet mot barn av de mest usunne n\u00e6ringsmidlene. Dette fremg\u00e5r i et eget vedlegg. Forskriften vil omfatte ulike reklamekanaler og produktplasseringer, og inneb\u00e6rer ikke et totalforbud mot markedsf\u00f8ring. Per i dag er det Matbransjens faglige utvalg MFU, en selvreguleringsordning etablert av mat og drikkevarebransjen, som gir retningslinjer og f\u00f8rer tilsyn med markedsf\u00f8ring rettet mot barn under 13 \u00e5r. MFU-ordningen, sier at det skal v\u00e6re begrenset markedsf\u00f8ring av usunn mat og drikke til barn under 13 \u00e5r, og at det skal vises aktsomhet ved markedsf\u00f8ring til ungdom. Evalueringer har vist at ordningen ikke fult ut l\u00f8ser utordringer med markedsf\u00f8ring av usunne produkter til barn, da den blant annet ikke omfatter alle barn under 18 \u00e5r, og har manglende tilsyns- og sanksjonsmuligheter. Byr\u00e5dens vurdering og forslag til h\u00f8ringsuttalelse: Bergen kommune st\u00f8tter forslaget om forskriftsendring om forbud mot markedsf\u00f8ring av visse n\u00e6ringsmidler rettet mot barn, hvor form\u00e5let er \u00e5 fremme helse og beskytte barn mot helsemessig u\u00f8nsket markedsf\u00f8ring. Bergen kommune \u00f8nsker \u00e5 gi innspill rettet mot enkelte paragrafer. 1 Bergen kommunes Folkehelseoversikt fra 2023 i viser at 50-65 % av 8.klassingene spiser frukt eller gr\u00f8nnsaker hver dag, og 18 % drikker sukkerholdig drikke eller spiser s\u00f8tsaker mer enn 2 ganger per uke. I svarene ser man ogs\u00e5 store forskjeller mellom levek\u00e5rssonene i Bergen, som kan gi betydning for ulikhet i helse og skoleferdigheter. \u00c5 begrense markedsf\u00f8ringen barn og unge utsettes for av usunne matvarer, vil bidra til bedre forutsetninger for \u00e5 fremme sunne kostholdsvaner til barn og familier. Helsestasjon- og skolehelsetjenesten har lenge etterspurt en forskrift som kan ivareta helsefremmende og forebyggende ern\u00e6ringsarbeid rettet mot barn. Ogs\u00e5 i kommunens rolle som tilrettelegger for sunne mat- og drikkevalg i kultur- og fritidstilbud, kan forskriftsendringen st\u00f8tte opp under arbeidet. Mange av forslagene tilsvarer dagens retningslinjer fra MFU. Forslaget har bred faglig forankring, blant annet i WHO, Mattilsynet, forskning og anbefaling fra norsk ekspertgruppe som skulle foresl\u00e5 kostnadseffektive tiltak p\u00e5 kostholdsomr\u00e5det. Usunt kosthold er en viktig risikofaktor for utvikling av ikke-smittsomme sykdommer og overvekt og fedme. Samfunnsstrukturelle tiltak for \u00e5 fremme et sunt kosthold og legge til rette for sunne matomgivelser, er viktige virkemidler i dette arbeidet fordi de p\u00e5virker befolkningens matvalg og dermed risikoen for sykdom. S\u00e6rlig barn er en utsatt gruppe. Det er dokumentert at markedsf\u00f8ring av usunn mat og drikke kan p\u00e5virke kj\u00f8peatferd, spisevaner og kostholdet til barna i en negativ retning, og vaner som dannes tidlig i livet f\u00f8lger ofte barna inn i voksenlivet. Kommunen er enig i at en regulering av markedsf\u00f8ring av usunn mat og drikke overfor barn, er et godt virkemiddel, som ogs\u00e5 styrker opp under kommunens helsefremmende arbeid til barn. Kommunen st\u00f8tter videre at et totalforbud mot sponsing kan f\u00e5 uheldige konsekvenser, og at sponsing er et unntak fra markedsf\u00f8ringsforbudet, men at det kun omfatter firmanavn og logo, og ikke spesifikke produkter. Kommentarer til enkelte paragrafer i forskriften: \u00a7 2 Virkeomr\u00e5de Forskriften foresl\u00e5s \u00e5 gjelde markedsf\u00f8ring av n\u00e6ringsmidler beskrevet i vedlegg 1. N\u00e6ringsmiddelkategori 1-6 dekker matvaregrupper som er de st\u00f8rste kildene til usunn mat og drikke (s\u00e6rlig sjokolade, snacks, godteri, brus, energidrikker og is). Disse kategoriene samsvarer stort sett med eksisterende produktliste til MFU, som er godt kjent i bransjen. Inndelingen er oversiktlig og konkret, og trenger ikke inkludere definisjoner av n\u00e6ringsstoffer. Bergen kommune mener produktlisten b\u00f8r samsvare med allerede fastsatte grenseverdier og f\u00f8ringer fra myndigheter p\u00e5 sunt kosthold, blant annet NNR, nasjonale kostr\u00e5d, retningslinjer for mat og m\u00e5ltider i barnehage og skole, samt forskrift om frivillig merking av n\u00e6ringsmidler med N\u00f8kkelhullet. S\u00e6rlig n\u00e6ringsmiddelkategori 7-10 omfatter n\u00e6ringsmidler som i utgangspunktet er gode kilder til n\u00e6ringsstoffer for barn i vekst, men med tilsatte sukkerarter eller s\u00f8tstoff. S\u00e6rlig her b\u00f8r en v\u00e6re n\u00f8ktern i forhold til hvilke produkter som inkluderes i forbudet. N\u00e6ringsmidlene som omfattes av forbudet b\u00f8r v\u00e6re begrenset til de st\u00f8rste kildene i barn og unges kosthold til produkter som inneholder mye mettet fett og/eller sukker, h\u00f8y energitetthet og lavt innhold av vitaminer og mineraler. \u00a7 3 Definisjoner Det foresl\u00e5s \u00e5 innf\u00f8re et forbud mot markedsf\u00f8ring av visse n\u00e6ringsmidler rettet mot barn og unge under 18 \u00e5r. Dagens MFU-ordning gjelder for barn under 13 \u00e5r. I evalueringen av MFU- ordningen fra 2020 var aktsomhet overfor barn 13-15 \u00e5r tatt opp som et ankepunkt, og det har v\u00e6rt vurdert om ordningen skulle omfatte barn opp til 15-16 \u00e5r. H\u00f8ringsnotatet refererer 2 til aldersgrenser i flere europeiske land, hvor mange reguleringer beskytter barn opp til 16 \u00e5r. Bergen kommune stiller sp\u00f8rsm\u00e5l ved om en inkludering av ungdom opp til 18 \u00e5r er hensiktsmessig. Vedtakskompetanse: Byr\u00e5dets fullmakter Vedtatt av Bergen bystyre i sak 378-20 i m\u00f8te 16. desember 2020: \u00a7 6 H\u00d8RINGSUTTALELSER Byr\u00e5det avgir h\u00f8ringsuttalelser p\u00e5 vegne av Bergen kommune. H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. Forretningsutvalget kan p\u00e5 vegne av bystyret avgj\u00f8re hvorvidt en h\u00f8ringsuttalelse inneholder prinsipielle avveininger og m\u00e5 fremsendes til behandling i bystyret. Forretningsutvalget har i m\u00f8te 03.09.24 i sak 238/24 fattet f\u00f8lgende vedtak: Byr\u00e5det avgir eventuelt h\u00f8ringssvar til \u00abH\u00f8ring - Forslag til ny forskrift om forbud mot markedsf\u00f8ring av visse n\u00e6ringsmidler rettet mot barn\u00bb p\u00e5 vegne av Bergen kommune. Byr\u00e5d for eldre, helse og omsorg innstiller til byr\u00e5det \u00e5 fatte f\u00f8lgende vedtak: 1. Byr\u00e5det avgir h\u00f8ringsuttalelse til \u00abH\u00f8ring - Forslag til ny forskrift om forbud mot markedsf\u00f8ring av visse n\u00e6ringsmidler rettet mot barn\u00bb slik den fremkommer av byr\u00e5dens forslag. 2. Melding om vedtak sendes Bystyrets kontor. Dato: 19. november 2024 Marte Joan Monstad Byr\u00e5d for eldre, helse og omsorg Dokumentet er godkjent elektronisk. Vedlegg: H\u00f8ringsbrev H\u00f8ringsnotat \u2013 H\u00f8ring \u2013 forslag til ny forskrift om forbud mot markedsf\u00f8ring av visse n\u00e6ringsmidler rettet mot barn 3 "
}