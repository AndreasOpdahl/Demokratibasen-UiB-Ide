{
  "dokument_id": "ab4fff26-74d7-5b7e-9efd-750a02dd82f1",
  "doc_type": "case_attachment",
  "kommune": 4601,
  "tittel": "Brev fra Milj\u00f8direktoratet til Bergen kommune 11.02.2023 - Svar p\u00e5 sp\u00f8rsm\u00e5l om finansiering av etterdrift og sanering av nedlagte kommunale avfallsdeponier",
  "url": "https://bergen.kommune.no/politikere-utvalg/api/fil/bk360/11180381/Brev-fra-Miljodirektoratet-til-Bergen-kommune-11-02-2023-Svar-pa-sporsmal-om-finansiering-av-etterdrift-og-sanering-av-nedlagte-kommunale-avfallsdeponier",
  "tekst": "BERGEN KOMMUNE Postboks 7700 5020 BERGEN Oslo, 11.02.2023 Deres ref.: V\u00e5r ref. (bes oppgitt ved svar): Saksbehandler: 2022/128373 2013/3975 Anne Christine Parborg Meaas Svar p\u00e5 sp\u00f8rsm\u00e5l om finansiering av etterdrift og sanering av nedlagte kommunale avfallsdeponier Viser til deres brev av 19. november 2022 der dere ber om avklaringer knyttet til finansieringen av etterdrift og sanering av nedlagte deponier, og hvorvidt dette kan dekkes av dagens avfallsgebyrer. Etter forurensningsloven \u00a7 34 skal kommunen fastsette gebyrer til dekning av \"kostnader forbundet med avfallssektoren\". For lovp\u00e5lagt innsamling av husholdningsavfall m\u00e5 gebyret \"ikke overstige kommunens kostnader\". Dette betyr at kommunene m\u00e5 f\u00f8lge selvkostprinsippet n\u00e5r de fastsetter gebyr til dekning av kostnader forbundet med avfallssektoren. Milj\u00f8direktoratet svarte p\u00e5 en henvendelse fra Trondheim kommune i 2020, der vi skrev at avfallsgebyret skal gjenspeile kostnadene til den enkelte eiendom, og at det derfor vil v\u00e6re en grense for hva som kan kreves dekket over avfallsgebyrene. I brevet skrev vi at det ikke er naturlig \u00e5 anse kostnader til unders\u00f8kelser av deponier som ble avsluttet i 1940 og 1970 som \"kostnader forbundet med avfallssektoren\". Avgj\u00f8rende for dette synspunktet var ikke at kostnadene gikk til unders\u00f8kelser heller enn til sanering av deponiene, men at deponiene var s\u00e5 gamle at kostnader forbundet med dem ikke lenger kan ses som vederlag for en tjeneste til den enkelte eiendom, og at det dermed ikke var tilstrekkelig sammenheng mellom kostnaden og kommunens avfallsh\u00e5ndtering. Prinsipper til grunn for fastsettelse av gebyrer Milj\u00f8direktoratets veileder for beregning av kommunale avfallsgebyr sl\u00e5r fast at avfallsgebyr skal fastsettes i henhold til selvkostprinsippet, og veilederen viser til Kommunal- og distriktsdepartementets (KDD) retningslinjer for beregning av selvkost for kommunale betalingstjenester. KDDs retningslinjer bygger p\u00e5 generasjonsprinsippet, som dere er inne p\u00e5, som g\u00e5r ut p\u00e5 at brukerne av dagens tjenester skal betale for det disse tjenestene koster. Prinsippet, som ogs\u00e5 er forankret i kommunelovens forarbeider, inneb\u00e6rer at \"en generasjon brukere ikke skal subsidiere neste generasjon, eller omvendt, men at kostnadene ved tjenestene som ytes i dag skal dekkes av de brukerne som drar nytte av tjenesten\". Utgangspunktet er at avfallsgebyret er betaling for en kommunal tjeneste, fra den som mottar tjenesten. Milj\u00f8direktoratets veileder m\u00e5 alts\u00e5 leses i lys av at fastsetting av kommunale avfallsgebyr skal f\u00f8lge selvkostprinsippet. N\u00e5r veilederen viser til at \"kostnader forbundet med forurenset grunn og Postadresse: Postboks 5672, Torgarden, 7485 Trondheim | Telefon: 73 58 05 00 E-post: post@miljodir.no | Internett: www.milj\u00f8direktoratet.no | Organisasjonsnummer: 999 601 391 Bes\u00f8ksadresser: Bratt\u00f8rkaia 15, 7010 Trondheim | Grensesvingen 7, 0661 Oslo Bes\u00f8ksadresser Statens naturoppsyns lokalkontorer: Se www.naturoppsyn.no 1 etterdrift av nedlagte avfallsdeponi for\u00e5rsaket av behandling av husholdningsavfall\" er relevante kostnader, m\u00e5 kommunene fortsatt vurdere om disse kostnadene kan dekkes innenfor rammene av selvkostprinsippet. Dagens generasjon skal ikke subsidiere forrige generasjon I veilederen presiseres det at kostnader til avslutning og etterdrift av deponier, i de tilfeller der det ikke er etablert etterdriftsfond, kan tas med ved fastsettelse av dagens avfallsgebyr forutsatt at det kan regnes som \"kostnader forbundet med avfallssektoren\". Adgangen til \u00e5 dekke disse kostnadene forutsetter alts\u00e5 at kostnadsdekningen er i tr\u00e5d med selvkostprinsippet, herunder generasjonsprinsippet. Dagens mottakere av renovasjonstjenester skal som nevnt ikke subsidiere forrige generasjons tjenestemottakere. Dette var noe av bakgrunnen for v\u00e5r presisering knyttet til nedlagte deponier til Trondheim kommune i 2020, og som gj\u00f8r at det er en grense for hvor gamle nedlagte deponier kan v\u00e6re f\u00f8r det ikke lenger er naturlig \u00e5 anse kostnader knyttet til unders\u00f8kelser eller annen h\u00e5ndtering av deponiene som \"kostnader forbundet med avfallssektoren\". Vi kan ikke uttale oss om departementets tolkningsuttalelse i 1999, eller bakgrunnen for Bergen kommunes sp\u00f8rsm\u00e5l p\u00e5 det tidspunktet, men vi er ikke av den oppfatning at det rettslige utgangpunktet for v\u00e5r veileder er endret. Vi har imidlertid forst\u00e5else for at uttalelser i veilederen om finansiering av sanering og etterdrift av \"tidligere tiders\" deponier, kan skape forvirring. Forutsetningen for utsagnet er som nevnt at selvkostprinsippet, og dermed ogs\u00e5 generasjonsprinsippet, etterleves. Vi vil vurdere om det er behov for \u00e5 endre veilederen v\u00e5r p\u00e5 dette punktet for \u00e5 unng\u00e5 fremtidige misforst\u00e5elser. Hilsen Milj\u00f8direktoratet Dette dokumentet er elektronisk godkjent Kjersti Gram Andersen Anne Christine Parborg Meaas seksjonsleder seniorr\u00e5dgiver 2 "
}