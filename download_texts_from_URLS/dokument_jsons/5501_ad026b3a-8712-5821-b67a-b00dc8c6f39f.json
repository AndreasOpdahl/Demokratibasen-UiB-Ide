{
  "dokument_id": "ad026b3a-8712-5821-b67a-b00dc8c6f39f",
  "doc_type": "case_presentation",
  "kommune": 5501,
  "tittel": "Orientering om forslag til endringer i plan- og bygningsloven og kart- og planforskriften",
  "url": "https://innsyn.tromso.kommune.no/application/getMoteDokument?dokid=2001736510",
  "tekst": "Arkivsaksnr. 24/07247-2 Saksbehandler Margareth Sundf\u00f8r Saksgang M\u00f8tedato Kommune- og byutviklingsutvalget Orientering om forslag til endringer i plan- og bygningsloven og kart- og planforskriften Kommunedirekt\u00f8rens innstilling til vedtak: Forslag til endringer i plan- og bygningsloven og kart- og planforskriften tas til orientering. Stig Tore Johnsen Mette Moh\u00e5g kommunedirekt\u00f8r direkt\u00f8r for bymilj\u00f8 1 Hva saken gjelder Kommunal- og distriktsdepartementet har sendt p\u00e5 h\u00f8ring forslag til endringer i plan- og bygningsloven og kart- og planforskriften. Fristen for \u00e5 gi uttalelse til foresl\u00e5tte endringer er 5. august 2024. Administrasjonen har bedt om, og f\u00e5tt utsatt frist til 4. september 2024. Saksutredning Forslaget fra Kommunal- og distriktsdepartementet inneb\u00e6rer at kommunene i arealplan kan gi planbestemmelser om at det i et utbyggingsomr\u00e5de: \u2022 skal benyttes borettslag som organisasjonsform \u2022 angis en andel av boligene som skal v\u00e6re utleieboliger, herunder utleieboliger spesifisert som kommunalt disponerte eller eide boliger \u2022 angis en andel boliger som tilbys med nye boligkj\u00f8psmodeller med markedsbaserte betingelser som leie-til-eie og/eller deleie Foresl\u00e5tte bestemmelser skal kunne benyttes b\u00e5de i kommuneplanens arealdel og i reguleringsplan. Departementet viser til at dagens utfordringer knyttet til sosial b\u00e6rekraft viser at det er et behov for \u00e5 gi kommunene flere virkemidler i arealplanleggingen. Dersom plan- og bygningsloven skal \u00e5pne for at det kan fastsettes nye planbestemmelser om boligsammensetning, vil dette i likhet med andre planbestemmelser, v\u00e6re en mulighet kommunene har, ikke en plikt. De foresl\u00e5tte bestemmelsene om boligsammensetning inneb\u00e6rer en direkte linje mellom det som bygges og hvordan boligen skal stilles til r\u00e5dighet for kj\u00f8per. Det \u00e5 sette ulike bestemmelser om boligsammensetning p\u00e5 agendaen mellom kommunene og utbyggere er en ny m\u00e5te \u00e5 se p\u00e5 problemstillingene rundt sosial b\u00e6rekraft. Plan- og bygningsloven bygger p\u00e5 et hierarkisk styringsprinsipp der overordnede planer skal legges til grunn i den mer detaljerte planleggingen. Departementet skriver at en innf\u00f8ring av de nye bestemmelsene i plan- og bygningsloven vil kunne p\u00e5virke plansystemet fra overordnet planstrategi til utstedelse av ferdigattest. Videre er departementet tydelig p\u00e5 at det vil v\u00e6re viktig med kontakt mellom kommunen som planlegger og de aktuelle utbyggerne for \u00e5 sikre at kommunen ikke vedtar planbestemmelser om boligkj\u00f8psmodeller og utleieleiligheter dersom det ikke finnes et profesjonelt marked som vil kunne forvalte eiendommene videre. For at form\u00e5let med lovendringen skal oppn\u00e5s, er det viktig at kommunene bruker reguleringsretten fornuftig og er i stand til \u00e5 balansere krav som gir gode boligomr\u00e5der med god forst\u00e5else av \u00f8konomi og l\u00f8nnsomhet i utbyggingsprosjektene. Det foresl\u00e5s ogs\u00e5 et nytt arealform\u00e5l for studentboliger. Arealform\u00e5let \u00abstudentboliger\u00bb skal kunne benyttes b\u00e5de i kommuneplanens arealdel og i reguleringsplan. Det er foresl\u00e5tt at studentboliger som oppf\u00f8res p\u00e5 arealer som er regulert til \u00abstudentboliger\u00bb m\u00e5 eies av studentsamskipnader eller studentboligstiftelser som har mottatt tilskudd til studentboliger etter forskrift om tilskudd til studentboliger. Ogs\u00e5 andre akt\u00f8rer kan eie s\u00e5 lenge det tinglyses en heftelse p\u00e5 eiendommen om at boligen skal benyttes til utleie for studenter i minst 20 \u00e5r fra ferdigattest eller midlertidig brukstillatelse. 2 Konklusjon Nye planbestemmelser vil ikke v\u00e6re en l\u00f8sning alene n\u00e5r det gjelder boligkj\u00f8psmodeller og krav om utleieenheter. Departementet er tydelig p\u00e5 at kommunene m\u00e5 kombinere bestemmelsene med organisatoriske tiltak internt i kommunen som f\u00f8lger opp hvordan boligene tilbys eller utleieboligene administreres. Dersom kommunen \u00f8nsker \u00e5 stille krav om boligkj\u00f8psmodeller, utleieboliger eller borettslag, b\u00f8r kommunen identifisere utfordringene, som de foresl\u00e5tte bestemmelsene skal l\u00f8se allerede i arbeidet med kommunal planstrategi. I arbeidet med bestemmelsene i kommuneplanens arealdel b\u00f8r vi angi hvilke utbyggingsomr\u00e5der kommunen vil at det skal stilles krav til bestemte former for boligsammensetning. Dette krever at vi har tilstrekkelig informasjon om sosio\u00f8konomi og levek\u00e5r, samt at vi jobber med boligsammensetningen gjennom b\u00e5de dialog, investeringer og planbestemmelser. I Troms\u00f8 har vi levek\u00e5rsrapporten fra 2023 med oppdaterte data om blant annet flyttem\u00f8nster og sosiale og helsemessige forhold, som kan v\u00e6re et grunnlag for arbeidet. I tillegg m\u00e5 det gj\u00f8res overordna vurderinger, basert p\u00e5 utredninger hvor det pekes p\u00e5 aktuelle areal, for eksempel gjennom arbeid med boligsosial plan, som kan legges til grunn for arbeidet med kommuneplanens arealdel. For administrasjonen er det viktig \u00e5 understreke at effektene av \u00e5 ta i bruk nye planbestemmelser vil ligge fram i tid, og at det vil kreve et arbeid av kommunen f\u00f8r planbestemmelsene kan tas i bruk. N\u00e5r det gjelder forslaget om arealform\u00e5let \u00abstudentboliger\u00bb er administrasjonen sin vurdering at dette vil im\u00f8tekomme v\u00e5rt \u00f8nske om \u00e5 bedre kunne styre arealbruken i tr\u00e5d med \u00f8nsket byutvikling, ved at vi blant annet kan sikre at private arealer benyttes til studentboliger i et langsiktig perspektiv. Administrasjonen anbefaler at departementet sitt forslag til endringer i plan- og bygningsloven og kart- og planforskriften tas til orientering. Forslaget gir kommunen nye muligheter til \u00e5 p\u00e5virke boligsammensetningen og i st\u00f8rre grad styre hvor det oppf\u00f8res studentboliger i samsvar med vedtatte m\u00e5lsettinger om arealbruk og \u00f8nsket byutvikling. Vedtakskompetanse Etter punkt 2 i reglementet for hovedutvalgene i Troms\u00f8 kommune, som tr\u00e5dte i kraft 22. november 2023, er hovedutvalgene kommunens h\u00f8ringsorgan i saker som forelegges kommunen til uttalelse fra andre forvaltningsniv\u00e5. S\u00e6rlig prinsipielle forslag skal forelegges kommunestyret for vedtak. Videre st\u00e5r det i punkt 5.4 i reglementet at kommune- og byutviklingsutvalget behandler saker som gjelder offentlig ettersyn og reguleringsplaner, i tillegg til andre saker som gjelder byutvikling. Administrasjonen sin vurdering er at forslag til nye statlige planretningslinjer for arealbruk og mobilitet ikke er \u00e5 anse som et \u00abs\u00e6rlig prinsipielt forslag\u00bb. Med bakgrunn i dette er v\u00e5r vurdering at kommune- og byutviklingsutvalget har vedtakskompetanse i denne saken. Vedlegg Alminnelig h\u00f8ring - Forslag til endringer i plan- og bygningsloven og kart- og planforskriften Alminnelig h\u00f8ring - planbestemmelser om boligkj\u00f8psmodeller, utleieboliger, borettslag m.m 3 "
}