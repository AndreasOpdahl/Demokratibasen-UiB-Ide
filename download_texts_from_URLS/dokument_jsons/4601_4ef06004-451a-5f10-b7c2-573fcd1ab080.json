{
  "dokument_id": "4ef06004-451a-5f10-b7c2-573fcd1ab080",
  "doc_type": "case_presentation",
  "kommune": 4601,
  "tittel": "Endring av retningslinjer for tilskudd til milj\u00f8organisasjoner ",
  "url": "https://bergen.kommune.no/politikere-utvalg/api/fil/bk360/9835745/Framstilling-Endring-av-retningslinjer-for-tilskudd-til-miljoorganisasjoner-",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/12297-3 Endring av retningslinjer og kriterier for tildeling av tilskudd til milj\u00f8organisasjoner Hva saken gjelder: Saken gjelder forslag til endringer i retningslinjer og kriterier for tildeling av tilskudd til milj\u00f8organisasjoner. Bergen bystyre behandlet sak 113/19 \u00abKriterier for tilskudd til milj\u00f8organisasjoner\u00bb i m\u00f8te 10. april 2019. Bystyret vedtok da f\u00f8lgende retningslinjer og kriterier for tilskudd til milj\u00f8organisasjoner: \u2022 M\u00e5lgruppe og m\u00e5l for tilskuddsordningen \u2013 Milj\u00f8organisasjoner blir her definert som frivillige organisasjoner som prim\u00e6rt arbeider for \u00e5 redusere skadelig p\u00e5virkning p\u00e5 milj\u00f8 (herunder klima og biologisk mangfold). Dette kan v\u00e6re direkte reduksjon av klimagasser eller andre milj\u00f8skadelige utslipp, \u00f8ke kunnskapen om klimagasser og andre milj\u00f8skadelige utslipp eller aktiviteter som bidrar til \u00e5 redusere forbruket i samfunnet. Tilskuddet kan bare gis til lokale organisasjoner som har aktiviteter og medlemmer i Bergen, og som ikke er kommersielle akt\u00f8rer. \u2022 Tildelingskriterium \u2013 S\u00f8knaden m\u00e5 inneholde en beskrivelse av organisasjonen sine aktiviteter, budsjett for kommende \u00e5r og andre finansieringskilder. Antall lokale medlemmer eller p\u00e5virkningskraft vil v\u00e6re av betydning. Regnskap for foreg\u00e5ende \u00e5r m\u00e5 presenteres. Organisasjonen m\u00e5 v\u00e6re registrert i Br\u00f8nn\u00f8ysundregisterets frivillighetsregister (Natur og milj\u00f8). Tildeling vil foretas p\u00e5 en slik m\u00e5te at tilskuddet er ventet \u00e5 ha st\u00f8rst mulig effekt i mottakerorganisasjonene. \u2022 Krav til bruk av tilskuddet \u2013 Tilskuddet kan bare brukes til tilskuddsmottakers utgifter til gjennomf\u00f8ring av organisasjoners eller stiftelsens form\u00e5l og administrative utgifter. \u2022 Tildeling av tilskudd etter ovenst\u00e5ende kriterier avgj\u00f8res av byr\u00e5det. I sak 123/20 \u00abRetningslinjer og kriterier for tildeling av tilskudd innen klima- og milj\u00f8feltet,\u00bb behandlet i m\u00f8te den 22.04.2020, vedtok bystyret \u00e5 videref\u00f8re retningslinjene og tildelingskriteriene til milj\u00f8organisasjoner: Klimaetaten har hatt ansvaret for \u00e5 forvalte tilskuddet, og har \u00e5rlig levert en innstilling om fordeling av tilgjengelige midler til byr\u00e5det. Klimaetaten foresl\u00e5r \u00e5 gj\u00f8re endringer og forenklinger i utformingen av retningslinjene og kriteriene for perioden 2024-2027. 1 Fagetatens vurdering og anbefaling: Klimaetaten foresl\u00e5r \u00e5 gj\u00f8re noen endringer og forenklinger i retningslinjene og tildelingskriteriene, som vil gj\u00f8re tilskuddsordningen mer oversiktlig og forutsigbar for de som s\u00f8ker. Samtidig foresl\u00e5s det at retningslinjene knyttes tettere opp mot vedtatte politiske m\u00e5lsettinger. Bystyret vedtok 25.01.2023 i sak 11/23 \u00abGr\u00f8nn strategi \u2013 Klimastrategi for Bergen 2022 \u2013 2030\u00bb, som oppdaterte og skjerpet kommunens klimam\u00e5l. Endringene vil i noen tilfeller medf\u00f8re mindre realitetsendringer. Disse belyses n\u00e6rmere nedenfor. Forslaget vil imidlertid ikke inneb\u00e6re endringer i tilskuddsordningens helhetlige profil, som er tiltenkt videref\u00f8rt uendret. 1. Form\u00e5lsbestemmelse Gjeldede retningslinjer har ingen eksplisitt form\u00e5lsbestemmelse. Slik Klimaetaten vurderer den opprinnelige hensikten med tilskuddsordningen var det \u00e5 gi \u00f8konomisk st\u00f8tte til organisasjoner som bidro i arbeidet med \u00e5 n\u00e5 Bergens klimam\u00e5lsettinger. Klimaetaten \u00f8nsker \u00e5 tydeliggj\u00f8re form\u00e5let med tilskuddsordningen ved knytte den til kommunens skjerpede klimam\u00e5lsettinger i Gr\u00f8nn strategi. Derfor foresl\u00e5r Klimaetaten at form\u00e5let med tilskuddsordningen er \u00e5 \u00abst\u00f8tte organisasjoner som bidrar til m\u00e5let i Gr\u00f8nn strategi om at Bergen skal v\u00e6re et lavutslippssamfunn i 2030\u00bb. 2. Definisjon av m\u00e5lgruppe I gjeldende retningslinjer defineres m\u00e5lgruppen \u00abmilj\u00f8organisasjoner\u00bb som \u00abfrivillige organisasjoner som prim\u00e6rt arbeider for \u00e5 redusere skadelig p\u00e5virkning p\u00e5 milj\u00f8 (herunder klima og biologisk mangfold)\u00bb, deriblant organisasjoner som arbeider med \u00abdirekte reduksjon av klimagasser eller andre milj\u00f8skadelige utslipp, [\u00e5] \u00f8ke kunnskapen om klimagasser og andre milj\u00f8skadelige utslipp eller aktiviteter som bidrar til \u00e5 redusere forbruket i samfunnet\u00bb. Klimaetaten ser behov for forenkling. Det foresl\u00e5s derfor \u00e5 fjerne formuleringen \u00abmilj\u00f8organisasjoner\u00bb, og endre det til \u00aborganisasjoner\u00bb. Dette m\u00e5 ses i sammenheng med vilk\u00e5ret om at organisasjonen er registrert i Frivillighetsregisteret under aktivitetskategorien \u00abNatur- og milj\u00f8vern\u00bb. Vilk\u00e5ret om registrering i Frivillighetsregistret inneb\u00e6rer ogs\u00e5 at ikke-kommersielle organisasjoner ikke er s\u00f8knadsberettiget. Avgrensningen mot \u00aborganisasjoner [...] som ikke er kommersielle akt\u00f8rer\u00bb kan derfor fjernes uten tilskuddsordningen utvides. 3. Fastsettelse av vilk\u00e5r for \u00e5 motta tilskudd I gjeldende retningslinjer er det ikke fastsatt konkrete vilk\u00e5r for tildeling av tilskudd. Men under tildelingskriterier heter det at milj\u00f8organisasjonene m\u00e5 v\u00e6re \u00abregistrert i Br\u00f8nn\u00f8ysundregisterets frivillighetsregister (Natur og milj\u00f8)\u00bb. Det er ogs\u00e5 bestemt at tilskuddet bare kan \u00abbrukes til tilskuddsmottakers utgifter til gjennomf\u00f8ring av organisasjoners eller stiftelsens form\u00e5l og administrative utgifter\u00bb. Klimaetaten foresl\u00e5r \u00e5 kodifisere kriteriene som vilk\u00e5r. Forslaget til formulering av vilk\u00e5ret om registrering i Frivillighetsregisteret m\u00e5 forst\u00e5s i sammenheng med de \u00f8vrige forslagene om \u00e5 forenkle m\u00e5lgruppen og fjerning av avgrensningen til ikke-kommersielle akt\u00f8rer. For \u00e5 kunne registreres i Frivillighetsregisteret, er det allerede krav om at virksomheten ikke er fortjenestebasert. Forslaget inneb\u00e6rer effektivisering av saksbehandlingen, ved at un\u00f8dvendige dobbeltvurderinger kan unng\u00e5s. I realiteten vil det ikke inneb\u00e6re endringer i hvordan tilskuddsordningen fungerer. 4. Tildeling og fastsettelse av tilskuddsbel\u00f8p I henhold til gjeldende retningslinjer m\u00e5 tilskuddss\u00f8knaden \u00abinneholde en beskrivelse av 2 organisasjonen sine aktiviteter, budsjett for kommende \u00e5r og andre finansieringskilder\u00bb, og antallet \u00ablokale medlemmer eller p\u00e5virkningskraft vil v\u00e6re av betydning\u00bb. Samtidig m\u00e5 \u00ab[r]egnskap for foreg\u00e5ende \u00e5r [...] presenteres\u00bb. Tildelingen skal videre foretas p\u00e5 en m\u00e5te hvor \u00abtilskuddet er ventet \u00e5 ha st\u00f8rst mulig effekt i mottakerorganisasjonene\u00bb. Klimaetaten foresl\u00e5r noen spr\u00e5klige endringer p\u00e5 dette punktet, samt mindre endringer i hva vurderingen skal omfatte. Det foresl\u00e5s at tilskuddet tildeles etter en \u00absamlet vurdering av organisasjonens medlemstall, eksisterende og planlagt aktivitet i Bergen, aktivitetens omfang, hvordan aktiviteten bidrar til form\u00e5let med tilskuddsordningen, og organisasjonens \u00f8konomistyring\u00bb. Punktene om \u00abp\u00e5virkningskraft\u00bb og \u00abst\u00f8rst mulig effekt i mottakerorganisasjonene\u00bb strykes, da de anses som utpreget skj\u00f8nnsmessige kriterier. Punktet om rapportering av regnskap inng\u00e5r allerede i vurderingene som gj\u00f8res i saksbehandlingen etter tilskuddsordningen og anses derfor som et punkt som ikke trenger politisk forankring. 5. Saksbehandling etter tilskuddsordningen og delegasjon av myndighet Byr\u00e5det har i henhold til gjeldende retningslinjer myndighet til \u00e5 \u00abgj\u00f8re mindre endringer av ikke-prinsipiell karakter i retningslinjene og kriteriene for tilskuddsordningen\u00bb. Tilskuddsordningen til milj\u00f8organisasjoner og klima- og milj\u00f8tilskuddet opererer innenfor et rammeverk bestemt av E\u00d8S-avtalen, st\u00f8tteprosessloven, forvaltningsloven, med flere. Derfor vurderer Klimaetaten et behov for \u00f8kt fleksibilitet og tilpasningsrom i hvordan tilskuddsordningene administreres og saksbehandles. Hensikten med forslaget er ikke \u00e5 \u00e5pne for endringer av tilskuddsordningens profil eller innhold. Det er de rent administrative hensyn endringsadgangen skal g\u00e5 p\u00e5. Etter gjeldende prosess vurderer Klimaetaten s\u00f8knadene som kommer inn innen en gitt frist og lager en innstilling (fagnotat) om hvordan midlene skal fordeles mellom s\u00f8kerne som tilfredsstiller kriteriene. Fagnotatet forberedes for politisk behandling av byr\u00e5dsavdelingen og endelig vedtak fattes av byr\u00e5det. Denne prosessen forlenger saksbehandlingstiden betraktelig. S\u00f8knadsfristen har tidligere v\u00e6rt 1. mars, og endelig vedtak har i perioden 2020-2023 blitt fattet senest 2. juli. Deretter m\u00e5 s\u00f8knadene behandles i kommunens saksbehandlingsverkt\u00f8y. Utbetalingen m\u00e5 videre godkjennes av leder og \u00f8konomiansvarlig. Resultatet er at det kan ta opptil et halvt \u00e5r f\u00f8r akt\u00f8rene f\u00e5r utbetalt st\u00f8tten. Politisk behandling av fordelingen kan v\u00e6re positiv i den forstand at politikerne f\u00e5r eierskap til de ulike organisasjonene som mottar st\u00f8tte. Samtidig fordeles midlene etter retningslinjer som er vedtatt av bystyret, og fordelingen burde dermed likefullt kunne anses som en administrativ oppgave. Dette er ogs\u00e5 praksisen for en rekke andre tilskuddsordninger i regi av Bergen kommune. I perioden 2020-2023 var det ingen forskjeller mellom innstillingen utarbeidet av Klimaetaten og vedtaket som har blitt fattet av byr\u00e5det, noe som viser at fagetatens vurderinger har v\u00e6rt i tr\u00e5d med de politiske f\u00f8ringene. Klimaetaten anbefaler derfor \u00e5 fjerne den politiske behandlingen av fordeling av klima- og milj\u00f8tilskudd. Ettersom fordelingen foretas etter retningslinjer som vedtas politisk, m\u00e5 fordelingen kunne anses som en administrativ oppgave. En slik endring vil for det f\u00f8rste kunne sikre st\u00f8rre grad av effektivitet, og dermed frigj\u00f8re ressurser og kapasitet i forvaltningen. Endringen vil ogs\u00e5 kunne gi \u00f8kt forutsigbarhet ovenfor s\u00f8kerne. Klimaetaten anbefaler p\u00e5 denne bakgrunn at de foresl\u00e5tte endringene i tilskuddsordningen for milj\u00f8organisasjoner vedtas. 3 \u00d8konomiske konsekvenser: Ingen \u00f8konomiske konsekvenser. Byr\u00e5dets vurdering og anbefaling/konklusjon: Byr\u00e5det viser til Klimaetatens fagnotat datert 24. januar 2024, og slutter seg i hovedsak til de vurderinger og konklusjon som fremkommer der. Byr\u00e5det vil forel\u00f8pig beholde behandlingen av fordeling av klima- og milj\u00f8tilskudd. Byr\u00e5det mener at det er viktig at kommunen legger til rette for \u00f8kt kompetanse for \u00e5 n\u00e5 klimam\u00e5lene for 2030. Tilskuddsordningen for milj\u00f8organisasjoner vil kunne bidra til \u00e5 l\u00f8fte frivilliges innsats, som bidrar til at Bergen kan bli et lavutslippssamfunn. Byr\u00e5det viser til endringene i tilskuddsordningen som er foresl\u00e5tt av Klimaetaten og innstiller p\u00e5 at f\u00f8lgende endringer vedtas av bystyret: Form\u00e5l Form\u00e5let med tilskuddet er \u00e5 st\u00f8tte organisasjoner som bidrar til m\u00e5let i Gr\u00f8nn strategi om at Bergen skal v\u00e6re et lavutslippssamfunn i 2030. Bergen skal v\u00e6re et lavutslippssamfunn i 2030 ved \u00e5: \u2022 redusere de direkte utslippene s\u00e5 mye som mulig, \u2022 redusere ressursbruken og utvikle en sirkul\u00e6r \u00f8konomi, \u2022 ivareta og styrke naturen i m\u00f8te med klimaendringene, \u2022 og tilpasse oss klimaendringene og omstille samfunnet. M\u00e5lgruppe \u2022 M\u00e5lgruppen for tilskuddet er organisasjoner som har tilstedev\u00e6relse og aktivitet i Bergen kommune. Vilk\u00e5r for \u00e5 motta tilskudd \u2022 Organisasjonen skal v\u00e6re registrert under kategorien \u00abNatur- og milj\u00f8vern\u00bb i Frivillighetsregisteret. Tildeling og fastsettelse av tilskudd \u2022 Tilskuddet tildeles etter en samlet vurdering av organisasjonens medlemstall, eksisterende og planlagt aktivitet i Bergen, aktivitetens omfang, hvordan aktiviteten bidrar til form\u00e5let med tilskuddsordningen, og organisasjonens \u00f8konomistyring. \u2022 De samme retningslinjene gjelder for fastsettelse av tilskuddets st\u00f8rrelse. Forvaltning av tilskuddsordningen \u2022 Byr\u00e5det avgj\u00f8r hvordan tilskuddsordningen administreres og saksbehandles innenfor de overordnede rammene. Begrunnelse for framleggelse til bystyret: Reglement for bystyret og utvalgene 2023-2027 Punkt 5.8.5 Retningslinjer og kriterier for tilskuddsordninger Bystyret vedtar i f\u00f8rste kvartal \u00e5ret etter kommunevalg retningslinjer og kriterier for tilskuddsordninger til lag, organisasjoner og privatpersoner. Byr\u00e5det innstiller til bystyret \u00e5 fatte f\u00f8lgende vedtak: Bystyret vedtar retningslinjer og kriterier for tilskudd til milj\u00f8organisasjoner slik det fremkommer under byr\u00e5dets vurdering og anbefaling/konklusjon. 4 Dato: 9. april 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagnotat datert 24. januar 2024 5 "
}