{
  "dokument_id": "10159195-1a96-5087-839d-44eadeab5456",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 51 fra Christian Haugen (FrP) om etablering av kvinnehelsesenter i Bergen - Utvalg for helse og sosial 2024",
  "url": "https://bergen.kommune.no/politikere-utvalg/api/fil/bk360/10608557/Svar-pa-skriftlig-sporsmal-nr-51-fra-Christian-Haugen-FrP-om-etablering-av-kvinnehelsesenter-i-Bergen-Utvalg-for-helse-og-sosial-2024",
  "tekst": " BEHO - Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/88672-3 Saksbehandler: Trond Egil Hansen Fra Dato: 14. juni 2024 Byr\u00e5d for eldre, helse og omsorg Svar p\u00e5 skriftlig sp\u00f8rsm\u00e5l nr. 51 fra Christian Haugen (FrP) om etablering av kvinnehelsesenter i Bergen - Utvalg for helse og sosial 2024 Representanten Christian Haugen (FrP) har den 30. mai 2024 sendt inn f\u00f8lgende skriftlige sp\u00f8rsm\u00e5l: Bergen var landets f\u00f8rste kommune til \u00e5 etablere et kvinnehelsehus i regi av Sanitetskvinnene og 21. mai i \u00e5r ble det \u00e5pnet et kvinnehelseforskningssenter p\u00e5 Eitri blant annet i samarbeid med Universitetet i Bergen, Haraldsplass Diakonale sykehus, Helse Bergen og Bergen kommune. I England har de etablert en rekke Women\u2019s Health Hubs i regi av NHS som fungerer som en slags helsestasjon for kvinner. Disse kvinnehelsesentrene tilbyr alt fra fysioterapi, gynekologi, familieplanlegging, veiledning om prevensjon og plager ifm overgangsalder. De kombinerer fagkompetanse fra b\u00e5de fastleger, gynekologer, jordm\u00f8dre, sykepleiere, fysioterapeuter, ergoterapeuter, psykologer og sosionomer med et m\u00e5l om at det skal v\u00e6re \u00e9n vei inn for kvinner og skape kompetansemilj\u00f8er for \u00e5 bedre forst\u00e5else. https://www.gov.uk/government/publications/womens-health-hubs-information-and- guidance/womens-health-hubs-core-specification Sp\u00f8rsm\u00e5l: Hva tenker byr\u00e5det om \u00e5 etablere et kvinnehelsesenter i Bergen? Svar fra byr\u00e5den: Kvinnehelse er et viktig satsningsomr\u00e5de for byr\u00e5det som er spesifikt omtalt i byr\u00e5dets plattform (Klosterhagenerkl\u00e6ringen). Byr\u00e5det vil styrke satsingen p\u00e5 kvinnehelse ved \u00e5 blant annet legge til rette for mer forskning, forebygging og behandling. Byr\u00e5det vil ogs\u00e5 sikre en h\u00f8yere prioritet av opplysningsarbeid om typiske tilstander som treffer kvinner, og bedre behandlingstilbudet. Byr\u00e5den syns at et eget kvinnehelsesenter er en spennende tanke, selv om satsingen p\u00e5 kvinnehelse i stor grad b\u00f8r skje innenfor fastlegeordningens hovedmodell hvor man beholder samme fastlege over lengre tid. Gevinstene som Hogne Sandvik og medarbeidere har p\u00e5vist ved kontakt med samme fastlege over \u00e5r kan leses n\u00e6rmere om her: Continuity in general practice as predictor of mortality, acute hospitalisation, and use of out- of-hours care: a registry-based observational study in Norway https://bjgp.org/content/72/715/e84.long If\u00f8lge studien avtar risikoen for \u00e5 bli lagt inn p\u00e5 sykehus eller d\u00f8 parallelt med antallet \u00e5r med samme fastlege. Pasienter som har hatt den samme fastlegen i mer enn 15 \u00e5r, har 25 prosent lavere risiko for \u00e5 d\u00f8 (mortalitet) enn dem med samme fastlege i ett \u00e5r eller mindre. Tilsvarende har pasienter med langvarig forhold til fastlegen sin 28 prosent mindre sannsynlighet for \u00e5 bli akutt innlagt p\u00e5 sykehus og 30 prosent lavere sannsynlighet for \u00e5 opps\u00f8ke legevakt. Studien har vakt stor oppmerksomhet i inn- og utland, og er blant annet blitt nevnt i en debatt i det britiske Overhuset. Det viktigste tiltaket for \u00e5 bedre helsetjenestetilbudet til kvinner, vil v\u00e6re \u00e5 sikre og utvikle kunnskapsgrunnlaget. Det samarbeidet som er opprettet mellom Universitetet i Bergen, Helse Bergen og Bergen kommune om opprettelse av et kvinnehelseforskningssenter, tar nettopp sikte p\u00e5 dette. I denne sammenhengen kan Alrek legesenter f\u00e5 en rolle som universitetslegekontor. Et enda mer forskningsbasert kunnskapsgrunnlag innen kvinnehelse, implementert hos alt helsepersonell som samarbeider om et tverrfaglig helsetjenestetilbud for kvinner, vil bli en god l\u00f8sning hvor kvinner beholder sin fastlege over tid og oppn\u00e5r de p\u00e5viste gevinstene av dette. Marte Joan Monstad - Byr\u00e5d for eldre, helse og omsorg Dokumentet er godkjent elektronisk. "
}