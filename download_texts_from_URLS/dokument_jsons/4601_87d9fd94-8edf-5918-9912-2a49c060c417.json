{
  "dokument_id": "87d9fd94-8edf-5918-9912-2a49c060c417",
  "doc_type": "case_presentation",
  "kommune": 4601,
  "tittel": "Damsg\u00e5rdssundet barnehage. Innredning av r\u00e5bygg. Sluttmelding",
  "url": "https://bergen.kommune.no/politikere-utvalg/api/fil/bk360/11481479/Framstilling-Damsgardssundet-barnehage-Innredning-av-rabygg-Sluttmelding",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2020/104062-20 Damsg\u00e5rdssundet barnehage. Innredning av r\u00e5bygg. Sluttmelding Hva saken gjelder: Investeringsprosjektet Damsg\u00e5rdssundet barnehage \u2013 innredning av r\u00e5bygg, er n\u00e5 avsluttet. Utover ferdigstilling av barnehageseksjonen, er det i prosjektet ogs\u00e5 etablert et supplerende lekeareal p\u00e5 eiendommen til St. Markus kirke. I tr\u00e5d med Bergen kommunes \u00f8konomireglement punkt 2.3, bokstav h, fremlegges sluttmelding for prosjektet til behandling. Fagetatens vurdering og anbefaling: H\u00f8sten 2020 kj\u00f8pte Bergen kommune en seksjon i 1912 Sameie. Avtalen var inng\u00e5tt som ledd i \u00e5 dekke Bergen kommunes behov for erstatningsbarnehager i \u00c5rstad bydel. Resten av sameiet, som best\u00e5r av boliger og n\u00e6ringsareal, var ferdigstilt og innflyttet. Barnehageseksjonen var ferdig som tett hus med betongoverflater innvending, slik at kommunen overtok et r\u00e5bygg. Prosjektbeskrivelse: Barnehageseksjonen ble kj\u00f8pt med intensjon \u00e5 ferdigstille prosjektet slik tidligere barnehageutbygger hadde planlagt. Det viste deg at dette likevel ikke var gjennomf\u00f8rbart, da den planlagte barnehagen hadde for lite dagslys til \u00e5 kunne bli godkjent slik den var. Dette medf\u00f8rte at barnehagen m\u00e5tte prosjekteres p\u00e5 nytt. Omprosjekteringen hadde som m\u00e5l \u00e5 tilfredsstille gjeldende lover og forskrifter, samt Bergen kommunes sine krav til barnehagebygg, - og for at flest mulig barn skal f\u00e5 plass. Kontrakt med entrepren\u00f8r ble inng\u00e5tt i desember 2021, med oppstart av byggeprosjektet i slutten av januar 2022. Den innredede barnehagen ble overtatt fra entrepren\u00f8r h\u00f8sten 2022 og tatt i bruk av Melkeplassen barnehage (tidl. Laksev\u00e5g barnehage) i mai 2023, mens mindre avsluttende arbeider skulle fullf\u00f8res i l\u00f8pet av \u00e5ret. Vedlagte fagnotat beskriver n\u00e6rmere hvilke endringer og tiltak som ble gjennomf\u00f8rt. Damsg\u00e5rdssundet barnehage er n\u00e5 etablert som en barnehage med fire avdelinger og plass til inntil 72 barn. Utover \u00e5 fungere som erstatningsbarnehage, skal Damsg\u00e5rdssundet barnehage ogs\u00e5 fungere som permanent barnehage for barn i BOB sitt leilighetskompleks. Det er etablert uteareal for barnehagen p\u00e5 tre niv\u00e5. I sameiets 3. etasje, p\u00e5 samme niv\u00e5 som barnehagen, er det etablert arealer for mindre barn. I sameiets 4. etasje, p\u00e5 taket til barnehagen, er det etablert areal for litt st\u00f8rre barn. Videre er det etablert supplerende uteareal for barnehagen p\u00e5 eiendommen til St. Markus kirke. Vedlagte fagnotat inneholder n\u00e6rmere beskrivelse av prosjektets gjennomf\u00f8ring og resultatet av prosjektevalueringen som ble gjennomf\u00f8rt blant samarbeidspartnere og brukere. 1 \u00d8konomiske konsekvenser: I handlings- og \u00f8konomiplan for 2022-2025 var vedtatt investeringsramme for Damsg\u00e5rdssundet barnehage 49,3 mill. kr, tilsvarende gjennomf\u00f8ringsvedtak (saksref. FU 145/21). Av disse var 37,3 mill. kr avsatt i 2022, mens de resterende 12 mill. kr var avsatt i tidligere \u00e5r (t.o.m. 2021). Gjennomf\u00f8ringsvedtaket, og den tilh\u00f8rende budsjettavsetningen i H\u00d8P, bygget p\u00e5 en kostnadskalkyle basert p\u00e5 gjennomf\u00f8rt skisseprosjekt utarbeidet av Bergen kommune. Entreprisekostnad ble beregnet av r\u00e5dgiver med utgangspunkt i l\u00f8sninger som ble skissert i forbindelse med prosjektering og de arealer som fremkom der. Det ble benyttet en kombinasjon av gjennomsnittspris fra Norsk prisbok, og erfaringstall fra lignende prosjekt for \u00e5 finne grunnkalkyle. Interne kostnader ble vurdert av Etat for utbygging basert p\u00e5 prosjekt av tilsvarende omfang og kompleksitet. Det ble i tillegg, i tr\u00e5d med etablerte rutiner for investeringsprosjekter under 50 mill. kr, gjennomf\u00f8rt en intern usikkerhetsanalyse av kalkylen. Resultatet av denne, sammen med justering etter innkomne tilbud fra entrepren\u00f8rer, var at prosjektets totale investeringsramme ble anbefalt satt til 49,3 mill. kr (P85), med en styringsramme (P50) p\u00e5 45,4 mill. kr. Bergen kommune hadde frem til gjennomf\u00f8ring av dette prosjektet, lite erfaring med etablering av barnehage i en ferdig bygget seksjon i et privat leilighetskompleks. Utfordringene knyttet til \u00e5 tre inn i et allerede oppf\u00f8rt r\u00e5bygg, med det foretatte valg av entreprisform, ble i den tidlige fasen av prosjektet ikke godt nok identifisert. Da prosjektet gikk over i en gjennomf\u00f8ringsfase, ble det derfor avdekket en del forhold, som ikke var tilstrekkelig hensyntatt verken i grunnkalkylen eller i prosjektets usikkerhetsavsetning. I tillegg m\u00e5tte d\u00e9t tilbudet som l\u00e5 til grunn for gjennomf\u00f8ringsvedtaket avvises og en ny entreprisekontrakt inng\u00e5s, og da p\u00e5 et h\u00f8yere kostnadsniv\u00e5. Videre ble det ogs\u00e5 identifisert behov for \u00e5 foreta en ytterligere omprosjektering av deler av prosjektet, samt bekoste en del tilleggsarbeider som viste seg p\u00e5krevet for \u00e5 sikre funksjonalitet og innfrielse av krav fra ulike myndigheter. Totalt sett innebar dette budsjettoverskridelser i flere etapper for prosjektet. I 1. tertialrapport 2022 ble budsjettrammen derfor f\u00f8rst styrket med 5 mill. kr basert p\u00e5 den \u00f8kningen i forventet totalprognosen som avstedkom inng\u00e5elsen av en ny entrepriskontrakt. 2 Tilsvarende ble prosjektet, i 1. tertialrapport 2023, styrket med ytterligere 11 mill. kroner for \u00e5 dekke p\u00e5dratt overforbruk og gi inndekning for ny forventet totalprognose. I forbindelse med revidering av kalkylen for de gjenv\u00e6rende arbeidene ble imidlertid totalprognosen, i 1. tertialrapport 2024, nedjustert med 1,3 mill. kr. P\u00e5 det opprinnelige tidspunktet for utarbeidelsen av fagnotatet var det justerte budsjettet for prosjektet dermed 64,014 mill. kr. P\u00e5 samme tidspunkt var totale p\u00e5l\u00f8pte kostnader inkl. mva 64,032 mill. kr, jfr. vedlagte prosjektregnskap. I dette bel\u00f8pet l\u00e5 det avsatt om lag 15 000 kr til gjenv\u00e6rende reklamasjonsoppf\u00f8lging. Etter den endelige utarbeidelsen og oversendelsen av fagnotatet, ble anslaget for gjenv\u00e6rende arbeider \u00f8kt noe, slik at endelig totalprognose endte p\u00e5 64,077 mill. kr. Merbehovet ble innarbeidet i 2. tertialrapport 2024. Dette er hensyntatt i tabellen under. Totalt sett inneb\u00e6rer dette et avvik fra budsjett p\u00e5 tidspunkt for gjennomf\u00f8ringsvedtak p\u00e5 14,8 mill. kr. (29,9 %), mens avviket i forhold til justert budsjett er null. Byr\u00e5dets vurdering og anbefaling/konklusjon: Byr\u00e5det erkjenner at gjennomf\u00f8ringen av dette prosjektet har v\u00e6rt krevende, b\u00e5de mht. fremdrift, og ikke minst n\u00e5r det gjelder \u00f8konomi. \u00c5 skulle tre inn i og fullf\u00f8re et prosjekt som er utviklet av andre, viste i dette tilfellet seg \u00e5 v\u00e6re en mer kompleks og krevende \u00f8velse enn man p\u00e5 forh\u00e5nd hadde antatt. Etablering av en kommunal barnehage i en ferdig bygget seksjon i et privat sameie skaper en avhengighet til eksterne som kan v\u00e6re utfordrende, b\u00e5de i en byggefase, og ogs\u00e5 i en etterf\u00f8lgende forvaltnings- og driftsfase. Generelt er byr\u00e5det opptatt av at valg av samarbeid og enterprisemodell i byggeprosjekter, gj\u00f8res med bakgrunn i hva som gir best mulig prosjekter for lavest mulig pris. P\u00e5 bakgrunn av dette mener byr\u00e5det det m\u00e5 overveies sv\u00e6rt n\u00f8ye hvorvidt denne formen for avtaler b\u00f8r velges for fremtidige prosjekter. Sett opp mot m\u00e5let og det prosjektutl\u00f8sende behovet mener likevel byr\u00e5det at prosjektet i dag fremst\u00e5r som vellykket, noe ogs\u00e5 prosjektevalueringen viser. Barnehagen er i dag i bruk som erstatningsbarnehage for Melkeplassen barnehage, men ogs\u00e5 som barnehage for n\u00e6rmilj\u00f8et. Den fungerer fint etter intensjonene og uteomr\u00e5det fungerer godt, til glede ogs\u00e5 for beboerne i n\u00e6romr\u00e5det. Byr\u00e5det anbefaler at sluttmeldingen godkjennes. Begrunnelse for framleggelse til bystyret: Budsjettfullmaktenes pkt. 2.3, bokstav h) Sluttmelding: N\u00e5r et prosjekt er avsluttet skal det avlegges sluttmelding til politisk eller administrativ behandling i tr\u00e5d med terskelverdier for gjennomf\u00f8ringsvedtak. Byr\u00e5det innstiller til bystyret \u00e5 fatte f\u00f8lgende vedtak: 1. Sluttmelding for Damsg\u00e5rdssundet barnehage - innredning av nybygg, godkjennes. 2. Det gjenst\u00e5r noe arbeid i forbindelse med reklamasjonsoppf\u00f8lging, antatt kr. 15.000. Dette er innarbeidet i 2. tertialrapport 2024. Dato: 15. januar 2025 3 Christine B. Meyer Jacob M\u00e6hle Byr\u00e5dsleder Byr\u00e5d for finans Dokumentet er godkjent elektronisk. Vedlegg: Fagnotat av 13. november 2024 Prosjektregnskap 4 "
}