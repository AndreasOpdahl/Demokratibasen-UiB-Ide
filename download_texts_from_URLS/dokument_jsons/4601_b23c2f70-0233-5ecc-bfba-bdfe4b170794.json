{
  "dokument_id": "b23c2f70-0233-5ecc-bfba-bdfe4b170794",
  "doc_type": "case_minutes",
  "kommune": 4601,
  "tittel": "Saksprotokoll UNGR, 06112024, Sak 111/24, Saker til orientering",
  "url": "https://bergen.kommune.no/politikere-utvalg/api/fil/bk360/11460211/Innstilling-vedtak-Saker-til-orientering",
  "tekst": "Saker til orientering Ungdomsr\u00e5det behandlet saken i m\u00f8tet 06.11.2024 sak 111/24 og fattet f\u00f8lgende vedtak: Ungdomsr\u00e5det fremmer f\u00f8lgende alternative forslag til representant forslag fra Amina Ali Amin (A) vedr\u00f8rende inkluderingsr\u00e5dgivere i Bergensskolen. En rapport om rasisme i Bergensskolen viser at 20 prosent av elever har opplevd rasisme p\u00e5 grunn av blant annet hudfarge, spr\u00e5k og etnisitet. Dette understreker n\u00f8dvendigheten av \u00e5 arbeide aktivt for et trygt og inkluderende skolemilj\u00f8, der alle elever opplever omsorg, respekt og tilh\u00f8righet. R\u00e5dgivere og milj\u00f8arbeidere har daglig kontakt med elever og kan spille en viktig rolle i \u00e5 fremme inkludering og h\u00e5ndtere mikroaggresjoner og andre former for diskriminering. Ved \u00e5 bygge p\u00e5 eksisterende ressurser og kompetanse hos de ansatte, kan skolen tilby en st\u00f8ttende ramme for elever og familier med minoritetsbakgrunn, uten \u00e5 opprette nye stillinger. Det kan gj\u00f8res ved \u00e5 tilby veiledningsseminarer til ansatte for \u00e5 \u00f8ke forst\u00e5else for inkludering og st\u00f8tte av elever fra alle bakgrunner. Eller utarbeide et sett med verkt\u00f8y og informasjonsressurser, som hjelper skolens ansatte \u00e5 identifisere og h\u00e5ndtere mikroaggresjoner, samt fremme kulturell forst\u00e5else og respekt blant elever. Slik kan kommunen styrke skolens innsats innen inkludering og anti-rasisme. Ungdomsr\u00e5dets alternative forslag i 2 punkt: 1.R\u00e5dgivere og milj\u00f8arbeidere i Bergenskolen gis et utvidet ansvar innen inkludering og st\u00f8tte til elever som opplever utfordringer knyttet til utenforskap og rasisme. 2.Det settes av ressurser til kompetanseheving innen h\u00e5ndtering av rasisme og mikroaggresjoner, samt annet anti-rasistisk arbeid, blant ansatte i Bergenskolen. Ungdomsr\u00e5det ber om at uttalelsen og forslag fremmes n\u00e5r saken skal behandles i bystyret. Ungdomsr\u00e5dets behandling Saksordf\u00f8rergruppen forberedte og presenterte saken i m\u00f8tet. Uttalelsen og merknadene er et produkt av diskusjon i r\u00e5det. Forslag til vedtak: Saken legges frem uten forslag til vedtak. "
}