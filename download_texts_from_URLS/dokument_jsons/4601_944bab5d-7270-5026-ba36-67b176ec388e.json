{
  "dokument_id": "944bab5d-7270-5026-ba36-67b176ec388e",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Joel Ysteb\u00f8 (KrF) om kjernekraft i Bergensregionen.",
  "url": "https://bergen.kommune.no/politikere-utvalg/api/fil/bk360/10899857/Svar-pa-representantforslag-fra-Joel-Ystebo-KrF-om-kjernekraft-i-Bergensregionen-",
  "tekst": " BBU - kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/60163-11 Saksbehandler: Tale Severina S\u00e6grov Hals\u00f8r Fra Dato: 6. september 2024 Byr\u00e5d for byutvikling Svar p\u00e5 representantforslag fra Joel Ysteb\u00f8 (KrF) om kjernekraft i Bergensregionen. Forretningsutvalget har i m\u00f8te 16. april 2024 i sak 136/24 fattet f\u00f8lgende vedtak: 1. Representantforslag fra Joel Ysteb\u00f8 (KrF) oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 02.10.24. 3. Utvalg for finans, kultur og n\u00e6ring avgir innstilling i saken. H\u00f8ringssvar sendes i tillegg utvalg for milj\u00f8 og byutvikling til orientering. Representanten Joel Ysteb\u00f8 (KrF) har fremmet f\u00f8lgende representantforslag: Det siste \u00e5ret har rundt 40 norske kommuner ytret interesse for kjernekraft. Senest i februar 2024 vedtok Austrheim kommune at ogs\u00e5 de \u00f8nsker \u00e5 f\u00e5 vurdert muligheten for et modul\u00e6rt kjernekraftverk i sin kommune, knyttet til industriomr\u00e5det p\u00e5 Mongstad. Med en levende og krafthungrig tungindustri p\u00e5 Vestlandet er det et skrikende behov for med str\u00f8m i v\u00e5r region. Nye kraftkabler kan b\u00f8te p\u00e5 det mest akutte behovet, men skal industrien og n\u00e6ringslivet fortsette \u00e5 vokse trengs det stabil og ren kraftforsyning i regionen. Den utfordrende kraftsituasjonen er en regional problemstilling som m\u00e5 finne en regional l\u00f8sning. Et modul\u00e6rt kjernekraftverk i bergensregionen utl\u00f8ser behov for et sterkt fagmilj\u00f8, tett regionalt samarbeid og tydelig ledelse. Bergen b\u00f8r v\u00e6re positive til kjernekraftinitiativet til Austrheim og b\u00f8r ta ledelse i arbeidet med \u00e5 stabilisere kraftsituasjonen i regionen. Bergen har mulighet til \u00e5 fasilitere b\u00e5de utredninger, fagmilj\u00f8 og kompetansesenter etter behov. Stortinget har i to omganger sagt nei til \u00e5 utrede kommersiell kjernekraft p\u00e5 norsk jord. Med moderne og trygg teknologi innen b\u00e5de atomkraft og h\u00e5ndtering av atomavfall er tiden n\u00e5 moden for \u00e5 gj\u00f8re en ny vurdering. Bergen b\u00f8r ta rollen som p\u00e5driver for kjernekraft i bergensregionen. Forslag til vedtak: 1. Bystyret ber byr\u00e5det ta initiativ til tett samarbeid om kjernekraft med positive omegnskommuner 2. Bergen kommune skal ha som m\u00e5l \u00e5 bidra til at regionen skal bli ledende innen kjernekraft 3. Bystyret ber byr\u00e5det legge til rette for at det kan etableres et fagmilj\u00f8 knyttet til kjernekraft i Bergen Byr\u00e5dets vurdering av representantforslaget: Byr\u00e5det merker seg med interesse den nye debatten rundt kjernekraft i Norge den siste tiden, der nye perspektiver og fakta har kommet frem, og etablerte oppfatninger har blitt utfordret. Byr\u00e5det vil ber\u00f8mme representanten Ysteb\u00f8 (KrF) for \u00e5 bringe temaet p\u00e5 banen ogs\u00e5 i bystyret i Bergen gjennom dette representantforslaget. Hva er kjernekraft og hvorfor er det aktuelt? Kjernekraft er n\u00e5r kjernefysiske reaksjoner brukes til \u00e5 generere varme, som deretter brukes til \u00e5 produsere elektrisitet. I en atomreaktor spaltes drivstoff (anriket uran) og det produseres damp som driver turbiner koblet til generatorer. Den globale kjernekraftproduksjonen er betydelig, og utgj\u00f8r 10 prosent av global elektrisitetsproduksjon. I Europa st\u00e5r kjernekraft for rundt 13 prosent av samlet energiforbruk1 med Frankrike (48,4 %), Spania (9,6 %), Sverige (8,5 %) og Belgia (7,2 %) som st\u00f8rste produsenter. Disse fire landene utgj\u00f8r 73,7 % av den totale mengden kjernekraft i EU.2 Det utvikles n\u00e5 sm\u00e5, modul\u00e6re reaktorer (SMR) som benytter sikrere og mer effektiv reaktorteknologi med mindre avfall og passive systemer som gir lavere risiko enn tidligere. Disse reaktorene kan bidra til \u00e5 gj\u00f8re kjernekraft til en mer aktuell og attraktiv energikilde. Det Internasjonale Atomenergibyr\u00e5et (IAEA) har kartlagt rundt 80 ulike kommersielle SMR- konsepter under utvikling. Blant disse er GE Energy og Hitachi sitt design som er den l\u00f8sningen som er foresl\u00e5tt i en rekke andre kommuner av selskapet Norsk Kjernekraft AS. Som representanten Ysteb\u00f8 skriver, vedtok Austrheim kommune i februar et \u00f8nske om \u00e5 vurdere muligheten for et modul\u00e6rt kjernekraftverk i sin kommune, tilknyttet industri-omr\u00e5det p\u00e5 Mongstad. Norsk Kjernekraft AS avtalte i april kj\u00f8p av tomt som kan romme fem SMR i tilknytning til industriomr\u00e5det p\u00e5 Kollsnes. \u00d8ygarden kommune behandler sp\u00f8rsm\u00e5let om kjernekraft i en p\u00e5g\u00e5ende prosess. Behov for tilgang til kraft Representanten Ysteb\u00f8 beskriver et stort kraftbehov i v\u00e5r region. Denne bekymringen deles av byr\u00e5det. Gr\u00f8n Region Vestland har utarbeidet en vestlandsportef\u00f8lje hvor det sl\u00e5s fast at kraftsituasjonen vil gj\u00f8re det vanskelig for Vestland fylke \u00e5 f\u00e5 til det gr\u00f8nne skiftet. 3 Samarbeidsprosjektet har identifisert over 250 konkrete prosjekter innenfor de fremtidige, gr\u00f8nne verdikjedene. For \u00e5 realisere dette potensialet er det stort behov for tilgang til kraft, b\u00e5de i form av ny nettutbygging og ny kraftproduksjon. I motsetning til fornybare energikilder som sol, vind og elvekraft, er kjernekraftproduksjonen stabil og mulig \u00e5 regulere. Utbygging av fornybar energi har \u00f8kt betraktelig i mange europeiske land og utgj\u00f8r n\u00e5 en st\u00f8rre del av energimiksen, som gj\u00f8r det mer krevende \u00e5 opprettholde kraftbalansen. I Norge er kraftproduksjonen i all hovedsak fornybar, og den regulerbare vannkraften er ryggraden i systemet. Men ogs\u00e5 i Norge vil det v\u00e6re behov for \u00e5 styrke kraftbalansen framover. Byggetiden for kjernekraft er i dag estimert til 10 \u00e5r.4 P\u00e5 grunn av behov for prosesser for \u00e5 l\u00f8se juridiske, praktiske og \u00f8konomiske aspekter er det ventet at kjernekraft tidligst vil kunne v\u00e6re i drift fra 2040.5 1 IEA (2023), Energy Statistics Data Browser, https://www.iea.org/data-and-statistics/data-tools/energy-statistics-data- browser 2 Eurostat (2023), Shedding light on energy in the EU, https://ec.europa.eu/eurostat/web/interactive-publications/energy- 2023 3 V2+Hovedrapport+Vestlandsportef\u00f8ljen+2.0+(18.01.2024).pdf (squarespace.com) 4 Kostnader for kraftproduksjon - NVE 5 NHO/RystadEnergi (2023), Kjernekraft i Norge, https://www.nho.no/tema/energi-miljo-og- klima/artikler/kjernekraftrapport/ Konsekvenser av kjernekraft Kjernekraftverk er ansett som den mest arealeffektive energiformen, og krever anslagsvis 50 ganger mindre landareal enn kull, 18 til 27 ganger mindre areal en bakkemontert solkraft, og rundt 330 ganger mindre areal enn tradisjonelle vindkraftprosjekter.6 Med utviklingen av SMR er arealbehovet til hvert enkelt kjernekraftverk kraftig redusert. If\u00f8lge Institutt for energiteknikk (IFE) trenger SMR-anlegg omtrent 7 hektar (70 000 m2) landareal mens en tradisjonell reaktor krever 259 hektar (2 590 000 m2).7 SMR er basert p\u00e5 prefabrikkerte l\u00f8sninger, som skal ta kortere tid \u00e5 bygge og gi redusert prosjektrisiko. Det er usikre estimater p\u00e5 hvor mye kjernekraft fra SMR vil koste, men anslag fra NVE peker p\u00e5 at kraftproduksjon fra kjernekraft fra nye anlegg i dag er p\u00e5 niv\u00e5 med havvind og st\u00f8rre solkraftanlegg.8 Radioaktivt avfall m\u00e5 h\u00e5ndteres og lagres sikkert i sv\u00e6rt lang tid (minst 1000 \u00e5r). Nyere reaktorteknologi har redusert mengden radioaktivt avfall fra kraftproduksjon. Det m\u00e5 utvikles l\u00f8sninger for langtidslagring av radioaktivt avfall. B\u00e5de Sverige og Finland planlegger \u00e5 lagre atomavfall 450-500 meter under jorden i stabile fjellformasjoner, men disse l\u00f8sningene er fremdeles ikke ferdige.9 I tillegg vil det v\u00e6re kostnader forbundet med dekommisjonering av selve reaktoren. Noen forskere mener at avfallsmengden fra SMR vil kunne v\u00e6re st\u00f8rre enn fra de st\u00f8rre kjernekraftanleggene.10 Moderne reaktorer, som SMR, er designet for \u00e5 v\u00e6re sikrere. Risikoen for ulykker globalt er likevel ventet \u00e5 \u00f8ke i tr\u00e5d med en \u00f8kning i antallet kjernekraftanlegg. Bruken av anriket uran er en sikkerhetsutfordring og kan v\u00e6re et m\u00e5l for terrorangrep, ved krig og konflikt. Utvinning av uran har milj\u00f8konsekvenser, inkludert forurensning av vann og jord, \u00f8deleggelse av habitater og helserisiko for gruvearbeidere og lokalsamfunn. 6 Tallene vil variere fra prosjekt til prosjekt, og vil v\u00e6re avhengig av hvilke forbehold som tas. Our World in Data baserer sine tall p\u00e5 UNECE (2021). Lifecycle Assessment of Electricity Generation Options. United Nations Economic Commission for Europe. Hele oversikten finnes her: https://ourworldindata.org/land-use-per-energy-source 7 IFE, https://ife.no/en/project/small-modular-reactors-smr/ 8 Kostnader for kraftproduksjon - NVE 9 NHO/RystadEnergi (2023), Kjernekraft i Norge, https://www.nho.no/tema/energi-miljo-og- klima/artikler/kjernekraftrapport/ 10 L. M. Krall, A. M. Macfarlane and R. C. Ewing (2022), Proceedings of the National Academy of Sciences Nuclear waste from small modular reactors: https://www.pnas.org/doi/full/10.1073/pnas.2111833119 Konklusjon Teknologien og mulighetene for kjernekraft opplever n\u00e5 stor fremgang og byr\u00e5det \u00f8nsker at Bergen skal v\u00e6re en del av denne utviklingen. Vi tror kunnskap, kompetanse og erfaring om denne energiformen vil kunne gi byen og regionen viktige fortrinn i en verden som trenger stadig mer ikke-fossil energi. Kjernekraft har fremdeles noen ul\u00f8ste utfordringer, og det er behov for kompetanse og forskning for \u00e5 gj\u00f8re kjernekraft til en b\u00e6rekraftig energikilde for fremtiden. Norsk kjernekraft AS peker i sine egne presentasjoner p\u00e5 IFE som sin hovedsamarbeidspartner knyttet til forskning og utvikling.11 Det er \u00f8nskelig at Bergen, som vestlandshovedstad og universitetsby, fremover vil kunne utvikle slik kompetanse og bli en kunnskapshub og knutepunkt for fagmilj\u00f8 p\u00e5 feltet. Flere kommuner i regionen uttrykker \u00f8nske om kjernekraftverk i sine kommuner og byr\u00e5det \u00f8nsker \u00e5 st\u00f8tte opp om initiativet disse nabokommunene har tatt. Det tas i denne saken ikke stilling til kjernekraft i Bergen kommune, men byr\u00e5det \u00f8nsker \u00e5 st\u00f8tte opp om prosjekter som kan styrke regionen som en viktig akt\u00f8r for kjernekraft i fremtiden. Christine B. Meyer - Byr\u00e5dsleder Christine Kahrs - Byr\u00e5d for byutvikling Dokumentet er godkjent elektronisk. 11 Det kan trekkes frem her at IFE selv uttrykker at de ikke anser at etablering av kjernekraft i Norge som spesielt relevant. Se blant annet: https://www.tu.no/artikler/ife-vil-til-eu-for-a-kapre-flere-atompartnere/546309 "
}