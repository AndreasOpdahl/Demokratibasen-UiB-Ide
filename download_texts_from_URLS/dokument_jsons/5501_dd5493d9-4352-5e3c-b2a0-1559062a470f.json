{
  "dokument_id": "dd5493d9-4352-5e3c-b2a0-1559062a470f",
  "doc_type": "case_attachment",
  "kommune": 5501,
  "tittel": "24_21906-1 Vedlegg 1 H\u00f8yringsnotat for forskrift - post 60 Kompetanse(469704) 1929026_2_1",
  "url": "https://innsyn.tromso.kommune.no/application/getMoteDokument?dokid=2001950416",
  "tekst": " Notat Dato: 13. desember 2024 H\u00f8yring av forslag til ny forskrift om tilskot til Kompetanse og arbeidskraft i distrikta over Kommunal- og distriktsdepartementet sitt budsjett Kommunal- og distriktsdepartementet fremjar i dette h\u00f8yringsnotatet forslag til forskrift for Kap 553 post 60 Kompetanse og arbeidskraft i distrikta og ordningane Mobilisere til utdanning og kompetanseheving og Tilskot til studiesenter. Forslaget til forskrift tek utgangspunkt i Prop. 1 S (2024\u20132025) for Kommunal- og distriktsdepartementet for budsjett\u00e5ret 2025. Generelt om forskrifta Forskrifta gjeld tilskotsmidlar forvalta av fylkeskommunane. Ordninga med Kompetanse og arbeidskraft i distrikta var ny i 2024. Fr\u00e5 2025 omfattar posten to ordningar, h\u00f8vesvis Mobilisere til utdanning og kompetanseheving og Tilskot til studiesenter. Ordninga med Tilskot til drift av studiesenter er overf\u00f8rt fr\u00e5 Kunnskapsdepartementet (KD) til Kommunal- og distriktsdepartementet (KDD) med verknad fr\u00e5 og med 2025. F\u00f8rem\u00e5let med overf\u00f8ringa fr\u00e5 KD til KDD er at distriktspolitiske omsyn skal bli vektlagt sterkare i fordelinga av midlar til studiesentera framover. Midlane skal bli forvalta gjennom fylkeskommunane fordi dei har eit heilskapleg kompetansepolitisk ansvar i regionen. Dette ansvaret omfattar mellom anna vidareg\u00e5ande oppl\u00e6ring, h\u00f8gare yrkesfagleg utdanning, karriererettleiing og studiesentera. Fylkeskommunane har \u00f3g eit ansvar for \u00e5 bidra til betre samsvar mellom etterspurnaden etter arbeidskraft og tilbodet om utdanning og kompetanse. Fylkeskommunane skal kartleggje regionale kompetansebehov, formidle behov til tilbydarar, og leggje til rette for etterspurde tiltak innan oppl\u00e6ring og utdanning. Kapittel II av forskrifta handlar om ordninga Mobilisering til utdanning og kompetanseheving medan kapittel III handlar om Tilskot til studiesentera. Kapittel I, IV og V er felles for dei to ordningane. Forskriftas kapittel I: F\u00f8rem\u00e5l F\u00f8rem\u00e5let med ordningane er \u00e5 betre tilgangen p\u00e5 relevante kompetansetilbod og kompetent arbeidskraft i distrikta, jf. \u00a7 1. Ordningane har ulike m\u00e5l, geografiske verkeomr\u00e5de og tildelingskriterium. Forskriftas kapittel II: Tilskot til mobilisering til utdanning og kompetanseheving Jf. \u00a7 2 skal ordninga betre tilgangen p\u00e5 kompetent arbeidskraft i distrikta ved \u00e5 auke mobiliseringa til utdanning og kompetanseutvikling av befolkninga for \u00e5 styrkje tilgangen p\u00e5 kvalifisert arbeidskraft i offentlege og private verksemder. Vidare skal ordninga bidra til \u00e5 styrkje regional koordinering og regionalt samarbeid om metodar for \u00e5 mobilisere og kvalifisere fleire til arbeid, inkludert dei som i dag st\u00e5r utanfor arbeidslivet. Tilskotet har eit geografisk verkeomr\u00e5de som dekker alle fylker, med unntak av Oslo kommune. I \u00a7 3 g\u00e5r det fram kven som kan s\u00f8kje om tilskot for ordninga Mobilisering til utdanning og kompetanseheving. Desse er private og offentlege verksemder, stiftingar og organisasjonar som er registrerte med organisasjonsnummer i Br\u00f8nn\u00f8ysundregistera. \u00a7 4 angir kva krav som gjeld for innhaldet i s\u00f8knader til ordninga Mobilisering til utdanning og kompetanseheving. Forskrifta fastsett tildelingskriterium og storleiken p\u00e5 tilskotet for ordninga Mobilisering til utdanning og kompetanseheving i \u00a7 5. Forskriftas kapittel III: Tilskot til studiesentera \u00a7 6 angir form\u00e5let og det geografiske verkeomr\u00e5det for ordninga. Ordninga skal bidra til at utdanning og kompetanseutvikling blir tilgjengeleg for befolkninga i distrikta, inkludert for tilsette i distriktskommunar, som ikkje kan f\u00f8lgje ordin\u00e6r undervisning ved dei faste studiestadane p\u00e5 grunn av lange avstandar. No skal tilgjengelegheita bli betre ved ein auka innsats for \u00e5 etablere fleire etterspurde desentrale og fleksible utdanningstilbod, auke talet p\u00e5 studentar som tileignar seg etterspurd kompetanse ved studiestadane, og ved at fleire utanfor arbeidslivet f\u00e5r utdanning og kompetanseutvikling ved studiesentera. Det geografiske verkeomr\u00e5det er innbyggjarar og tilsette i verksemder i kommunar definert som 4, 5 og 6 basert p\u00e5 SSB sin sentralitetsindeks. I \u00a7 7 g\u00e5r det fram kven som kan s\u00f8kje om tilskot for ordninga Tilskot til studiesentera. Desse er private og offentlege verksemder, stiftingar og organisasjonar som er registrerte med organisasjonsnummer i Br\u00f8nn\u00f8ysundregistera. Studiesenteret som det blir s\u00f8kt om midlar til, m\u00e5 vere lokalisert utanfor etablerte studiestader og ha som prim\u00e6rfunksjon \u00e5 tilby desentralisert og fleksibel undervisning for folk og verksemder i kommunar med sentralitet 4, 5 eller 6. Side 2 \u00a7 8 angir regelverket for tilskotsmottakarar som driv \u00f8konomisk aktivitet og som dermed vil vere omfatta av EU sitt regelverket for offentleg st\u00f8nad. Tilskotsmottakarar som har b\u00e5de \u00f8konomisk og ikkje-\u00f8konomisk aktivitet, skal ha ulike rekneskap for disse, og interne retningslinjer for fordeling av felleskostnadane mellom dei. Tilskot til studiesentera skal vere i tr\u00e5d med E\u00d8S-avtalen og relevante EU reglar om statsst\u00f8tte. Meir informasjon om regelverket for tenester av almen \u00f8konomisk tyding, finst her: St\u00f8tte til tjenester av allmenn \u00f8konomisk betydning (SGEI) - regjeringen.no. \u00a7 9 angir kva krav som gjeld for innhaldet i s\u00f8knadar til ordninga Tilskot til studiesentera. Forskrifta fastsett tildelingskriterium og storleiken p\u00e5 tilskotet for ordninga Tilskot til studiesentera i \u00a7 10. F\u00f8rem\u00e5let med tilskotet skal vere i tr\u00e5d med regionale planar for utvikling innan n\u00e6ring og kompetanse. Det stilles krav om 20 prosent lokal eller regional medfinansiering og/eller annan eigeninnsats. Forskriftas kapittel IV: Felles f\u00f8ringar om rapportering, kontroll og klage Rapporteringa om midlane skal skje i regionalforvaltning.no, jf. \u00a7 11. I samsvar med \u00a7 12 skal tilskotforvaltar kontrollere at f\u00f8resetnadane for tilskotet er oppfylt. Tilskotsforvaltar kan krevje tilbake heile eller delar av tilskotet dersom tilskotet er utbetalt i strid med denne forskrifta, eller tilskotet ikkje er utbetalt eller nytta i samsvar med f\u00f8resetnadene for tildelinga, jf. \u00a7 13. Enkeltvedtak om tilskot eller avslag p\u00e5 s\u00f8knadar innan ordningane Mobilisering til utdanning og kompetanseheving og Tilskot til studiesentera f\u00f8lger alminnelege reglar for sakshandsaming i forvaltningslova, jf. \u00a7 14. Forskriftas kapittel V: Avgjerd om forvaltninga i fylkeskommunane \u00a7 15 angir fylkeskommunen sine fullmakter som tilskotsforvaltar. Dersom fleire fylkeskommunar g\u00e5r samen om \u00e5 samarbeide om eit prosjekt eller eit studietilbod, m\u00e5 \u00e9in fylkeskommune st\u00e5 som ansvarleg forvaltar av midlane. Fylkeskommunane kan overf\u00f8re midlar fr\u00e5 ordninga Mobilisering til utdanning til ordninga Tilskot til studiesenter. Midlar p\u00e5 ordninga Tilskot til studiesenter kan ikkje g\u00e5 til anna enn studiesentera. Dersom fylkeskommunen overf\u00f8rer midlar fr\u00e5 Mobilisering til utdanning og kompetanseheving til Tilskot til studiesenter, m\u00e5 fylkeskommunen f\u00f8lgje dei reglane som er gjeldande for ordninga for Tilskot til studiesenter. \u00a7 16 angir at fylkeskommunen er ansvarleg for at forvaltning av l\u00f8yvinga skjer i tr\u00e5d med forskrifta og gjeldande lover og regelverk. Paragrafen viser \u00f2g til at fylkeskommunen har ansvaret for \u00e5 lyse ut tilskotsmidlane p\u00e5 regionalforvaltning.no, og at forvaltar er Side 3 ansvarleg for s\u00f8knadshandsaminga og for tildelinga av tilskotet dersom ordninga er s\u00f8knadsbasert. Tilskotsforvaltar skal, i tilsegnsbrevet, spesifisere heimelen som st\u00f8naden vert tildelt etter. Fylkeskommunen skal rapportere til departementet p\u00e5 kriterium for m\u00e5loppn\u00e5ing (som beskrive i \u00a7 2). Det er fastsett at Kommunal- og distriktsdepartementet kan gje n\u00e6rare f\u00f8ringar i oppdragsbreva til fylkeskommunane. Fylkeskommunen kan bruke inntil fem prosent av l\u00f8yvinga til \u00e5 dekke kostnadar knytt til forvaltning av ordninga og deltaking p\u00e5 nasjonale arenaer for l\u00e6ring, jf. \u00a7 17. \u00a7 18 fastsett departementets kontroll med fylkeskommunen som tilskotsforvaltar. Forskriftas kapittel VI: Sluttmerknader I samsvar med \u00a7 19, kan departementet i s\u00e6rlege tilfelle fr\u00e5vike forskrifta. For l\u00f8yvinga som blei tildelte fylkeskommunane i 2024, f\u00f8r forskrifta tredde i kraft, gjeld retningslinjene for budsjettpost 553.60 for 2024, jf. \u00a7 20. Det tas sikte p\u00e5 at forskrifta skal tre i kraft fr\u00e5 og med xx 2025, jf. \u00a7 21. Side 4 "
}