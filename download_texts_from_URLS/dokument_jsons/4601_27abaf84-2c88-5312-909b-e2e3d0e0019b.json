{
  "dokument_id": "27abaf84-2c88-5312-909b-e2e3d0e0019b",
  "doc_type": "case_presentation",
  "kommune": 4601,
  "tittel": "Utskifting av stempler - stortings- og sametingsvalget 2025",
  "url": "https://bergen.kommune.no/politikere-utvalg/api/fil/bk360/12326686/Framstilling-Utskifting-av-stempler-stortings-og-sametingsvalget-2025",
  "tekst": " Valgstyret Saksframstilling V\u00e5r referanse: 2024/119495-3 Saksbehandler: Ida Rambech Utskifting av stempler - stortingsvalget 2025 Hva saken gjelder: I l\u00f8pet av mars 2025 har det blitt sendt innsynskrav til en rekke kommuner, der avsender \u00abProsjekt \u00c5pne Valgdata\u00bb ber om innsyn i kommunenes valgstempler benyttet ved de to foreg\u00e5ende valgene. Bergen kommune har ogs\u00e5 mottatt dette. Bergen kommune har benyttet de samme stemplene ved en rekke valg. Det har blitt benyttet ulike stempler for forh\u00e5ndsstemming og valgting. Det f\u00f8lger av valgforskriften \u00a7 9-1 at \u00ab[v]algstyret skal s\u00f8rge for at det fastsettes betryggende, skriftlige rutiner for forsegling, oppbevaring og transport av valgmateriell i alle faser av valggjennomf\u00f8ringen i kommunen\u00bb. Kommunal- og distriktsdepartementet legger til grunn at stempler som benyttes til \u00e5 stemple stemmesedler ved valg, omfattes av denne bestemmelsen. Form\u00e5let med valgforskriftens bestemmelse er at materiellet skal v\u00e6re utilgjengelig for uvedkommende, slik at det ikke skjer feil eller forekommer juks. Bergen kommune har i dag kun ett stempelsett tilgjengelig for valggjennomf\u00f8ring. Opplysninger om at det er de samme stemplene kommunen benytter ved hvert valg, vil kunne bidra til \u00e5 s\u00e5 tvil om valggjennomf\u00f8ringen. For \u00e5 redusere risikoen for tap av tillit, og at stemplene kan bli kopiert og benyttet til juks, vil et forholdsvis enkelt tiltak v\u00e6re \u00e5 ha flere stempelsett. Oslo kommune rullerer p\u00e5 ulike stempelsett ved valgene, og vil i \u00e5r kj\u00f8pe helt nye stempler i kj\u00f8lvannet av innsynskravet som er sendt ut. Trondheim kommune skifter ut stemplene ved hvert eneste valg, og destruerer brukt stempelsett etter hver valggjennomf\u00f8ring. Etter en helhetlig vurdering mener bystyredirekt\u00f8ren at stemplene til stortingsvalget 2025 b\u00f8r v\u00e6re nye, og ulike tidligere stempler som er blitt benyttet. Det er behov for \u00e5 kj\u00f8pe ca. 300 stempler. Dette vil medf\u00f8re en ekstrakostnad som er estimert til i underkant av kr. 100 000,-. Forslag til vedtak: Valgstyret tar sak om utskifting av stempler til stortingsvalget 2025 til orientering. Dato: 21. mars 2025 Trine P. Gr\u00f8nbech - bystyredirekt\u00f8r 1 Ida Rambech - fagleder valg Dokumentet er godkjent elektronisk. 2 "
}