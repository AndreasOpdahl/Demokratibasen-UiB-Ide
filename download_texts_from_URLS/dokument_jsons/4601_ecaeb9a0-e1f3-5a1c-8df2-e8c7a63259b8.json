{
  "dokument_id": "ecaeb9a0-e1f3-5a1c-8df2-e8c7a63259b8",
  "doc_type": "case_attachment",
  "kommune": 4601,
  "tittel": "DSBS forslag til reviderte egenberedskapsr\u00e5d",
  "url": "https://bergen.kommune.no/politikere-utvalg/api/fil/bk360/9528562/DSBS-forslag-til-reviderte-egenberedskapsrad",
  "tekst": "ER DU FORBEREDT HVIS NOE SKULLE SKJE? Myndighetenes r\u00e5d om egenberedskap i kriser DSBs FORSLAG TIL REVIDERTE R\u00c5D 7. desember 2023 Egenberedskap for en uke Ved en krise som rammer store deler av samfunnet, kan det ta tid f\u00f8r alt virker som normalt igjen. Norske myndigheter anbefaler derfor at alle husholdninger er forberedt p\u00e5 \u00e5 klare seg selv i eget hjem i en uke. Ingen kriser er like. Noen g\u00e5r raskt over, andre kan vare lenge. Er du forberedt for en uke, har du ogs\u00e5 tid til \u00e5 planlegge dersom krisen varer enda lengre. Hva kan skje Norge er et trygt og stabilt land. Likevel er det mye som kan true v\u00e5r sikkerhet og v\u00e5re felles verdier. St\u00f8rre ulykker, ekstremv\u00e6r, sabotasje, terror eller i verste fall krigshandlinger kan ogs\u00e5 skje hos oss. Under slike kriser kan du oppleve at viktige tjenester ikke virker som vanlig: Elektrisitet, internett, mobilnett, vannforsyning, vareleveranser, banktjenester eller tilgang p\u00e5 informasjon. Du vil merke konsekvensene p\u00e5 mange omr\u00e5der, og f\u00e5r ikke utf\u00f8rt alle daglige gj\u00f8rem\u00e5l slik du pleier. Alle kan bidra Myndigheter, bedrifter og organisasjoner har et stort ansvar for at samfunnet skal h\u00e5ndtere kriser. Men i kriser er det ofte knapphet p\u00e5 ressurser. Hvis mange er rammet, kan ikke alle f\u00e5 hjelp med en gang. Hver enkelt av oss kan bidra til Norges beredskap ved \u00e5 v\u00e6re godt forberedt. Vi kan ogs\u00e5 v\u00e6re en ressurs for andre. N\u00e5r mange er godt forberedt p\u00e5 \u00e5 klare seg selv og hjelpe andre, blir samfunnet bedre rustet for kriser. Styrk din egenberedskap! God egenberedskap er en investering i trygghet for deg og dine n\u00e6rmeste. I denne brosjyren f\u00e5r du r\u00e5d om hva du b\u00f8r gj\u00f8re for \u00e5 styrke din egenberedskap. F\u00f8lger du r\u00e5dene, blir du bedre i stand til \u00e5 h\u00e5ndtere alt fra sm\u00e5 forstyrrelser i hverdagen til st\u00f8rre kriser. Du kan gjerne bygge opp din egenberedskap over tid. Det er bedre at du er litt forberedt enn helt uforberedt. Finn gjerne ut hvem du kan samarbeide med, og planlegg sammen. Ta vare p\u00e5 brosjyren! P\u00e5 sikkerhverdag.no finner du brosjyren p\u00e5 mange ulike spr\u00e5k. Der er ogs\u00e5 flere gode r\u00e5d om egenberedskap. Please visit sikkerhverdag.no for information in other languages. Slik kan du dekke de grunnleggende behovene Drikke Rent drikkevann er livsviktig. Dersom du f\u00e5r i deg for lite \u00e5 drikke, tar det ikke s\u00e5 lang tid f\u00f8r du blir dehydrert. Til drikke og matlaging b\u00f8r du beregne minst tre liter vann per person i d\u00f8gnet. Tips: \u2022 Du kan fylle rent drikkevann vann p\u00e5 kanner eller flasker. \u2022 Du kan ogs\u00e5 kj\u00f8pe kanner eller flasker med vann fra butikken. \u2022 Rent vann p\u00e5 rene beholdere kan lagres i \u00e5revis uten at det blir farlig \u00e5 drikke. \u2022 Det kan v\u00e6re lettere \u00e5 finne plass til \u00e5 lagre flere sm\u00e5 kanner enn noen store. \u2022 Du kan dekke noe av v\u00e6skebehovet med juice, brus og andre alkoholfrie drikker med lang holdbarhet. Rent drikkevann i beredskap \u2022 Vask flaskene/kannene med s\u00e5pe og vann, og skyll godt. \u2022 Fyll p\u00e5 vann, og tilsett to korker klorin per 10 liter vann. La det st\u00e5 i minst 30 minutter. \u2022 T\u00f8m ut og skyll godt. \u2022 Fyll flaskene/kannene helt fulle med kaldt, rennende vann fra springen. \u2022 Lagre vannet m\u00f8rkt og kj\u00f8lig, men frostfritt. Alternativt kan du legge beholdere med vann i fryseboksen. Beholderne skal da ikke fylles helt fulle, ellers vil de sprekke n\u00e5r vannet fryser. V\u00e6r oppmerksom p\u00e5 at det tar lang tid \u00e5 tine store kanner med vann. Det tryggeste er \u00e5 lagre rent drikkevann. Hvis du likevel m\u00e5 finne drikkevann andre steder, og du er usikker p\u00e5 kvaliteten \u2022 Filtrer vannet for \u00e5 bli kvitt partikler og grums. Du kan for eksempel bruke en sil. \u2022 Kok deretter vannet. Vannet m\u00e5 fosskoke for \u00e5 bli kvitt mikroorganismer som virus, bakterier og parasitter. \u2022 La vannet avkj\u00f8les naturlig uten tilsetning av isbiter eller lignende. Det finnes ogs\u00e5 produkter for \u00e5 rense vann. Kaffetraktere koker ikke vannet \u2013 vannet m\u00e5 derfor kokes p\u00e5 forh\u00e5nd. NB: Ikke drikk vannet hvis det er den minste tvil om at det kan v\u00e6re forurenset av noe som ikke forsvinner ved koking. Det kan for eksempel v\u00e6re ved kjemisk forurensning. Varme og lys De fleste boliger har elektrisitet som den viktigste kilden til oppvarming. I mange nyere boliger er str\u00f8m den eneste varmekilden. Skjer det et str\u00f8mbrudd om vinteren, kan det fort bli kaldt og m\u00f8rkt ogs\u00e5 innend\u00f8rs. Det kan bli kritisk dersom du ikke har en plan for \u00e5 holde varmen. Dette b\u00f8r du gj\u00f8re for \u00e5 sikre varme og lys: Helt grunnleggende \u2022 Varme kl\u00e6r, pledd, dyner og soveposer. \u2022 Stearinlys/telys. \u2022 Fyrstikker/lighter. \u2022 Lukke d\u00f8rer mellom rom for \u00e5 minske varmetapet. \u2022 Tepper eller gardiner foran vinduene for \u00e5 minske varmetapet. \u2022 Lommelykt \u2013 gjerne hodelykt \u2013 og ekstra batterier. Alternativ oppvarming \u2022 Vedovn eller peis. Pass p\u00e5 at ildsted og pipe er godkjent og i god stand, og at du har nok ved. \u2022 Gass- eller parafinovn som er beregnet for innend\u00f8rs bruk. Husk brensel. \u2022 N\u00f8dstr\u00f8m, som aggregat eller batteri med 230 volts uttak, kan ogs\u00e5 vurderes. Da m\u00e5 du sette deg godt inn i regler og r\u00e5d for sikker bruk. Bruk og oppbevaring av brannfarlig gass \u2022 Gassbeholdere skal oppbevares st\u00e5ende, luftig og sikres mot \u00e5 velte. \u2022 Brannfarlig gass skal ikke oppbevares i kjeller eller rom under terreng, eller p\u00e5 loft. \u2022 F\u00f8lg bruksanvisningen. Apparater beregnet for utend\u00f8rs bruk m\u00e5 aldri brukes innend\u00f8rs. \u2022 S\u00f8rg for god ventilasjon ved bruk. \u2022 Flyttbare gassovner m\u00e5 ikke brukes i rom der folk sover. Avtale om husly \u2022 Avtal med naboer, familie eller venner om \u00e5 gi deg husly dersom str\u00f8mbruddet blir langvarig. \u2022 Ha ogs\u00e5 en plan for hvordan du skal komme deg dit. \u2022 Har du alternativ oppvarming, og vet om noen som kunne hatt behov for husly i en krise? Str\u00f8mbrudd kan ogs\u00e5 f\u00f8re til at blant annet vannforsyning, kloakk, betalingsl\u00f8sninger, internett, telefon, TV, radio, kj\u00f8leskap, fryseboks og mulighet for matlaging ikke fungerer som normalt. Mat Du b\u00f8r ha nok mat til \u00e5 mette alle i husstanden gjennom en krise. Vurder om du m\u00e5 ta spesielle hensyn i kosten, og hvordan du skal tilberede maten dersom str\u00f8mmen eller vannet er borte. Her er noen tips: \u2022 Pass p\u00e5 at du har litt ekstra av den maten du handler og spiser til vanlig. Handler du f\u00f8r du er tom, vil du alltid ha et ekstra lager. \u2022 Ha ekstra matvarer med lang holdbarhet, som kan lagres i romtemperatur og eventuelt spises uten varmebehandling. Ved \u00e5 bruke av de eldste varene og fylle p\u00e5 med nye, sikrer du at ingen ting g\u00e5r ut p\u00e5 dato. \u2022 Gode eksempler er knekkebr\u00f8d, havregryn, hermetiske linser og b\u00f8nner, p\u00e5leggshermetikk, energibarer, t\u00f8rket frukt, sjokolade, honning, kjeks og n\u00f8tter. \u2022 Hvis noen i husstanden trenger spesialkost, m\u00e5 du planlegge for dette. \u2022 Har du dyr? S\u00f8rg for \u00e5 ha ekstra mat ogs\u00e5 til dem. \u2022 Har du tenkt \u00e5 tilberede mat stormkj\u00f8kken, gassbluss eller gassgrill, b\u00f8r du jevnlig sjekke at utstyret virker og er i god stand. \u2022 Eksempler p\u00e5 langtidsholdbar mat som krever varmebehandling, er pasta, ris, posesuppe, mel, middagshermetikk og fryset\u00f8rret mat. Egenberedskap for betalinger Selv om betalingssystemene i Norge er sikre og effektive, kan digitale angrep, menneskelige feil, systemfeil eller str\u00f8mbrudd f\u00f8re til at systemene ikke virker som de skal. Flere betalingsalternativer kan begrense konsekvensene hvis du ikke lenger f\u00e5r betalt slik du pleier: \u2022 Ha flere ulike betalingskort. Gjerne b\u00e5de debet- og kredittkort. \u2022 Ha noe kontanter hjemme. Gjerne i ulike og mindre val\u00f8rer. \u2022 Ha konto i flere banker, i tilfelle det oppst\u00e5r tekniske problemer hos en av bankene. Legemidler og f\u00f8rstehjelp Du b\u00f8r kunne kjenne igjen symptomer p\u00e5 akutt kritisk sykdom og skade. L\u00e6r deg grunnleggende f\u00f8rstehjelp, og pass p\u00e5 at du har: \u2022 Et f\u00f8rstehjelpsskrin \u2022 Minst sju dagers ekstra forsyning av legemidler og medisinsk utstyr du bruker regelmessig \u2022 Jodtabletter (gjelder barn og voksne under 40 \u00e5r, gravide og ammende). Tablettene kan gi beskyttelse mot radioaktivt jod ved atomulykker, og skal bare tas etter r\u00e5d fra myndighetene. Bruker du legemidler eller medisinsk utstyr, b\u00f8r du ha en rutine der du henter ny forsyning senest en uke f\u00f8r du g\u00e5r tom. Grunnleggende f\u00f8rstehjelp inneb\u00e6rer at du kan \u2022 sikre frie luftveier \u2022 stanse ytre bl\u00f8dninger og holde den skadde varm \u2022 vurdere om en person er bevisst \u2022 vurdere pust og sirkulasjon \u2022 utf\u00f8re hjerte- og lungeredning \u2022 bruke hjertestarter Anbefalt innhold i et f\u00f8rstehjelpsskrin \u2022 engangshansker \u2022 saltvann til s\u00e5rvask og \u00f8yeskyll \u2022 s\u00e5rvask og s\u00e5rsalve \u2022 tupfere for rensing av s\u00e5r \u2022 plaster, kompresser, bandasjer og s\u00e5rtape \u2022 branngele \u2022 enkeltmannspakke \u2022 pinsett og saks \u2022 termometer med termometerbeskyttelse \u2022 munn-til-munn-maske/-duk \u2022 personlig verneutstyr, som munnbind, h\u00e5ndsprit og desinfeksjonsmiddel \u2022 reseptfrie legemidler, som febernedsettende/ smertelindrende (paracetamol) og allergimedisiner Hygiene D\u00e5rlig hygiene er grobunn for smitte og sykdommer. Noen tips for \u00e5 sikre personlig hygiene og renhold: \u2022 Ha v\u00e5tservietter og h\u00e5ndsprit i boligen din. \u2022 V\u00e6r spesielt n\u00f8ye med personlig hygiene etter toalettbes\u00f8k og f\u00f8r matlaging. \u2022 Hold boligen din ryddig og ren. Kvitt deg med s\u00f8ppel og matrester for \u00e5 unng\u00e5 bakterier og skadedyr. \u2022 Dersom toalett ikke kan benyttes, m\u00e5 du ha planlagt alternativer. Du kan lage et n\u00f8d- toalett ved \u00e5 tre en b\u00e6repose rundt toalettsetet eller en b\u00f8tte. B\u00e6reposene samles i en stor s\u00f8ppelsekk som plasseres utend\u00f8rs. \u2022 Hvis forholdene ligger til rette for det og du har tilgang p\u00e5 egen hage eller utend\u00f8rs eiendom, kan du vurdere \u00e5 bygge en latrine (en enkel utedo). \u2022 Du kan vurdere \u00e5 samle vann fra tak, elv eller ferskvann til hygieneform\u00e5l. Ved atomnedfall eller kjemiske utslipp, kan dette v\u00e6re sterkt forurenset og uegnet for bruk. S\u00f8k derfor f\u00f8rst informasjon fra myndighetene. Informasjon Ved kriser er det viktig at du f\u00e5r offisiell informasjon om hva som skjer og hva du b\u00f8r gj\u00f8re. Her f\u00e5r du tips til hvordan du kan holde kontakt med omverdenen hvis dine vanlige informasjonskanaler ikke fungerer. \u2022 Ha en batteridrevet DAB-radio med ekstra batterier. Eventuelt en DAB-radio som kan lades med solceller eller sveiv. \u2022 Ha en oppladet batteribank. \u2022 Du kan lytte p\u00e5 radio og lade mobilen i bilen \u2013 hvis den har str\u00f8m eller drivstoff. \u2022 Sjekk om du kan aktivere tale over wifi p\u00e5 din telefon. Da kan du ringe selv om mobilnettet er nede, forutsatt at internett fungerer. \u2022 Sjekk om du har apper p\u00e5 telefonen som kommuniserer over internett selv om mobilnettet er nede (avhengig av fast internettilgang). \u2022 Sjekk om familie eller nabo har abonnement tilknyttet et annet mobilnett enn deg. \u2022 I sentrum av mange kommuner er det basestasjon for mobilnett med ekstra lang batterikapasitet. \u2022 Sjekk med din kommune om hvordan du kan f\u00e5 informasjon dersom str\u00f8m og telekommunikasjon er nede. Varsling N\u00f8dvarsel er en tjeneste fra norske myndigheter. Ved en alvorlig situasjon med akutt fare for liv og helse der du er, kan du f\u00e5 et n\u00f8dvarsel til din mobiltelefon. Det forutsetter at du har 4G- eller 5G-dekning. 1250 varslingsanlegg (ofte kalt tyfoner eller flyalarmer) er plassert i st\u00f8rre byer og tettsteder. N\u00e5r alarmen uler, betyr det at du m\u00e5 s\u00f8ke informasjon. Les mer om varsling av befolkningen p\u00e5 sikkerhverdag.no. Beredskapskanalen NRK P1 NRK P1 er beredskapskanalen som skal sikre informasjon til publikum, ogs\u00e5 dersom andre nyhetsmedier og offentlige nettsteder ikke er tilgjengelige. NRK kan bryte igjennom med viktige meldinger til befolkningen p\u00e5 alle NRKs radiokanaler. Det spiller derfor ingen rolle om du h\u00f8rer p\u00e5 P13 eller P1+. V\u00e6r p\u00e5 vakt mot falske nyheter Krisesituasjoner er uoversiktlige, og noen kan \u00f8nske \u00e5 spre feilinformasjon. Hensikten kan for eksempel v\u00e6re \u00e5 svindle deg, p\u00e5virke dine meninger, skape forvirring i befolkningen eller destabilisere samfunnet. Pass p\u00e5 at informasjonen du f\u00e5r, er fra p\u00e5litelige kilder. Hold deg til myndighetenes kanaler og anerkjente redakt\u00f8rstyrte medier. Her er seks sp\u00f8rsm\u00e5l du b\u00f8r stille deg n\u00e5r du lurer p\u00e5 om en nyhet er falsk eller ekte: \u2022 Vekker saken sterke f\u00f8lelser? V\u00e6r ekstra forsiktig med \u00e5 dele. \u2022 Virker saken for utrolig? Sjokkerende overskrifter som virker for utrolige til \u00e5 v\u00e6re sanne, er ofte det. \u2022 Tror du p\u00e5 bildet? Moderne teknologi gj\u00f8r det enkelt \u00e5 produsere falske bilder, video og lyd. \u2022 Pr\u00f8ver saken \u00e5 p\u00e5virke deg? Ekstreme p\u00e5stander som spres, b\u00f8r unders\u00f8kes n\u00e6rmere. \u2022 Finner du saken andre steder? Hvis ingen andre medier rapporterer om det samme, kan det bety at saken er falsk. \u2022 Hvem st\u00e5r bak saken? Sjekk adresselinjen, avsenderen og hva andre sier om kilden. Felles egenberedskap Samarbeid og fellesskap vil v\u00e6re en stor ressurs i en krise. Snakk med dem rundt deg om hva som kan skje, hvordan dere vil bli rammet, og hvordan dere skal klare dere. Finn din beredskapsvenn Med ulike egenskaper og kunnskaper kan familiemedlemmer, venner og naboer utfylle hverandre. Finn ut hvem som kan trenge din hjelp, og hvem du kan f\u00e5 hjelp av. Her er noen eksempler p\u00e5 ting du kan hjelpe til med \u2013 eller f\u00e5 hjelp til: \u2022 F\u00f8rstehjelp ved skader. \u2022 Omsorg og st\u00f8tte. \u2022 Husly ved evakuering fra egen bolig. \u2022 Oversettelse og forklaring av informasjon fra myndighetene. \u2022 Praktisk hjelp til bruk av utstyr og verkt\u00f8y. \u2022 B\u00e6ring og transport. \u2022 Bytte eller byttel\u00e5n av utstyr og varer. \u2022 L\u00e5n av mobiltelefon som er koblet til et annet nett enn din. \u2022 Felles mattilbereding. Egenberedskap i leilighetsbygg I en mindre leilighet er det kanskje ikke s\u00e5 lett \u00e5 finne lagringsplass. Du kan komme et stykke p\u00e5 vei ved \u00e5 utnytte plassen effektivt, for eksempel ved \u00e5 lagre vann i mindre flasker. Styret i borettslag eller sameier kan ogs\u00e5 vurdere om det kan etableres et felles egenberedskapslager. For eksempel kan man g\u00e5 sammen om \u00e5 lagre drikkevann i kjeller eller andre fellesarealer. Styret har ogs\u00e5 ansvaret for \u00e5 vurdere den samlede risikoen i bygget ved oppbevaring av brannfarlige gasser og v\u00e6sker. Psykisk helse i kriser God beredskap handler ikke bare om hva du har i skapet, men ogs\u00e5 hva du har i hodet. I m\u00f8te med usikkerhet kan noen kjenne p\u00e5 \u00f8kt grad av bekymring, uro og sterke f\u00f8lelser. Andre gj\u00f8r ikke det. Begge deler er normalt \u00e5 oppleve. Det finnes en rekke ting du kan gj\u00f8re for \u00e5 ivareta egen og andres psykiske helse i en slik situasjon. Hvordan vi tenker omkring en krise kan p\u00e5virke v\u00e5re f\u00f8lelser, kroppsreaksjoner og handlinger. Det kan derfor v\u00e6re nyttig \u00e5 pr\u00f8ve \u00e5 vurdere om det du tenker er realistisk, og \u00e5 skille mellom det du kan gj\u00f8re noe med og det du ikke kan p\u00e5virke. Sosial kontakt, daglige rutiner, nok s\u00f8vn og fysisk aktivitet er ogs\u00e5 viktig for \u00e5 v\u00e6re best rustet til \u00e5 h\u00e5ndtere en krise. Du kan lese mer om beredskap for ivaretagelse av psykisk helse p\u00e5 sikkerhverdag.no. Trygge oppholdssteder Hvor det er lurt \u00e5 oppholde seg, er helt avhengig av hendelsen. Ved alvorlige kriser som kan true liv og helse, vil du f\u00e5 r\u00e5d eller f\u00f8ringer fra myndighetene. S\u00f8k informasjon og f\u00f8lg myndighetenes beskjeder. Hvis du m\u00e5 oppholde deg hjemme \u2022 Utslipp av giftige gasser, r\u00f8yk eller radioaktivitet, er eksempler p\u00e5 situasjoner hvor du kan f\u00e5 beskjed om \u00e5 holde deg innend\u00f8rs og stenge d\u00f8rer, vinduer og lufteluker. \u2022 Ogs\u00e5 ved ulykker, ekstremv\u00e6r, terror, sabotasje eller krigshandlinger kan eget hjem v\u00e6re tryggeste oppholdssted og beste l\u00f8sning. Hvis du m\u00e5 forlate hjemmet \u2022 Ekstremv\u00e6r, som skred og flom, eller krigshandlinger er eksempler p\u00e5 situasjoner hvor det kan bli n\u00f8dvendig \u00e5 forlate hjemmet p\u00e5 kort varsel. \u2022 Legg en plan for hvor du kan dra, og hvordan du skal komme deg dit. Kanskje har du slektninger, venner eller hytte i et annet omr\u00e5de med lavere risiko. \u2022 Finn ut hvor ditt n\u00e6rmeste tilfluktsrom er. Oversikt over offentlige tilfluktsrom finner du p\u00e5 https://kart.dsb.no. I tillegg har en rekke bygg private tilfluktsrom. De skal v\u00e6re godt skiltet inne i bygningen. \u2022 Det viktigste \u00e5 huske hvis du m\u00e5 forlate hjemmet p\u00e5 kort varsel, er varme kl\u00e6r/tepper, litt mat og drikke, identifikasjonspapirer, medisiner og hjelpemidler (for eksempel briller, linser, rullator, h\u00f8reapparat). Sjekkliste for din egenberedskap Nedenfor er eksempler p\u00e5 ting som er lurt \u00e5 ha hjemme. Tenk gjennom hva som kan deles p\u00e5 av flere husholdninger, og hva alle b\u00f8r ha. \u2022 Rent drikkevann lagret p\u00e5 kanner eller flasker. \u2022 Mat for en uke. M\u00e5 t\u00e5le oppbevaring i romtemperatur. Hvis du er avhengig av varmebehandling av maten, m\u00e5 du planlegge for det. \u2022 Grill eller kokeapparat/stormkj\u00f8kken. Husk sikker oppbevaring av brensel. \u2022 Varme kl\u00e6r, pledd, dyner og soveposer. \u2022 Fyrstikker og lys. \u2022 Ved hvis du har vedovn eller peis. Pass p\u00e5 at ildsted og pipe er godkjent og i stand. \u2022 Gass- eller parafinovn som er beregnet for innend\u00f8rs bruk. S\u00f8rg for god utlufting og sikker oppbevaring av brensel. \u2022 Lommelykt/hodelykt og batterier. \u2022 DAB-radio som g\u00e5r p\u00e5 batterier eller med sveiv/solceller. Husk ekstra batterier. \u2022 F\u00f8rstehjelpsskrin. \u2022 Legemidler og medisinsk utstyr du bruker regelmessig. \u2022 Jodtabletter (gjelder barn og voksne under 40 \u00e5r, gravide og ammende). \u2022 Hygieneartikler som v\u00e5tservietter, h\u00e5ndsprit, bleier, dopapir og sanitetsprodukter. \u2022 Batterier og ladet batteribank. \u2022 Litt kontanter i ulike og gjerne mindre val\u00f8rer. \u2022 Beredskapsplakat med viktige telefonnummer. Viktige telefonnumre (med ikoner) Brannvesenets alarmsentral: 110 Politiets n\u00f8dnummer: 112 Medisinsk n\u00f8dtelefon: 113 N\u00f8dtelefon for d\u00f8ve (SMS): 14 12 Legevakt (n\u00e6rmeste): 116 117 Giftinformasjonen: 22 59 13 00 Hjelpetelefonen (Mental helse): 116 123 Politi (ikke n\u00f8d): 02 800 Egne notater Her kan du notere ned viktige telefonnumre, adresser, eller annen nyttig informasjon for din husstand. Direktoratet for samfunnssikkerhet og beredskap Rambergveien 9 3115 T\u00f8nsberg Telefon 33 41 25 00 Faks 33 31 06 60 postmottak@dsb.no www.dsb.no "
}