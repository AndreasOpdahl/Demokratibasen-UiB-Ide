{
  "dokument_id": "fb8d4bc0-f5db-5a97-a614-0d635751dec7",
  "doc_type": "case_attachment",
  "kommune": 4601,
  "tittel": "\u00c5sane gnr 207 bnr 92 Liamyrane 10. Klagebehandling - avsl\u00e5tt s\u00f8knad om oppf\u00f8ring av rubbhall",
  "url": "https://bergen.kommune.no/politikere-utvalg/api/fil/bk360/10928396/Asane-gnr-207-bnr-92-Liamyrane-10-Klagebehandling-avslatt-soknad-om-oppforing-av-rubbhall",
  "tekst": " Byr\u00e5d for byutvikling Fullmaktssak /24 Saksframstilling V\u00e5r referanse: 2024/51719-5 \u00c5sane gnr 207 bnr 92 Liamyrane 10. Klagebehandling - avsl\u00e5tt s\u00f8knad om rubbhall Hva saken gjelder: Saken gjelder klage over avsl\u00e5tt s\u00f8knad om oppf\u00f8ring av rubbhall. Den aktuelle hallen har st\u00e5tt p\u00e5 plassen siden 2015, med midlertidige tillatelser. S\u00f8knaden ble avsl\u00e5tt 01.03.2024, med begrunnelse at tiltakets visuelle kvaliteter ikke var ivaretatt, samt at vilk\u00e5rene for dispensasjon fra plankrav ikke var oppfylt. Avslaget er p\u00e5klaget av ansvarlig s\u00f8ker, Norconsult AS, p\u00e5 vegne av tiltakshaver, Noramix Liamyrane 10 AS. Eiendommen er omfattet av reguleringsplan for \u00c5sane Midtbygda, industriomr\u00e5de (planid: 3580000), vedtatt 1973. Omr\u00e5det er regulert til industri. I kommuneplanens arealdel (KPA 2018), vedtatt 19.06.2019, er omr\u00e5det satt av til byfortettingssone. Det er startet arbeid med ny omr\u00e5deplan for Nyborg, men det er uklart n\u00e5r dette vil f\u00f8re til planvedtak. Se avslagsvedtaket \u00a7 3.1 for utfyllende planstatus. Tiltaket utl\u00f8ser behov for dispensasjon fra KPA 2018 \u00a7 3.1 - plankrav og plan- og bygningsloven \u00a7 29-4 \u2013 avstand til nabogrense. Det er s\u00f8kt om slike dispensasjoner. Ansvarlig s\u00f8ker opplyser at det er gjennomf\u00f8rt nabovarsling i samsvar med pbl. \u00a7 21-3, og at det ikke er mottatt merknader. Klage: Klager ber om at avslaget blir omgjort, og at det blir gitt dispensasjon og tillatelse. Klager viser til at det er uklart n\u00e5r den offentlige omr\u00e5deplanen blir vedtatt, og mener det er urimelig at det legges restriksjoner p\u00e5 hvordan eiendommene brukes p\u00e5 grunn av en framtidig plan med uviss tidslinje. Bruken av eiendommene m\u00e5 sikres, s\u00e5fremt det ikke st\u00e5r i veien for omr\u00e5dets planlagte forvandling. Klager mener oms\u00f8kte tiltak ikke vil hindre fremtidig transformasjon eller planprosessen. Klager anf\u00f8rer at de visuelle kvalitetene m\u00e5 vurderes iht. at omr\u00e5det n\u00e5 er et industriomr\u00e5de, og at framtidig transformasjon vil kreve at mange av disse rives. Tiltaket er alts\u00e5 ikke permanent, selv om det oms\u00f8kes som dette iht. plan- og bygningsloven. Tiltaket har en skjermet plassering, noe kommunen ogs\u00e5 har vist til. Det vises ellers til komplett klage. Fagetatens vurdering og anbefaling: Plan- og bygningsetaten som fagetat har vurdert klagen, og anbefaler prim\u00e6rt at den ikke tas til f\u00f8lge og at avslagsvedtaket opprettholdes. Subsidi\u00e6rt, dersom klagen tas til f\u00f8lge, anbefales det at dispensasjonen gis midlertidig frem til vedtak av omr\u00e5deplanen, med vilk\u00e5r om at den kan tilbakekalles av planmyndigheten. 1 N\u00e5r det gjelder visuelle kvaliteter har fagetaten forst\u00e5else for klagers synspunkt, men ser likevel ikke grunn til \u00e5 endre sin vurdering. Tiltakets materialbruk og utf\u00f8relse er ikke et \u00f8nsket varig element i omr\u00e5det. Fagetaten kan ikke se at det visuelle uttrykket bygget opp under noe helhetlig preg, slik KPA 2018 forutsetter. N\u00e5r det gjelder plankrav, er ikke gjeldende plan fra 1973 egnet for \u00e5 avklare fremtidig arealbruk i omr\u00e5det. Arbeid med omr\u00e5deplan bygger p\u00e5 at eiendommen ikke skal videref\u00f8res med dagens industripreg, slik at dispensasjon ville tjene til \u00e5 underminere den p\u00e5g\u00e5ende prosessen. Anf\u00f8rsel om uriktig vekting av presedenshensyn som en ulempe tas til f\u00f8lge, men er ikke egnet til \u00e5 endre resultatet. Man m\u00e5 ogs\u00e5 se vurderingen i sammenheng med at dispensasjonen er oms\u00f8kt \u00e5 gjelde 5 \u00e5r forbi vedtaksdato for den p\u00e5g\u00e5ende omr\u00e5deplanen. Fagetaten har forst\u00e5else for behovet for forutsigbarhet, men kan ikke se at det er en fornuftig l\u00f8sning. De innstiller derfor med et subsidi\u00e6rt framlegg til vedtak hvor dispensasjonen m\u00e5 kunne tilbakekalles av planmyndighetene etter at omr\u00e5deplanen er vedtatt. Fagetaten vurderer at dispensasjon fra plan- og bygningsloven \u00a7 29-4 ikke vesentlig tilsidesetter hensynet til lys, \u00e5penhet og innsyn/utsyn. Det vises ellers til fagnotatet i sin helhet. Byr\u00e5dens vurdering og konklusjon: Byr\u00e5den har vurdert klagen, og finner at den kan tas til f\u00f8lge p\u00e5 vilk\u00e5r om midlertidighet. Plankrav Sp\u00f8rsm\u00e5let er f\u00f8rst om dispensasjon vil \u00abvesentlig tilsidesette\u00bb hensynene bak plankravet, jf. pbl. \u00a7 19-2. I KPA 2018 er oms\u00f8kte eiendom satt av til byfortettingssone, og i planbeskrivelsen er det vist til at omr\u00e5det skal transformeres. Det arbeides ogs\u00e5 med en offentlig omr\u00e5deplan, og det er klart at transformasjon krever forsvarlig planavklaring f\u00f8r arbeidet kan settes i gang. I utgangspunktet vil bygging i strid med uttalte \u00f8nsker for den framtidige arealbruken kunne bidra til \u00e5 vesentlig tilsidesette hensynene bak plankravet. Bygging i strid med \u00f8nsket arealbruk kan vanskeliggj\u00f8re planprosessen og gjennomf\u00f8ring av transformasjon ved at eier har et \u00f8nske, og gjerne forventning, om \u00e5 f\u00e5 beholde bygg som er satt opp. Klager har anf\u00f8rt at tiltakshaver vil ha interesse i transformasjon av omr\u00e5det, da dette har et stort fremtidig verdipotensial, og at man \u00f8nsker forutsigbarhet frem til offentlig planlegging av omr\u00e5det er fullf\u00f8rt. Byr\u00e5den har forst\u00e5else for at n\u00e6ringslivet \u00f8nsker mer langsiktige l\u00f8sninger og at dispensasjon knyttes til vedtakelse av omr\u00e5deplan. \u00c5 gi dispensasjon til vedtakelse av omr\u00e5deplan og deretter fem \u00e5r frem i tid, fremst\u00e5r likevel som en d\u00e5rlig l\u00f8sning, som fagetaten har p\u00e5pekt. Etter plan- og bygningsloven f\u00e5r planer rettsvirkning n\u00e5r de er vedtatt, og foresl\u00e5tt l\u00f8sning med dispensasjon til fem \u00e5r etter vedtakelse av planen vil etter byr\u00e5dens vurdering vesentlig tilsidesette hensynene bak plankravet. Byr\u00e5den har imidlertid stor forst\u00e5else for tiltakshavers behov for langsiktige l\u00f8sninger, og ser at fem \u00e5r kan bli noe kort. P\u00e5 gbnr. 207/95, Liavegen 8, ble det 29.01.2024 gitt tillatelse til en rubbhall p\u00e5 290 m2 for inntil 10 \u00e5r, og kommunen kan kreve tiltaket fjernet tidligere. Byr\u00e5den finner at en periode p\u00e5 inntil 10 \u00e5r gir tiltakshaver st\u00f8rre forutberegnelighet, samtidig som vilk\u00e5r om tilbakekallelse gj\u00f8r at tiltaket ikke kommer i konflikt med planprosessen for omr\u00e5det. Byr\u00e5dens vurdering er at dispensasjon med vilk\u00e5r om midlertidighet og mulighet for tilbakekalling av dispensasjon ikke \u00abvesentlig\u00bb tilsidesetter hensynene bak plankravet, jf. pbl. \u00a7 19-3, og at dispensasjonen kan gj\u00f8res midlertidig, jf. \u00a7 19-3. 2 Sp\u00f8rsm\u00e5let er s\u00e5 om det er \u00abklart\u00bb st\u00f8rre fordeler enn ulemper med \u00e5 gi en midlertidig dispensasjon. Byr\u00e5den anser det positivt at eiendommen kan v\u00e6re i drift frem til transformasjonen skal iverksettes. Dette er b\u00e5de positivt for grunneier, som sikres inntekt p\u00e5 n\u00e6ringseiendommen, og for samfunnet ved at det skapes og bevares arbeidsplasser i kommunen. Klager har vist til at man p\u00e5 denne m\u00e5ten ogs\u00e5 vil sikre \u00f8konomiske midler som kan finansiere de store transformasjonsinvesteringene som kommer n\u00e5r offentlig regulering er ferdig, men dette er et argument byr\u00e5den i mindre grad vektlegger. Man har ingen garanti for at det er n\u00e5v\u00e6rende tiltakshaver som er eier n\u00e5r reguleringsplanen er ferdig, eller at det er dem som st\u00e5r for utviklingen av omr\u00e5det. Byr\u00e5den legger imidlertid vekt p\u00e5 at en dispensasjon p\u00e5 10 \u00e5r gir forutsigbarhet uavhengig av hvem som er eier, slik at arbeidsplasser og kontinuerlig drift kan sikres. N\u00e5r det gjelder ulemper, vises det til at bygget har st\u00e5tt p\u00e5 samme plass siden 2015, uten at det har \u00e5penbart seg store ulemper knyttet til dette. En midlertidig forlengelse av driften i p\u00e5vente av endelig regulering av omr\u00e5det vurderes derfor \u00e5 ikke gi vesentlige ulemper. Byr\u00e5dens vurdering er at vilk\u00e5rene for dispensasjon er oppfylt, og benytter \u00abkan\u00bb-skj\u00f8nnet til \u00e5 godkjenne s\u00f8knaden, jf. pbl. \u00a7 19-2. Avstand til nabogrense, jf. Pbl. \u00a7 29-4 Sp\u00f8rsm\u00e5let er f\u00f8rst om dispensasjon vil vesentlig tilsidesette hensynene bak kravet om avstand til nabogrense. Det aktuelle bygget vil bli plassert 1,7 meter fra nabogrensen, men med 8 meters avstand til bygg p\u00e5 naboeiendommen. Fagetaten har vist til at dispensasjon, ut fra eiendommens art og beskaffenhet ikke vil vesentlig tilsidesette hensynet til lys, \u00e5penhet eller innsyn/utsyn, en vurdering byr\u00e5den deler. Ut ifra historikken p\u00e5 eiendommen vil heller ikke plasseringen skape problem for transport, og med 1,7 meters avstand kan ogs\u00e5 vedlikehold gj\u00f8res fra egen eiendom. Byr\u00e5dens vurdering er at dispensasjon ikke \u00abvesentlig tilsidesetter\u00bb hensynene bak avstandskravet i pbl. \u00a7 29-4. N\u00e5r det gjelder fordeler og ulemper, vises det til tidligere vurdering. Byr\u00e5den kan ikke se at \u00e5 opprettholde dagens situasjon i p\u00e5vente av transformasjon vil f\u00f8re med seg vesentlige ulemper, mens det har store samfunnsmessige fordeler om man kan opprettholde arbeidsplasser og drift p\u00e5 eiendommen, samt skape st\u00f8rre forutsigbarhet for n\u00e6ringslivet. Byr\u00e5dens vurdering er at vilk\u00e5rene for dispensasjon er oppfylt, jf. pbl. \u00a7 19-2, og byr\u00e5den benytter derfor \u00abkan\u00bb-skj\u00f8nnet til \u00e5 godkjenne s\u00f8knaden med vilk\u00e5r om midlertidighet, som dr\u00f8ftet over. Visuelle kvaliteter Fagetaten har vist til at tiltakets materialbruk og utf\u00f8relse ikke er et \u00f8nsket varig element i omr\u00e5det, og framst\u00e5r d\u00e5rlig tilpasset sine \u00abbygde omgivelser\u00bb, jf. pbl. \u00a7 29-2. Det vises ogs\u00e5 til at det visuelle uttrykket ikke bygger opp under noe helhetlig preg. Byr\u00e5den er enig i at tiltaket ikke er noe man \u00f8nsker i omr\u00e5det p\u00e5 permanent basis, men vurdert iht. at dette er et industriomr\u00e5de fremst\u00e5r ikke rubbhaller som et fremmedelement. Tiltaket er ogs\u00e5 skjermet fra offentlig omr\u00e5de ved Liavatnet, og vil dermed ikke v\u00e6re skjemmende for omr\u00e5der som ikke brukes til industri. Det st\u00e5r flere rubbhaller i omr\u00e5det i dag, og b\u00e5de gbnr. 207/95 (Liavegen 8) og gbnr. 207/97 (Liamyrane 20) har f\u00e5tt tillatelse til oppf\u00f8ring av rubbhall i henholdsvis januar 2024 og februar 2023. Disse hallene er riktignok vesentlig mindre enn oms\u00f8kte, med 290 m2 og 225 m2 BRA, 3 mot oms\u00f8kte tiltaks 1052 m2, men materialbruken og utformingen er i stor grad lik. St\u00f8rrelsesmessig er oms\u00f8kte hall heller ikke uvanlig for omr\u00e5det, selv om bygg av tilsvarende st\u00f8rrelse har en annen materialbruk. Figur 1 - Utklipp av kart. Oms\u00f8kt tiltak merket med r\u00f8dt, godkjente tiltak i n\u00e6romr\u00e5det merket med bl\u00e5tt Byr\u00e5den legger stor vekt p\u00e5 at tiltaket blir godkjent midlertidig, i det som frem til transformasjonen finner sted er et industriomr\u00e5de. Byr\u00e5den finner at tiltaket innehar gode visuelle kvaliteter b\u00e5de i seg selv og i forhold til dets funksjon og dets bygde og naturlige omgivelser og plassering. Vedtakskompetanse: Byr\u00e5d for byutvikling har generell myndighet til \u00e5 fatte beslutninger som ikke er av prinsipiell betydning, jf. byr\u00e5dssak 1282/23. Alle beslutninger som er av prinsipiell betydning legges frem for byr\u00e5det. Byr\u00e5d for byutvikling fatter f\u00f8lgende vedtak: 1. Med hjemmel i forvaltningsloven \u00a7 33 andre avsnitt oppheves Plan- og bygningsetatens vedtak datert 01.03.2024 om avslag p\u00e5 dispensasjon og rammetillatelse for oppf\u00f8ring av rubbhall. 2. Med hjemmel i plan- og bygningsloven \u00a7 19-2 gis det dispensasjon fra KPA 2018 \u00a7 3.1 Plankrav og plan- og bygningsloven \u00a7 29-4 avstand til nabogrense, for oppf\u00f8ring av rubbhall p\u00e5 oms\u00f8kt plassering. 4 a. Dispensasjon gis midlertidig, for en periode p\u00e5 inntil 10 \u00e5r, jf. pbl. \u00a7 19-3. Kommunen kan kreve tiltaket fjernet f\u00f8r denne tid. 3. Med hjemmel i plan- og bygningsloven \u00a7\u00a7 20-1 og 21-4 gis det midlertidig rammetillatelse til oppf\u00f8ring av rubbhall p\u00e5 1052 m2. Midlertidigheten knytter seg til vedtakets punkt 2 bokstav a. 4. Det overlates til Plan- og bygningsetaten \u00e5 utferdige den endelige tillatelsen og foreta en vurdering av n\u00f8dvendige vilk\u00e5r. 5. Klagen tas til f\u00f8lge. Dato: 24. mai 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: Fagnotat datert 29.04.2024 med f\u00f8lgende vedlegg: 1. Oversiktskart 2. Oversiktsfoto 3. Situasjonsplan 4. Vedtak datert 01.03.2024 5. Klage datert 18.03.2024 6. Dispensasjonss\u00f8knader 7. Tegninger 5 "
}