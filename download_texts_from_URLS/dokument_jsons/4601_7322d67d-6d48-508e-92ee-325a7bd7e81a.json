{
  "dokument_id": "7322d67d-6d48-508e-92ee-325a7bd7e81a",
  "doc_type": "case_presentation",
  "kommune": 4601,
  "tittel": "H\u00f8ringsuttalelse til H\u00f8ring - lov- og forskriftsendringer for \u00e5 kunne opprette individregistre over barn i barnehager og barn i grunnskoleoppl\u00e6ring",
  "url": "https://bergen.kommune.no/politikere-utvalg/api/fil/bk360/11416184/Framstilling-Horingsuttalelse-til-Horing-lov-og-forskriftsendringer-for-a-kunne-opprette-individregistre-over-barn-i-barnehager-og-barn-i-grunnskoleopplaering",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/151425-2 H\u00f8ringsuttalelse til H\u00f8ring - lov- og forskriftsendringer for \u00e5 kunne opprette individregistre over barn i barnehager og barn i grunnskoleoppl\u00e6ring Hva saken gjelder: Kunnskapsdepartementet har sendt p\u00e5 h\u00f8ring forslag til endringer i barnehageloven, oppl\u00e6ringsloven og privatskoleloven med tilh\u00f8rende forskrifter, for \u00e5 kunne opprette nasjonale registre med personopplysninger om barn i barnehager og barn i grunnskoleoppl\u00e6ring. H\u00f8ringsfrist: 05.01.2025 Forslaget inneb\u00e6rer i hovedsak en sammenstilling av personopplysninger som er registrert i kommunale oppvekstadministrative systemer. Departementet ber s\u00e6rskilt om h\u00f8ringsinstansenes syn p\u00e5 hva som er n\u00f8dvendig av endringer i registrering av data i de administrative systemene, s\u00e6rlig n\u00e5r det gjelder opplysninger om minoritetsspr\u00e5klighet og spesialpedagogisk hjelp i barnehagen, og individuell tilrettelegging og s\u00e6rskilt spr\u00e5koppl\u00e6ring i skolen. Byr\u00e5dets vurdering og forslag til h\u00f8ringsuttalelse: Bergen kommune vil starte med \u00e5 understreke vi er positive til kunnskapsdepartementets forslag, men at en generelt skal v\u00e6re forsiktig med \u00e5 samle inn store mengder personopplysninger. Fremtidig teknologi og lovgivning kan gi ny tilgang eller innsikt i dataene, noe som kan utfordre b\u00e5de personvernet og sikkerheten til enkeltpersoner. Bergen kommune stiller sp\u00f8rsm\u00e5l ved inngrepet et slikt register vil v\u00e6re i personvernet til barn og unge. De registrerte det skal samles inn personopplysninger om, er s\u00e5rbare registrerte med et s\u00e6rlig behov for beskyttelse. Det er snakk om omfattende mengder beskyttelsesverdige personopplysninger som skal samles inn, og det legges ikke opp til en reservasjonsrett. B\u00e5de retten til et privatliv og retten til utdanning er grunnleggende menneskerettigheter. I tillegg skal barnets beste v\u00e6re et grunnleggende hensyn ved alle handlinger og avgj\u00f8relser som ber\u00f8rer barn. Bergen kommune stiller sp\u00f8rsm\u00e5l ved hvordan disse grunnleggende rettighetene er vektet opp mot behovet for forskning og statistikk. Slik kommunen leser h\u00f8ringsbrevet er det ikke godt nok beskrevet hvordan samfunnsnytten med et slikt sentralt register overstiger inngrepet i personvernet til alle barn og unge som benytter sin grunnleggende rett til utdanning. Bergen kommune stiller ogs\u00e5 sp\u00f8rsm\u00e5l ved hvordan barnets beste er vurdert og vektet i denne sammenheng. En annen grunnleggende rettighet, er barns rett til \u00e5 bli h\u00f8rt. Det kommer frem av h\u00f8ringsnotatet at Kunnskapsdepartementet har innhentet synspunkter fra 1 elevorganisasjonen i arbeidet med dette h\u00f8ringsnotatet, men vi kan ikke se at det kommer frem informasjon om hvordan eventuelle tilbakemeldinger er tatt hensyn til i h\u00f8ringsnotatet. Bergen kommune vil ogs\u00e5 stille sp\u00f8rsm\u00e5l ved om det prinsipielt er riktig at det \u00e5 gj\u00f8re bruk av sin rett til utdanning, skal inneb\u00e6re at man automatisk ogs\u00e5 skal inng\u00e5 i et register for forskning og statistikk som foresl\u00e5tt. Bergen kommune oppfatter at forslaget inneb\u00e6rer \u00e5 hente inn s\u00e6rlige kategorier av personopplysninger, og mener at det da b\u00f8r v\u00e6re et tydelig rettsgrunnlag for kommunen til \u00e5 dele slik informasjon. P\u00e5 bakgrunn av dette vil kommunen understreke at en lovhjemmel ikke bare b\u00f8r inneholde et rettslig grunnlag for nasjonale myndigheter til \u00e5 hente inn og sammenstille opplysningene, men at den ogs\u00e5 b\u00f8r inneholde et rettsgrunnlag for kommunene til \u00e5 videreformidle slik informasjon til nasjonale myndigheter. Bergen kommune er positiv til ett slikt register, under forutsetning av at utfordringene med personvern og hjemmel l\u00f8ses. I dag mangler vi viktig styringsdata p\u00e5 dette omr\u00e5det og slik data vil v\u00e6re sv\u00e6rt nyttig i styringsdialog, budsjettarbeid, utm\u00e5ling av tjenester, osv. Men det m\u00e5 ikke g\u00e5 p\u00e5 bekostning av barn og unges personvern. Bergen kommune vil videre gi innspill til konkrete deler av h\u00f8ringsforslaget i tr\u00e5d med departementets \u00f8nske. Informasjon om innskriving i barnehager og skoler, og informasjon om frav\u00e6r Informasjon om innskriving i barnehager og skoler finnes i Bergen kommunens oppvekstadministrative system (OAS). I dette systemet finnes det ogs\u00e5 informasjon om frav\u00e6r. Det er vanskelig \u00e5 si hvor anvendelige frav\u00e6rsdataene er til rapporteringsform\u00e5l, og det kan v\u00e6re vanskelig \u00e5 hente dataene ut av systemet. Det er sannsynlig at denne utfordringen vi gjelde flere kommuner i Norge. Spesialpedagogisk hjelp, individuell tilrettelegging og s\u00e6rskilt spr\u00e5koppl\u00e6ring Informasjon om spesialpedagogisk hjelp, individuell tilrettelegging og s\u00e6rskilt spr\u00e5koppl\u00e6ring er i liten eller ingen grad tilgjengelig i kommunens OAS. Denne informasjonen vil trolig m\u00e5tte sammenstilles og rapporteres manuelt, noe som kan medf\u00f8re st\u00f8rre administrasjonsmengde og endring i arbeidsrutiner og systemutvikling. Slik informasjon p\u00e5 individniv\u00e5 finnes prim\u00e6rt i individuelle vedtak i kommunens sak- og arkivsystem, og det vil v\u00e6re sv\u00e6rt arbeidskrevende for kommunen \u00e5 lage databaser med denne informasjonen da dette i dag m\u00e5 gj\u00f8res manuelt. I dag rapporteres det p\u00e5 antall barn i hver barnehage med minoritetsspr\u00e5klig bakgrunn i forbindelse med \u00e5rsmeldingen i Basil1. Her er det leder i den enkelte barnehage (kommunale eller private) som oppgir i \u00e5rsmeldingsskjemaet hvor mange barn som har minoritetsspr\u00e5klig bakgrunn. Kommunen sentralt har ingen mulighet til \u00e5 sjekke at opplysningene som er registrert inn stemmer. Bergen kommune har alts\u00e5 ikke slike opplysninger i dag p\u00e5 individniv\u00e5 i det oppvekstadministrative systemet. Foresatte har mulighet til \u00e5 legge inn morsm\u00e5l n\u00e5r de s\u00f8ker om barnehage, men dette er valgfritt og vi ser at en del ogs\u00e5 registrerer inn feil data i dette feltet. Kommunen har ikke muligheter til \u00e5 kvalitetssikre denne informasjonen. P\u00e5 skole blir det rapportert om antall barn med minoritetsspr\u00e5klig bakgrunn i forbindelse med GSI2 rapportering. Dette er heller ikke registrert i det oppvekstadministrative systemet. 1 Basil er Utdanningsdirektoratets innrapporteringssystem for barnehager. 2 Grunnskolens Informasjonssystem (GSI) er et system for registrering av opplysninger om grunnskolen i Norge. 2 Skal minoritetsspr\u00e5klig bakgrunn registreres inn, m\u00e5 det v\u00e6re tydelig hvilke data som er \u00f8nsket registrert inn her og hvem som skal registrere det inn. Det er ogs\u00e5 viktig at det er tydelig hvordan begrepet minoritetsspr\u00e5klig bakgrunn skal forst\u00e5s av kommunene. Kommunen b\u00f8r selv kunne bruke dataene til analyseform\u00e5l Bergen kommune mener det er viktig at kommunene selv kan bruke eventuelt innsamlet data til analyseform\u00e5l. S\u00e6rlig gjelder dette data etter vedtak etter kapittel 11 i oppl\u00e6ringslova \u00a7\u00a7 11-3, 11-4 og 11-5, samt data etter \u00a7 31 og \u00a737 i barnehageloven (bhl) Her har vi i dag bare tilgang til de dataene enhetslederne rapporterer inn i GSI og Basil. Kommunen mener videre at det ogs\u00e5 b\u00f8r rapporteres data etter bhl. \u00a7 37. Vi ser ikke at dette er mer sensitivt enn vedtak etter bhl. \u00a7 31. Overordnet statistikk p\u00e5 dette feltet, det vil si aggregerte tall som er anonymisert, er sv\u00e6rt nyttig styringsinformasjon for kommunene. B\u00e5de med hensyn til styring av ressurser, samt m\u00e5ling av effekter av ulike tiltak mv. \u00d8kte utgifter til barn med s\u00e6rskilte behov er en stor kostnadsdriver for kommunene og det er viktig at systemene tilrettelegges slik at kommunene kan bruke informasjonen for \u00e5 tilrettelegge og gi m\u00e5lrettede tjenester til kommunens innbyggere. Bergen kommune synes det er positivt om dette blir sett i sammenheng med kontantst\u00f8tte, og at kontantst\u00f8tterapporteringen kan bli lettere enn i dag. Tilrettelegging av data vil medf\u00f8re \u00f8kte \u00f8konomiske og administrative ressurser Erfaringsmessig vil det v\u00e6re en kostnad for kommunene \u00e5 f\u00e5 gjort endringer i det oppvekstadministrative systemet. \u00c5 f\u00e5 tilrettelagt dataene til rett format vil kreve b\u00e5de \u00f8konomi, tid og \u00f8kte administrative ressurser. Datasettene som Bergen kommune forvalter innenfor oppvekstfeltet inneholder i stor grad personopplysninger knyttet til barn og unge. Denne gruppen regnes som s\u00e5rbare registrerte og trenger derfor ekstra vern. Dette vil potensielt gj\u00f8re det mer krevende og dyrt \u00e5 legge til rette for slik deling. Videre ser vi at \u00e5 legge til rette for \u00e5 dele data kan medf\u00f8re store ekstrakostnader for oss som kommune siden det m\u00e5 rigges standardiserte datamodeller og metoder for datadeling. Uavhengig av dette vil det bli en stor ekstrakostnad for Bergen kommune lokalt \u00e5 strukturere data slik at de passer inn i en slik nasjonal modell. Dette er noe kommunen ikke har ressurser til i dag. Noen av dataene som blir etterspurt har Bergen kommune ikke registrert i dag. Det vil derfor kreve nye administrative rutiner og merarbeid for administrasjonen i en overgangsfase for \u00e5 f\u00e5 registrert inn de dataene som blir etterspurt. I tillegg vil Bergen kommune trekke frem at en endring i tr\u00e5d med dette forslaget vil kreve at det utarbeides nasjonale veiledere med tydelige beskrivelser om hvilke data som skal samles inn. Bergen kommune forutsetter at alle eventuelle kostnader i forbindelse med dette forslaget blir statlig finansiert. Begrunnelse for framleggelse til bystyret: Byr\u00e5dets fullmakter \u00a7 6, vedtatt av bystyret 16. desember 2020 i sak 378/20: H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. Saken anses \u00e5 v\u00e6re prinsipiell og inneb\u00e6re politiske avveininger. Forretningsutvalget har i m\u00f8te 15. oktober 2024 i sak 329/24 fattet f\u00f8lgende vedtak: 3 Utvalg for barnehage, skole og idrett innstiller til bystyret som avgir eventuelt h\u00f8ringssvar til \u00abH\u00f8ring - lov- og forskriftsendringer for \u00e5 kunne opprette individregistre over barn i barnehager og barn i grunnskoleoppl\u00e6ring\u00bb p\u00e5 vegne av Bergen kommune. Saken sendes i tillegg til utvalg for finans, kultur og n\u00e6ring til orientering. Byr\u00e5det innstiller til bystyret \u00e5 fatte f\u00f8lgende vedtak: Bergen kommune avgir h\u00f8ringsuttalelse til \u00abH\u00f8ring - lov- og forskriftsendringer for \u00e5 kunne opprette individregistre over barn i barnehager og barn i grunnskoleoppl\u00e6ring\u00bb slik den fremkommer av byr\u00e5dets forslag. Dato: 12. november 2024 Christine B. Meyer Daniel C. E. H\u00e4gglund Byr\u00e5dsleder Byr\u00e5d for barnehage og skole Dokumentet er godkjent elektronisk. Vedlegg: H\u00f8ringsnotat - lov- og forskriftsendringer for \u00e5 kunne opprette individregistre over barn i barnehager og barn i grunnskoleoppl\u00e6ring 4 "
}