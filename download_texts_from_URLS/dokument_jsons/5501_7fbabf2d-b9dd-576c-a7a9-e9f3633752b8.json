{
  "dokument_id": "7fbabf2d-b9dd-576c-a7a9-e9f3633752b8",
  "doc_type": "case_presentation",
  "kommune": 5501,
  "tittel": "S\u00f8knad fra Troms\u00f8 Idrettslag om midlertidig endring av skjenketid f\u00f8r fotballkamp",
  "url": "https://innsyn.tromso.kommune.no/application/getMoteDokument?dokid=2002053820",
  "tekst": "Arkivsaksnr. 25/03172-7 Saksbehandler Nina-Helen Br\u00e6ndeland Saksgang M\u00f8tedato Formannskapet 29.04.2025 S\u00f8knad fra Troms\u00f8 Idrettslag om midlertidig endring av skjenketid f\u00f8r fotballkamp Kommunedirekt\u00f8rens innstilling til vedtak: Troms\u00f8 Idrettslag innvilges endring av skjenketiden ved hjemmekamper i Eliteserien for 2025- sesongen. Det tillates skjenking 2 timer f\u00f8r kampstart, og at skjenkingen avsluttes ved kampens slutt. Skjenkingen skal gjennomf\u00f8res i henhold til vilk\u00e5r fastsatt i Troms\u00f8 kommunes alkoholpolitiske handlingsplan 2024\u20132028 Stig Tore Johnsen Agnar Christensen Kommunedirekt\u00f8r Seksjonsleder Samfunnssikkerhet, n\u00e6ring og eierskap 1 Hva saken gjelder Troms\u00f8 Idrettslag (TIL) har s\u00f8kt om endring av skjenketidene i forbindelse med hjemmekampene i Eliteserien (se vedlagte s\u00f8knad fra TIL, vedlegg 1). Saksutredning Klubben \u00f8nsker mulighet til \u00e5 \u00e5pne serveringen to timer f\u00f8r avspark istedenfor \u00e9n time f\u00f8r. Dette gjelder supporterpuben \u00abStore St\u00e5\u00bb og klubbens VIP-omr\u00e5der. Det \u00f8nskes ikke \u00e5 benytte muligheten til skjenking \u00e9n time etter kampens slutt, slik det er regulert i den alkoholpolitiske handlingsplanen (vedlegg 2). Troms\u00f8 kommunes alkoholpolitiske handlingsplan for 2024\u20132028 bygger p\u00e5 alkohollovens form\u00e5l om \u00e5 begrense skader for\u00e5rsaket av alkoholbruk, samtidig som den legger til rette for en attraktiv by med et mangfoldig og trygt uteliv. Planen understreker viktigheten av \u00e5 balansere hensynet til folkehelse og sikkerhet med \u00f8nsket om \u00e5 tilby et variert og attraktivt kultur- og utelivstilbud. TIL har tradisjonelt hatt \u00e5pent p\u00e5 supporterpuben, Store St\u00e5 og VIP-omr\u00e5der to timer f\u00f8r kampstart, noe som har vist seg \u00e5 v\u00e6re godt organisert med ansvarlig drift og profesjonelt vertskap. Erfaringer viser at en slik ordning fungerer godt, er popul\u00e6r blant publikum og bidrar positivt til publikumsopplevelsen og arrangementets logistikk. Tiltaket bidrar ogs\u00e5 til tidligere ankomst av publikum, noe som reduserer k\u00f8dannelser og bedrer trafikksikkerheten og logistikken rundt arrangementet. Kommunens alkoholpolitiske handlingsplan tillater skjenkebevilling (gruppe 1 og 2) innenfor \u00e9n time f\u00f8r og \u00e9n time etter kampens varighet. TILs \u00f8nske om \u00e5 forskyve skjenketiden slik at serveringen \u00e5pnes tidligere (to timer f\u00f8r kampstart) og avsluttes ved kampens slutt, vurderes \u00e5 v\u00e6re innenfor intensjonen om en begrenset total skjenketid p\u00e5 to timer. Den foresl\u00e5tte ordningen anses som mer hensiktsmessig og bedre tilpasset publikumsvanene enn \u00e5 holde puben \u00e5pen etter kampen. Konklusjon Basert p\u00e5 en helhetlig vurdering anbefales det at Troms\u00f8 Idrettslag f\u00e5r innvilget s\u00f8knaden om endring av skjenketiden ved \u00e5 \u00e5pne serveringen to timer f\u00f8r kampstart. Denne ordningen anses som bedre tilpasset publikums behov og erfaringene fra tidligere arrangementer, samtidig som den ivaretar kommunens m\u00e5l om sikkerhet, trivsel og ansvarlig alkoholh\u00e5ndtering. Vedtakskompetanse Formannskapet Vedlegg S\u00f8knad om endring av skjenketidspunkt Romssa Arena Alkoholpolitisk handlingsplan for Troms\u00f8 kommune 2024-2028 med forskrift 2 "
}