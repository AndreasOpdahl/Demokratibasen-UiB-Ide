{
  "dokument_id": "c7862167-05ad-535d-b2e2-3f8afd07c009",
  "doc_type": "case_attachment",
  "kommune": 4601,
  "tittel": "Klage p\u00e5 vedtak 06.03.2024 - 2024_30817-2 ",
  "url": "https://bergen.kommune.no/politikere-utvalg/api/fil/bk360/10874206/Klage-pa-vedtak-06-03-2024-2024-30817-2-",
  "tekst": "Bergen kommune v/ Eiendomsskattekontoret, postboks 7700, \u0308 5020 Bergen. E-post : eiendomsskatt@bergen.kommune.no. Bergen, den 20.februar 2024. Melding om opph\u00f8r av vedtak vedr\u00f8rende eiendomsskatt \u2013 gnr 143 bnr 598. Klage. I brev datert 15.februar blir undertegnede som styreleder i det eiende selskap orientert om vedtaket om opph\u00f8r av et fritak vi som nevnt i vedtaket har hatt siden 2014. Vedtaket p\u00e5klages i det klagefristen pretenderes overholdt med god margin. Vedtaket kommer sv\u00e6rt overraskende i og med at vi her uten videre blir orientert om et vedtak om opph\u00f8r av fritaket om betaling av eiendomsskatt. Vi hadde forventet at man her ville fulgt forvaltningslovens regler om varsel forut for vedtak, jfr \u00a7 16. Vi ville da hatt anledning til \u00e5 komme med v\u00e5re synspunkter f\u00f8r vedtak var truffet og at da kunne ogs\u00e5 v\u00e5re synspunkter v\u00e6rt hensyntatt ved f\u00f8rste gangs behandling. Dette tenderer til \u00e5 v\u00e6re en saksbehandlingsfeil. En slik saksbehandlingsfeil kan gj\u00f8re vedtaket ugyldig om overholdelse av varslingsplikten hadde ledet til et annet vedtak. Dette er det kanskje vanskelig \u00e5 forutsi, men det som for meg/oss er et faktum , er at det f\u00f8les betydelig tyngre \u00e5 angripe, kjempe mot et allerede av kommunen truffet vedtak, enn \u00e5 komme inn i saken p\u00e5 et tidligere tidspunkt med h\u00e5p om \u00e5 p\u00e5virke vedtakets utforming. I stedet for \u00e5 starte p\u00e5 noenlunde samme niv\u00e5, f\u00f8ler vi n\u00e5 \u00e5 starte i en kraftig motbakke. Ber om at dette momentet blir gitt plass under bystyrets behandling. N\u00e5r det g\u00e5r p\u00e5 det rent materielle i saken, ser jeg det henvises til et vedtak av Statsforvalteren tilknyttet Brann stadion, der det pretenderes likhetstrekk \u2013 \u00f8nsker denne oversendt med muligheter for \u00e5 kunne kommentere dette opp mot v\u00e5r sak. OFH Bergen AS er et selskap som i henhold til vedtektenes \u00a7 3 har som form\u00e5l \u00e5 kj\u00f8pe og drifte eiendom for Odd Fellow Ordenen i Bergen. Denne vedtektsbestemmelsen har v\u00e6rt uendret siden tidenes morgen. Odd Fellow Ordenen er som vel kjent en verdib\u00e6rende organisasjon som utad utf\u00f8rer ikke lite samfunnsnyttig og sosialt arbeide ved \u00e5 gi \u00f8konomisk bidrag blant annet til medisinsk forskning, anskaffelse av redningssk\u00f8yter, etablering av Barnebyer i inn og utland mv. Det er klart at ikke minst pga pandemien har vi st\u00e5tt overfor betydelige \u00f8konomiske utfordringer - p\u00e5 inntektssiden som f\u00f8lge av fallende medlemstall, p\u00e5 utgiftssiden, den i samfunnet betydelige pris\u00f8kning. De \u00f8konomiske utfordringene har vi m\u00e5ttet m\u00f8te blant annet ved \u00e5 fors\u00f8ke \u00e5 drive en viss utleie, men dog slik at den alt overveiende inntekten v\u00e5r er leie fra de eiende loger. Der er ogs\u00e5 noe internleie fra medlemmene til konfirmasjoner, \u00e5rem\u00e5lsdager mv. Den eksterne leien har i hovedsak v\u00e6rt med \u00e5 dekke bryllupsfester for s\u00e6rlig personer av asiatisk herkomst som har en noe annen tradisjon enn oss hva gjelder avvikling av slik feiring. De trenger lokaler av en viss st\u00f8rrelsesorden for \u00e5 f\u00e5 p\u00e5 plass opp mot 250 gjester. Samtidig fyller vi et behov for lokaliteter til gratis avbenyttelse for den lokale barnehage mv. I totalitet er det klart at det lille vi driver med av ekstern utleie er minimalt kontra den v\u00e5re eiere, logene betaler. Fra v\u00e5r side kan vi vanskelig se det er noe nytt i saken som skulle tilsi et endret vedtak hva ang\u00e5r fritak for eiendomsskatt. Nytteverdien av det arbeidet vi gj\u00f8r er i dagens situasjon er nok st\u00f8rre enn noen gang. De holdninger og ideer vi st\u00e5r for treffer hverdagen til de grader p\u00e5 pulsen. Skulle vi n\u00e5 i tillegg til de formidable kostnads\u00f8kninger vi m\u00f8ter ellers n\u00e5 m\u00e5tte betale en vel temmelig betydelig eiendomsskatt, kan dette bety kroken p\u00e5 d\u00f8ren for v\u00e5r virksomhet. Vi ber derfor p\u00e5 det sterkeste om at fritaket fra \u00e5 betale eiendomsskatt vedvarer/opprettholdes. Med vennlig hilsen Odd A Drevland styreleder "
}