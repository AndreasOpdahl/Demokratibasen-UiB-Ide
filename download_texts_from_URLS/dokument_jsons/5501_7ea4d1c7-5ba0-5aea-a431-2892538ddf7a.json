{
  "dokument_id": "7ea4d1c7-5ba0-5aea-a431-2892538ddf7a",
  "doc_type": "case_attachment",
  "kommune": 5501,
  "tittel": "Sp\u00f8rsm\u00e5l til m\u00f8te 25.01.2024",
  "url": "https://innsyn.tromso.kommune.no/application/getMoteDokument?dokid=2001660688",
  "tekst": "Sp\u00f8rsm\u00e5l til m\u00f8te 25.01.2024 Sigurd Salberg Pedersen Har f\u00f8lgende sp\u00f8rsm\u00e5l f\u00f8r m\u00f8te i KOBY 25.01.24 Sak 2/24: I sentrum er det flere parkeringsplasser p\u00e5 tomter der det er regulert for bygg. F.eks. i Strandgata, i krysset Skippergata/Bispegata bak Perspektivet museum, og i Gr\u00f8nnegata s\u00f8r for DNB. I Strandgata sier f.eks. reguleringsplanen at det ikke skal v\u00e6re overflateparkering. Jeg lurer p\u00e5 om det f\u00f8res tilsyn med tomter som benyttes til parkering selv om de er regulert for andre form\u00e5l? I f\u00f8lge denne artikkelen fra Transport\u00f8konomisk institutt (https://www.tiltak.no/b-endre- transportmiddelfordeling/b-1-styring-bilbruk/oppfolging-av-ulovlig-etablerte- parkeringsplasser/?highlight=tomter) kan ulovlig etablerte parkeringsplasser v\u00e6re en brems p\u00e5 byutviklingen og ha negativ effekt p\u00e5 oppfyllelsen av nullvekstm\u00e5let. For alt jeg vet har de nevnte tomtene midlertidig godkjenning som parkeringsplass. Har kommunen et bevisst forhold til ulempene det kan medf\u00f8re, eller er det noe vi m\u00e5 l\u00f8fte politisk dersom vi vil endre p\u00e5 det? Sak 5/24 Planen ser bra ut, men jeg har et sp\u00f8rsm\u00e5l knyttet til spesielt gatemilj\u00f8ene i Skippergata, Prestenggata og Sj\u00f8gata. Etter min mening er det viktig at bygningsmassen ses i sammenheng med utformingen av gata og gatebruken, for at folk skal kunne oppleve gatemilj\u00f8ene p\u00e5 en god m\u00e5te. F.eks. gjennom utforming av gatetun som i Prestenggata eller ved \u00e5 prioritere myke trafikanter i gata. For at dette skal ivaretas \u00f8nsker jeg \u00e5 fremme et verbalforslag som sier: De kulturhistoriske gatemilj\u00f8ene skal vektlegges i vurderingen av gatebruksplaner og utformingen av den enkelte gate. Er det en grei formulering? Og er det noen forskjell p\u00e5 om vi vedtar det i denne behandlingen, eller i endelig vedtak av planen? Er det eventuelt noe man kan ta inn i planen uten at det krever nytt offentlig ettersyn? Sp\u00f8rsm\u00e5l som vil stilles i m\u00f8tet: I tillegg har jeg to sp\u00f8rsm\u00e5l jeg vil stille i m\u00f8tet: 1. Skippergata Torsdag 11.01.24 kunne jeg lese i iTroms\u00f8 (https://www.itromso.no/nyheter/i/y6PpmJ/mener- skippergata-er-et-problemomraade-hadde-hun-faatt-flaket-i-hodet-hadde-hun-nok-stroeket-med) at en kvinne var n\u00e6r \u00e5 bli truffet av et takras ved bussholdeplassen i Skippergata. Gjennom media og egne opplevelser har jeg observert en rekke nesten-ulykker ved kryssing av gata, og takras over bussholdeplassene. I tillegg er fremkommeligheten for myke trafikanter, og spesielt personer med nedsatt funksjonsevne, tidvis sv\u00e6rt vanskelig langs gata. Hvordan arbeides det fra administrasjonens side med \u00e5 disse utfordringene i Skippergata? 2. Konflikter i lysl\u00f8ypa Lysl\u00f8penettet p\u00e5 Troms\u00f8ya er stadig arena for brukerkonflikter mellom skil\u00f8pere, g\u00e5ende og syklister. Lysl\u00f8ypa er viktig for b\u00e5de friluftsliv, idrett og som mobilitets\u00e5re for folk i alle aldre. Jeg har snakket med b\u00e5de langrennsl\u00f8pere, syklister og g\u00e5ende som er misforn\u00f8yde med dagens forhold. Spesielt traseene mellom Prestvannet og Templarheimen, og mellom Hamna og Breivika har h\u00f8y trafikk av g\u00e5ende og syklende hele \u00e5ret. Hvordan mener administrasjonen at lysl\u00f8ypenettet p\u00e5 Troms\u00f8ya kan utvikles for \u00e5 redusere brukerkonflikter, tilrettelegge for allment tilgjengelig friluftsliv vinterstid, og bidra til at flest mulig velger sykkel og gange p\u00e5 sine daglige reiser? Svar p\u00e5 sp\u00f8rsm\u00e5l: 1. Tilsyn parkeringsplasser Kommunen har ikke praksis for \u00e5 p\u00e5 generell basis f\u00f8re tilsyn med eksisterende parkeringsplasser i sentrum. I utgangspunktet er vi avhengige at parkeringsplasser som kan v\u00e6re ulovlig etablert, meldes inn til byggesak som en mulig ulovlighet. Kommunen kan kreve at parkeringsplasser som er ulovlig etablert m\u00e5 fjernes, og at bruken av disse opph\u00f8rer. Det er imidlertid ikke slik at en reguleringsplan som avsetter et areal til andre form\u00e5l, eller som har bestemmelser som forbyr overflateparkering, har tilbakevirkende kraft p\u00e5 allerede lovlig etablerte parkeringsplasser. Det kan tenkes at flere av parkeringsplassene som nevnes er oms\u00f8kt og godkjent fra tidligere, eller at de ble etablert f\u00f8r dette ble et s\u00f8knadspliktig tiltak. Det m\u00e5 understrekes at vi ikke har tatt n\u00e6rmere stilling til om de konkrete parkeringsplassene det vises til, er lovlig etablert. Dette vil kreve n\u00e6rmere unders\u00f8kelser. Videre m\u00e5 en eventuell oppf\u00f8lging av disse sakene vurderes opp mot ressurssituasjonen p\u00e5 byggesak, og prioritering av saken m\u00e5 gj\u00f8res konkret i tr\u00e5d med kriterier som vedtatt i strategi. Kommunen har et bevisst forhold til effekten (gate)parkering har p\u00e5 trafikk og bymilj\u00f8. Dette ivaretas gjennom planarbeid. 2. Sak 5/24 Det er ingenting i veien med formuleringen slik den er foresl\u00e5tt. Det er imidlertid i Sentrumsplan og i eventuell senere detaljreguleringsplan en slik bestemmelse f\u00e5r bestemmende virkning p\u00e5 konkrete prosjekt, ikke i kommunedelplan for kulturmilj\u00f8. "
}