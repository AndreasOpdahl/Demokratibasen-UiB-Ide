{
  "dokument_id": "72d39613-8204-5c9e-a003-74385d1d1f17",
  "doc_type": "case_attachment",
  "kommune": 4601,
  "tittel": "Ny praksis for anmeldelser av vold og trusler i skolen",
  "url": "https://bergen.kommune.no/politikere-utvalg/api/fil/bk360/10458986/Ny-praksis-for-anmeldelser-av-vold-og-trusler-i-skolen",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/82138-1 Ny praksis for anmeldelser av vold og trusler i skolen Hva saken gjelder: Utvalg for barnehage, skole og idrett vedtok i m\u00f8tet 19.03.2024 at 1. Utvalget ber byr\u00e5det legge frem en sak om den nye praksisen for anmeldelser av vold og trusler i skolen. 2. Utvalget ber byr\u00e5det rutinemessig og p\u00e5 egnet m\u00e5te rapportere om anmeldelser i Bergensskolen. I byr\u00e5dets politiske plattform, Klosterhagenerkl\u00e6ringen, er byr\u00e5det tydelig p\u00e5 at rektorer b\u00f8r gis mulighet til \u00e5 anmelde grove tilfeller av vold eller trusler mot sine ansatte. 16. mai 2024 ble derfor fullmaktene til rektorene oppdatert slik at de n\u00e5 har fullmakt til \u00e5 anmelde straffbare forhold beg\u00e5tt av elever, foreldre eller andre utenforst\u00e5ende mot skolen, ansatte eller elever. I tr\u00e5d med endringen i fullmaktene er det utarbeidet ny \u00abprosedyre for politianmeldelse av straffbare handlinger beg\u00e5tt mot skolen, dens ansatte eller elever\u00bb. Prosedyren skal sikre rett vurdering og arkivering av anmeldelse av straffbare handlinger beg\u00e5tt mot skolen, eller dens ansatte eller elever. Prosedyren tar ikke for seg anmeldelse av egne ansatte, kun tilfeller der en elev, forelder eller utenforst\u00e5ende har beg\u00e5tt en straffbar handling. Tidligere var det kommunaldirekt\u00f8r i Byr\u00e5dsavdeling for barnehage og skole som hadde fullmakt til \u00e5 politianmelde straffbare tilfeller av vold eller trusler mot skolen, elever eller ansatte, i tr\u00e5d med \u00abprosedyre for politianmeldelse av u\u00f8nskede hendelser av alvorlig karakter\u00bb, som gjelder for alle resultatenheter i kommunen. Denne prosedyren gjelder fortsatt i tilfeller der en ansatt har beg\u00e5tt en straffbar handling. Den nye prosedyren videref\u00f8rer deler av eksisterende praksis, med den endringen at det n\u00e5 er rektor ved den enkelte skole som har fullmakt til \u00e5 anmelde. Etat for skole skal orienteres f\u00f8r det anmeldes. Den nye prosedyren tar for seg hvilke konkrete steg som skal gjennomg\u00e5s dersom noen har opplevd eller v\u00e6rt vitne til en straffbar handling p\u00e5 skolen, hvilke vurderinger som skal tas, og informasjon som s\u00e6rlig ang\u00e5r anmeldelse av elever. Det er ogs\u00e5 utarbeidet en \u00abveileder for hvilke lovbrudd som vil v\u00e6re aktuelle \u00e5 politianmelde i skolesektoren\u00bb, som skal bist\u00e5 skolene i \u00e5 vurdere om det er beg\u00e5tt en straffbar handling. Det p\u00e5pekes i prosedyren at terskelen for \u00e5 politianmelde elever skal v\u00e6re h\u00f8y, og at de fleste saker l\u00f8ses ved at eleven som har utf\u00f8rt handlingen f\u00e5r anledning til \u00e5 be om unnskyldning, eller trekker tilbake trusselen. Politianmeldelse kan likevel v\u00e6re hensiktsmessig og n\u00f8dvendig i s\u00e6rlig alvorlige tilfeller, eller i tilfeller der andre tiltak ikke har hatt synlig effekt p\u00e5 elevens atferd. Elever under 12 \u00e5r skal normalt ikke anmeldes. 1 \u00d8konomiske konsekvenser: Saken har ikke \u00f8konomiske konsekvenser. Byr\u00e5dets vurdering og anbefaling/konklusjon: Politianmeldelse kan v\u00e6re et effektivt virkemiddel for \u00e5 f\u00e5 elever som har beg\u00e5tt en straffbar handling til \u00e5 forst\u00e5 alvoret i saken, dersom ikke andre tiltak har fungert godt nok. Byr\u00e5det er derfor glad for at vi n\u00e5 har gitt rektorene fullmakt til \u00e5 politianmelde alvorlige tilfeller av vold og trusler mot sine ansatte, og at det er utarbeidet prosedyre og veileder som skal sikre at anmeldelser i skolen h\u00e5ndteres p\u00e5 en god m\u00e5te. Byr\u00e5det har tillit til at rektorene ved den enkelte skole har gode forutsetninger for \u00e5 kjenne situasjonen lokalt og vurdere n\u00e5r politiet b\u00f8r involveres. Prosedyre og veileder vil gi rektor god st\u00f8tte i situasjonen, og kvalitetssikre prosessen for anmeldelse. I henhold til vedtakspunkt 2: Utvalget ber byr\u00e5det rutinemessig og p\u00e5 egnet m\u00e5te rapportere om anmeldelser i Bergensskolen foresl\u00e5r byr\u00e5det at Etat for skole rapporterer om dette i forbindelse med den \u00e5rlige muntlige orienteringen om elevresultater for utvalget. Begrunnelse for fremleggelse for bystyret: Reglement for Bergen bystyre og utvalgene 2023-2027: Et flertall i et utvalg kan vedta at byr\u00e5det skal fremme sak om et konkret emne innenfor utvalgets ansvarsomr\u00e5de. Utvalget kan i slike saker vedta en innstilling til bystyret. Byr\u00e5det innstiller til bystyret \u00e5 fatte f\u00f8lgende vedtak: Bystyret tar redegj\u00f8relsen om ny praksis for anmeldelser av vold og trusler i skolen til orientering. Dato: 18. juni 2024 Christine B. Meyer Daniel C. E. H\u00e4gglund Byr\u00e5dsleder Byr\u00e5d for barnehage og skole Dokumentet er godkjent elektronisk. Vedlegg: - BBS - Prosedyre for politianmeldelse av straffbare handlinger beg\u00e5tt mot skolen, dens ansatte eller elever - EFS - Veileder for hvilke lovbrudd som vil v\u00e6re aktuelle \u00e5 politianmelde i skolesektoren 2 "
}