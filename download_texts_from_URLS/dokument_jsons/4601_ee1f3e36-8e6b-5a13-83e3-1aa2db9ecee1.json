{
  "dokument_id": "ee1f3e36-8e6b-5a13-83e3-1aa2db9ecee1",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 5 fra Rune Bakervik (Ap) om vennskapsby med Hebron",
  "url": "https://bergen.kommune.no/politikere-utvalg/api/fil/bk360/9703388/Svar-pa-skriftlig-sporsmal-nr-5-fra-Rune-Bakervik-Ap-om-vennskapsby-med-Hebron",
  "tekst": " Byr\u00e5dsleders avdeling, stab Til Intern korrespondanse Bystyrets kontor V\u00e5r referanse: 2024/05159-3 Saksbehandler: Camilla Stavnes Hisdal Fra Dato: 24. januar 2024 Byr\u00e5dsleder Svar p\u00e5 skriftlig sp\u00f8rsm\u00e5l nr. 5 fra Rune Bakervik (Ap) om vennskapsby med Hebron Representanten Rune Bakervik (Ap) har den 10. januar 2024 sendt inn f\u00f8lgende skriftlige sp\u00f8rsm\u00e5l Den 22. november i fjor vedtok bystyret f\u00f8lgende: \u00abI samsvar med de kriteriene som Bergen bystyre har fastsatt for inng\u00e5else av nye vennskapsbyavtaler, ber Bergen bystyre byr\u00e5det om \u00e5 initiere en dialog med den palestinske byen Hebron for \u00e5 etablere en intensjonsavtale (Letter of Intent), hvor hensikten er \u00e5 etablere en vennskapsbyavtale\u00bb Sp\u00f8rsm\u00e5l til byr\u00e5den: I den forbindelse etterlyser jeg en status p\u00e5 det arbeidet som bystyret har p\u00e5lagt byr\u00e5det og lurer p\u00e5; - Hvilken dialog har man hatt med Hebron? - Har byr\u00e5det utarbeidet utkast til en intensjonsavtale om vennskapsbysamarbeid? - N\u00e5r kan bystyret forvente seg en sak til behandling som omhandler intensjonsavtalen og f\u00e5 etablert en vennskapsbyavtale? Svar fra byr\u00e5dsleder: \u00c5 inng\u00e5 en vennskapsbyavtale inneb\u00e6rer et forpliktende samarbeid, og byr\u00e5det \u00f8nsker \u00e5 gj\u00f8re grundige vurderinger av hvordan samarbeidet best kan ta form, slik at vi har de beste forutsetninger for \u00e5 kunne fremme en intensjonsavtale til Bergen bystyre som er godt forankret med byen Hebron. I dette arbeidet vil det derfor v\u00e6re viktig \u00e5 lytte til det palestinske milj\u00f8et i Bergen, og det har derfor v\u00e6rt gjennomf\u00f8rt m\u00f8te med Palestinakomiteen, som har gitt verdifull informasjon, innsikt og innspill til v\u00e5rt forberedende arbeid. Det vil v\u00e6re byr\u00e5dets intensjon \u00e5 lytte til innspill og l\u00e6re fra de som kjenner Palestina, for \u00e5 sikre at vi har best mulige forutsetninger for en god dialog og komme riktig i gang med en intensjonsavtale. Det er ogs\u00e5 sendt en formell henvendelse til Hebron for \u00e5 orientere om vedtaket i Bergen bystyre, og for \u00e5 formidle v\u00e5rt \u00f8nske om \u00e5 etablere samarbeid. Vi har i brevet bedt om en kontaktperson som vi kan ha videre dialog med, og som sammen med oss kan forberede niv\u00e5 p\u00e5 og innhold i intensjonsavtalen. Byr\u00e5dsleder vil ikke kunne si n\u00e5r byr\u00e5det vil kunne fremme en sak til bystyret om en intensjonsavtale da det ogs\u00e5 avhenger av kapasiteten hos v\u00e5re kontakter i Hebron. Situasjonen p\u00e5 Vestbredden har blitt ytterligere krevende etter krigen i Gaza, og vi \u00f8nsker \u00e5 tiln\u00e6rme oss dialog og samarbeid med respekt og forst\u00e5else. Men, dette arbeidet har h\u00f8y prioritet hos byr\u00e5dsleder og byr\u00e5det, og vi vil s\u00e5 snart det er mulig fremme en sak til bystyret. I arbeidet med \u00e5 inng\u00e5 en avtale med Hebron legger vi ogs\u00e5 til grunn kriteriene og saken som Bergen bystyre vedtok i sitt desemberm\u00f8te 2022, \u00abKriterier for \u00e5 inng\u00e5 nye vennskapsbyavtaler og andre internasjonale samarbeidsavtaler\u00bb Christine Meyer - Byr\u00e5dsleder Dokumentet er godkjent elektronisk. "
}