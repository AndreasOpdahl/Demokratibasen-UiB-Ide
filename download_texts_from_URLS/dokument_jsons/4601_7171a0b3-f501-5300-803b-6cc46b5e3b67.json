{
  "dokument_id": "7171a0b3-f501-5300-803b-6cc46b5e3b67",
  "doc_type": "case_attachment",
  "kommune": 4601,
  "tittel": "Byr\u00e5dens vedtak datert 25.06.2024",
  "url": "https://bergen.kommune.no/politikere-utvalg/api/fil/bk360/10931557/Byradens-vedtak-datert-25-06-2024",
  "tekst": " Byr\u00e5d for byutvikling Fullmaktssak /24 Saksframstilling V\u00e5r referanse: 2023/265706-17 Ytrebygda gnr 34 bnr 512 Storrinden. Klage over avslag p\u00e5 s\u00f8knad om oppf\u00f8ring av tomannsbolig Hva saken gjelder: Saken gjelder klage over avslag datert 19.10.2023 p\u00e5 s\u00f8knad om oppf\u00f8ring av tomannsbolig. Avslaget ble gitt da det ikke er s\u00f8kt om dispensasjon fra reguleringsplanen \u00a7\u00a7 1.2 om frittliggende sm\u00e5husbebyggelse, \u00a7 2.3.1 om antall etasjer og \u00a7 3.2 om tomteutnyttelse, jf. KPA 2018 \u00a7 8.2.2 om arkitektur og utforming. Avslaget ble ogs\u00e5 gitt grunnet at tiltaket ikke innehar tilfredsstillende visuelle kvaliteter etter pbl. \u00a7 29-2, samt pbl. \u00a7 28-1 om sikker byggegrunn. Advokatfirma Kyrre v/ Petter Randa B\u00f8e p\u00e5 vegne av tiltakshaver Rett Hjem Eiendommer AS v/ brev datert 09.11.2023. Det ble sendt inn kommentarer til fagnotatet i brev datert 08.03.2024. Det ble f\u00f8rst gitt avslag p\u00e5 s\u00f8knaden i vedtak datert 06.12.2022, med pbl. \u00a7 28-1 om milj\u00f8forhold som eneste avslagsgrunn. Etter klage av 26.12.2022 ble avslaget opphevet av Statsforvalteren i Vestland den 13.06.2023. En fant det ikke tilstrekkelig godtgjort at str\u00e5lingen fra h\u00f8yspentanlegget utgjorde en tilstrekkelig konkret og p\u00e5regnelig risiko ved menneskelig opphold p\u00e5 eiendommen. Saken ble returnert til kommunen, og det ble gitt nytt avslag som n\u00e5 er p\u00e5klaget. Eiendommen omfattes av planID 7190006 som tr\u00e5dte i kraft i 2004, og er regulert til frittliggende sm\u00e5husbebyggelse. KPA 2018 viser den som \u00f8vrig byggesone og bestemmelsesomr\u00e5de Flesland lufthavn med meldeplikt. En sv\u00e6rt liten del av eiendommen omfattes av hensynssone knyttet til h\u00f8yspentledningen. Tiltaket krever dispensasjon fra reguleringsplanen \u00a7 2.3.1 om antall etasjer og KPA 2018 \u00a7 26.5.1 om vesentlig nybygging i \u00f8vrig byggesone. Tiltakshaver ble informert om behovet for dispensasjonss\u00f8knad om antall etasjer i brev datert 23.03.2022 (saksnr 202204828/5). Det ble s\u00f8kt om dispensasjon i forbindelse med politisk behandling av saken. Etter nabovarsling ble det mottatt merknad fra nabo p\u00e5 gnr 35 bnr 522 Robert og Mette Thomassen, bnr 520 Kari Fest og Per Haugstvedt Olsen. Det er mottatt nye merknader fra gnr 34 bnr 163 og bnr 520 v/ \u00d8yvind Andreas Eide og Per Haugstvedt Olsen. Merknadene knytter seg i hovedsak til str\u00e5lingsfaren fra n\u00e6rliggende h\u00f8yspentlinje, og usikkerheten knyttet til fremtidig belastning. En mener at tallene som ble lagt frem av Sweco i 2008 er usannsynlige, og at str\u00e5lingsverdiene p\u00e5 eiendommen kommer til \u00e5 v\u00e6re helseskadelige. Dispensasjonss\u00f8knadene som ble sendt inn i klageomgangen er nabovarslet og det ble p\u00e5 nytt mottatt merknad fra naboene p\u00e5 bnr 520. Sweco har i rapport datert foretatt en vurdering av helsefarer knyttet til magnetfelt p\u00e5 gnr 34 bnr 510, 511 og 512. Rapporten konkluderer med at helseforhold knyttet til magnetfelt for bygging av boliger er uproblematisk. 1 Klagers anf\u00f8rsler: Klager anf\u00f8rer at kommunen ikke kan gi avslag p\u00e5 s\u00f8knaden p\u00e5 bakgrunn av pbl. \u00a7 28-1 og viser til Statsforvalterens omgj\u00f8ringsvedtak. Underinstansen m\u00e5 som hovedregel legge f\u00f8ringer fra overordnet organ til grunn ved ny behandling av saken. Kommunen har ikke belegg for p\u00e5standen om at lavfrekvent str\u00e5ling vil utgj\u00f8re en fare ved personopphold p\u00e5 eiendommen. De nye nabomerknadene som er kommet inn i saken skulle v\u00e6rt forelagt tiltakshaver med tanke p\u00e5 kontradiksjon. At dette ikke er gjort er en mangel ved vedtaket, jf. fvl. \u00a7 17(2). Det anf\u00f8res videre at begrunnelsen knyttet til visuelle kvaliteter er mangelfull. Begrunnelsen gir ikke en tilstrekkelig konkret redegj\u00f8relse for hvorfor terrenginngrepet vil gi d\u00e5rlige visuelle kvaliteter. Dette ble ikke problematisert ved f\u00f8rstegangsbehandlingen av s\u00f8knaden. Det er lagt ved bilder for \u00e5 vise at tiltaket er tilpasset omgivelsene. Det er levert 3D-modeller for \u00e5 vise at tiltaket er plassert ut fra tomtens forutsetninger, da fasadetegningene ga et inntrykk av st\u00f8rre skj\u00e6ringer enn det som er reelt. Med henvisning til godkjente tiltak i omr\u00e5det, mener klager det er usaklig forskjellsbehandling \u00e5 avsl\u00e5 s\u00f8knaden med hjemmel i visuelle kvaliteter. Kommunen har brutt veiledningsplikten ved \u00e5 ikke informere s\u00f8ker om at tiltaket ikke har tilfredsstillende visuelle kvaliteter. Videre bestrider klager at tiltaket er i strid med plan. Planens ordlyd \u00absm\u00e5husbebyggelse\u00bb m\u00e5 forst\u00e5s \u00e5 omfatte tomannsbolig. Klager anf\u00f8rer ogs\u00e5 at planen ikke har forbud mot \u00e5 f\u00f8re opp bolig i flere etasjer, da det \u00abkan\u00bb f\u00f8res opp boliger i en etasje. Det vises ogs\u00e5 til tillatelser som tidligere er gitt i planomr\u00e5det. Manglene som er listet opp i vedtakets pkt. 3.9 er ikke n\u00f8dvendige opplysninger ved behandling av s\u00f8knaden. Kommunen har ikke grunnlag for \u00e5 hevde at m\u00e5leregler for tillatt utnyttelse og etasjetall skal f\u00f8lge beregningsreglene p\u00e5 reguleringsplanens vedtakstidspunkt. Det vises til klagen i sin helhet. Det ble sendt inn kommentarer til fagnotatet i brev datert 08.03.2024. Noen av argumentene som tas opp knytter seg til forhold som frafalles som avslagsgrunn, og det henvises til brevet hva gjelder dette (visuelle kvaliteter og sikker byggegrunn). Videre redegj\u00f8res det for at tiltaket er innenfor kravene til tomteutnyttelse p\u00e5 35 %. Det er lagt ved uttalelse fra Avinor datert 19.02.2024 hvor det fremg\u00e5r at de ikke har merknader til tiltaket. Det vises ellers til klagen i sin helhet. Fagetatens vurdering og anbefaling: Plan- og bygningsetaten som fagetat anbefaler at vedtaket opprettholdes. Fagetaten anbefaler at f\u00f8lgende avslagsgrunner/mangler frafalles i klageomgangen: klimagassregnskap, redegj\u00f8relse for avfallsl\u00f8sning og plassering, trefelling, krav om dispensasjon fra planens bestemmelser om boligtype frittliggende sm\u00e5husbebyggelse. Det henvises til fagnotatet for begrunnelsene knyttet til dette. Videre redegj\u00f8r fagetaten for hvorfor en har avsl\u00e5tt s\u00f8knaden p\u00e5 bakgrunn av visuelle kvaliteter. Fagetaten skriver likevel at det m\u00e5 vurderes om visuelle kvaliteter skal opprettholdes som avslagsgrunn. Selv om vurderingen i vedtaket er saklig og relevant begrunnet, samt innfrir kravene til begrunnelse, m\u00e5 forholdet sees i lys av at det ikke ble problematisert ved f\u00f8rstegangsbehandling av saken. Konklusjonen kan derfor ha framst\u00e5tt uforutsigbar for tiltakshaver som har innrettet seg uten \u00e5 foreta visuelle endringer. Fagetaten anbefaler likevel at vedtaket opprettholdes p\u00e5 annet selvstendig grunnlag. Det er redegjort for at ingen av eiendommene i n\u00e6rheten av oms\u00f8kte eiendom innehar den faktiske og rettslige likheten n\u00e5r det gjelder forholdene klager viser til som kreves for \u00e5 konstatere usaklig forskjellsbehandling. 2 Videre mener fagetaten at hensynet til kontradiksjon er ivaretatt gjennom klageinstituttet, jf. fvl. \u00a7 17 andre ledd bokstav c som sier at en ikke trenger forelegge informasjon for parten dersom denne blir gjort kjent med opplysningene ved melding om vedtaket. Fagetaten opprettholder pbl. \u00a7 28-1 om byggegrunn som avslagshjemmel. Etter Statsforvalterens avgj\u00f8relse er det klart at str\u00e5leverdiene i n\u00e5situasjonen ikke er s\u00e5 h\u00f8ye at de utgj\u00f8r en p\u00e5regnelig fare for menneskeliv. Beregningene tar imidlertid ikke h\u00f8yde for utvikling i nettbelastningen. Det framg\u00e5r av forarbeidene til \u00a7 28-1 at hovedansvaret for \u00e5 skaffe dokumentasjon p\u00e5 at tomten har tilstrekkelig sikkerhet mot fare, ligger p\u00e5 tiltakshaver. Den fremlagte rapporten om magnetfeltverdiene p\u00e5 eiendommen avdekker usikkerheter knyttet til framtidig belastning i kraftlinjen over tomten. Fagetatens syn er at ytterligere utredninger er n\u00f8dvendig for \u00e5 kunne ta endelig stilling til dette sp\u00f8rsm\u00e5let. Videre fastholder fagetaten at tiltaket er avhengig av dispensasjon fra reguleringsplanen \u00a7 2.3.1 om etasjeantall. If\u00f8lge reguleringsplanen skal byggeforskriftene av 1987 legges til grunn for utregningsm\u00e5ten. Det bemerkes at reguleringsbestemmelsene knyttet til etasjeantall er noe motstridende. Den nevnte bestemmelsen er tydelig p\u00e5 at det i B4 kan oppf\u00f8res bolig i en etasje. Riktignok fremg\u00e5r det av \u00a7 3.4 at frittliggende eneboliger avmerket i planen kan oppf\u00f8res med innredet loft- og kjelleretasje hvor forholdene tilsier det. Omr\u00e5dene for frittliggende eneboliger ble endret til form\u00e5l frittliggende sm\u00e5husbebyggelse etter planendringen i 2004. Unntaket knytter seg alts\u00e5 til et form\u00e5l som ikke lenger fremg\u00e5r av planen. En har gjennomg\u00e5tt flere saker og funnet at det har forekommet at bestemmelsen om etasjetall ikke er fulgt opp, da den i to av de anf\u00f8rte sakene ikke er tolket i tr\u00e5d med m\u00e5lereglene som gjelder for planomr\u00e5det. Likevel er det ikke noen ensartet praksis, og i et vedtak fra 2016 ble bestemmelsen fulgt opp. Bestemmelsen har derfor ikke mistet sin aktualitet. Enkeltst\u00e5ende inkurier kan ikke gi en beskyttelsesverdig forventning om \u00e5 f\u00f8re opp tiltak i strid med planen uten at det s\u00f8kes om dispensasjon. Fagetaten anbefaler at det foretas en vurdering av om tiltaket er avhengig av dispensasjon fra KPA 2018 \u00a7 26.5.1 om \u00abvesentlig nybygging\u00bb. Saken gjelder \u00e9n tomannsbolig. Avgrensningen \u00abvesentlig\u00bb m\u00e5 imidlertid forst\u00e5s i lys av utbyggingspotensialet i omr\u00e5det. Dette er om lag 7 tomter, alts\u00e5 14 enheter dersom tomtene bebygges med tomannsbolig. Statsforvalteren i Vestland behandlet den 31.01.2024 en klagesak over kommunens vedtak om avslag p\u00e5 s\u00f8knad om oppf\u00f8ring av tomannsbolig i Straums\u00e5sen 79 hvor avslaget var her hjemlet i KPA 2018 \u00a7 26.5.1. I saken uttalte Statsforvalteren at: \u00abStatsforvalteren f\u00f8lger Bergen kommunes vurderinger hva gjelder hva som ligger i vesentlig nybygging og at omr\u00e5dets potensiale m\u00e5 vurderes samlet. Spesielt i denne saken der det helt opplagt er s\u00f8kt om full utbygging av omr\u00e5de B17, fordelt p\u00e5 en s\u00f8knad pr. tomannsbolig, samlet 14 boenheter. Utbyggingen av omr\u00e5de B17 m\u00e5 derfor sees p\u00e5 samlet og faller da klart innenfor vesentlig nybygging\u00bb. Det vises til at det er uheldig at dette forholdet ikke tidligere er fanget opp, men at det ikke er problematisert som f\u00f8lge av de andre avslagsgrunnene. Det vises ellers til fagetatens notat datert 12.02.2024 i sin helhet. Byr\u00e5dens vurdering og konklusjon: Byr\u00e5den har vurdert saken og er kommet til at klagen kan tas til f\u00f8lge. Byr\u00e5den viser innledningsvis til at fagetaten har foretatt en vurdering og redegj\u00f8r for avslagshjemlene de mener b\u00f8r frafalles. Byr\u00e5den slutter seg til disse vurderingene og vil fremheve det f\u00f8lgende. Byr\u00e5den er enig med fagetaten i at det kan fremst\u00e5 som lite forutsigbart at tiltaket ble avsl\u00e5tt med hjemmel i visuelle kvaliteter da det ble gitt avslag for andre gang. Byr\u00e5den mener at tiltaket innehar adekvate visuelle kvaliteter som innfrir kravene i pbl. \u00a7 29-2. 3 Etter byr\u00e5dens vurdering er det videre grunn for \u00e5 frafalle sikker byggegrunn, jf. pbl. \u00a7 28-1, som avslagsgrunn. Det f\u00f8rste avslaget som ble gitt p\u00e5 s\u00f8knaden ble opphevet av Statsforvalteren. Det fremg\u00e5r av opphevelsesvedtaket at: \u00abSelv om norske myndigheter har valgt \u00e5 f\u00f8lge et varsomhetsprinsipp ved bebyggelse n\u00e6rt h\u00f8yspentlinjer kan vi ikke se at det kan innfortolkes et slikt varsomhetsprinsipp etter pbl. \u00a7 28-1 f\u00f8rste ledd. B\u00e5de ordlyden og \u00f8vrige rettskilder er klar p\u00e5 at det m\u00e5 foreligge et forhold som objektivt sett representerer en fare for menneskeliv ut fra den kunnskapen vi har i dag, samt at det m\u00e5 foreligge en markert risiko for at faren kan inntre. Da det med overstigning av str\u00e5lingsverdier p\u00e5 0,4 mikrotesla ikke kan sies \u00e5 foreligge en slik \u00abfare\u00bb ser vi heller ikke grunn til \u00e5 vurdere om det er \u00abtilstrekkelig sikkerhet\u00bb mot eventuell fare p\u00e5 aktuell tomt. I alle tilfeller vil sannsynligheten for at det kan regnes \u00e5 v\u00e6re en sammenheng mellom barneleukemi og str\u00e5lingsverdier p\u00e5 over 0,4 mikrotesla, kun p\u00e5 bakgrunn av resultater i befolkningsstudier, m\u00e5tte regnes \u00e5 v\u00e6re s\u00e5 lav at det ikke kan legges til grunn at det ikke er \u00abtilstrekkelig sikkerhet mot fare\u00bb i et slikt tilfelle. Etter v\u00e5r vurdering er det ikke hjemmel til \u00e5 avsl\u00e5 bygges\u00f8knaden etter pbl. \u00a7 28-1 f\u00f8rste ledd med tilvisning til risiko for overstigning av str\u00e5lingsverdier p\u00e5 0,4 mikrotesla p\u00e5 aktuell tomt\u00bb. Byr\u00e5den deler fagetatens oppfatning om at det ville v\u00e6rt gunstig med mer informasjon, men mener at avslagshjemmelen knyttet til pbl. \u00a7 28-1 m\u00e5 frafalles som f\u00f8lge av Statsforvalterens vedtak om opphevelse. Det vises ogs\u00e5 til at reguleringsplanen fra 2004 har et forbudsomr\u00e5de i tilknytning til h\u00f8yspentledningen, og at boligen (med utomhusareal) er oms\u00f8kt utenfor denne. Det legges til grunn at planen har tatt eksplisitt stilling til dette forholdet ved bestemmelsen \u00a7 5.1: \u00abI fareomr\u00e5det g\u00e5r det h\u00f8yspent kraftledning. I omr\u00e5det kan det ikke oppf\u00f8res noen form for bygning eller innretning\u00bb. Av s\u00f8knaden om reguleringsendring (datert 25.05.2004, saksnr: 200408240) fremg\u00e5r det at: \u00abDet er i tillegg lagt vekt p\u00e5 at tomtene mot kraftlinjen gis en form og st\u00f8rrelse som gj\u00f8r at de er attraktive selv om de grenser til sikkerhetssonen langs kraftlinjen\u00bb. Dette er ogs\u00e5 vist til i vedtaket om mindre reguleringsendring datert 18.10.2004. Videre deler byr\u00e5den fagetatens vurdering om at tiltaket er avhengig av dispensasjon fra reguleringsplanen \u00a7 2.3.1 om at \u00abBebyggelsen kan f\u00f8res opp i to etasjer i omr\u00e5dene B1 og B2, og i en etasje i de \u00f8vrige omr\u00e5der. For beregning av etasjetall vises til byggeforskriftenes kap. 23:11\u00bb. Den oms\u00f8kte eiendommen ligger innenfor planomr\u00e5de B4. Planen tillater oppf\u00f8ring av bolig i en etasje og det s\u00f8kes her om to etasjer. Det ble s\u00f8kt om dispensasjon i klageomgangen. Etter byr\u00e5dens vurdering er det grunnlag for \u00e5 dispensere fra bestemmelsen i reguleringsplanen om etasjeantall, jf. pbl. \u00a7 19-2. Det fremg\u00e5r av pbl. \u00a7 19-2 andre ledd at: \u00abDispensasjon kan ikke gis dersom hensynene bak bestemmelsen det dispenseres fra, hensynene i lovens form\u00e5lsbestemmelse eller nasjonale eller regionale interesser, blir vesentlig tilsidesatt. Fordelene ved \u00e5 gi dispensasjon skal v\u00e6re klart st\u00f8rre enn ulempene\u00bb. Hensynet bak bestemmelsen om etasjeantall er \u00e5 regulere bygningers volum. Byr\u00e5den mener at dette hensynet ikke vil bli vesentlig tilsidesatt ved at det dispenseres, jf. pbl. \u00a7 19-2. Bygningene i omr\u00e5det har mange fellestrekk, som byr\u00e5den mener det oms\u00f8kte tiltaket ogs\u00e5 deler. Det nevnes blant annet saltak. Selv om bebyggelsen i omr\u00e5det fremst\u00e5r som helhetlig, s\u00e5 er ikke husene identiske. Slik sett vil ikke det oms\u00f8kte tiltaket skille seg ut. Det er ogs\u00e5 av betydning at eiendommen ligger i utkant av det bebygde omr\u00e5det. 4 Byr\u00e5den mener videre at fordelene med \u00e5 dispensere er \u00abklart st\u00f8rre enn ulempene\u00bb, jf. pbl. \u00a7 19-2. Byr\u00e5den kan ikke se at dispensasjonen fra etasjeantall vil gi noen betydelige ulemper med. Fordelene er at det kan etableres familieboliger i et etablert omr\u00e5de. Etter byr\u00e5dens oppfatning er det ogs\u00e5 grunnlag for \u00e5 innvilge dispensasjon fra KPA 2018 \u00a7 26.5.1 som sier at det i \u00f8vrig byggesone ikke tillates \u00abvesentlig nybygging\u00bb. Vurdering om \u00abvesentlig nybygging\u00bb beror p\u00e5 en helhetlig vurdering i den enkelte sak. Form\u00e5let med bestemmelsen er at omr\u00e5dene som er vist som \u00f8vrig byggesone i KPA 2018 i hovedsak skal opprettholdes med uendret utnyttelse, jf. bestemmelsens retningslinjer. I denne saken er det estimert et utbyggingspotensiale med 7 tomter, noe som utgj\u00f8r 14 boenheter dersom det bygges tomannsboliger. I omr\u00e5dene avsatt til \u00f8vrig byggesone er det foretatt en konkret vurdering om at ytterligere byutvikling begrenses til enkeltvis resttomter i etablerte bygningsmilj\u00f8er, og omr\u00e5dene skal i hovedsak opprettholdes med uendret utnyttelse, jf. bestemmelsens retningslinjer. Et vesentlig moment som taler mot at hensynene vil bli \u00abvesentlig tilsidesatt\u00bb i denne saken er at det i f\u00f8rste omgang er mest aktuelt at de tre eiendommene som ligger i tilknytning til hverandre bebygges. Videre legger byr\u00e5den vekt p\u00e5 at eiendommene ligger n\u00e6r i tilknytning til et omr\u00e5de som i KPA 2018 vises som ytre fortettingssone. Byr\u00e5den st\u00f8tter fagetatens vurderinger om at potensialet her er langt st\u00f8rre, men er av den oppfatning at dette ikke uten videre er et avgj\u00f8rende moment i vurderingen. Dispensasjonsvurderingen er konkret for den enkelte oms\u00f8kte utbygging, og har ingen rettslig overf\u00f8ringsverdi til eventuell ytterligere utbygging. Byr\u00e5den mener videre at fordelene med \u00e5 dispensere hva gjelder vesentlig nybygging er \u00abklart st\u00f8rre enn ulempene\u00bb, jf. pbl. \u00a7 19-2. Ulempene med \u00e5 dispensere synes i hovedsak \u00e5 knytte seg til at det kan skje en vesentlig utbygging i et omr\u00e5de som ikke er avsatt til fortetting i KPA 2018. Likevel synes disse noe begrenset av eiendommens beliggenhet i et etablert boligomr\u00e5de. Fordelene er at det kan etableres en tomannsbolig i et etablert omr\u00e5de, og \u00f8ke andelen familievennlige boliger. Form\u00e5lsbestemmelsen i pbl. \u00a7 1-1 viser at pbl. skal fremme b\u00e6rekraftig utvikling, sikre medvirkning, vurdere virkninger for milj\u00f8 og samfunn samt sikre \u00e5penhet. Etter gjennomgangen av dispensasjonsvurderingene, kan ikke byr\u00e5den se at hensynene som form\u00e5lsparagrafen skal ivareta blir vesentlig tilsidesatt. Byr\u00e5den er etter dette kommet til at de rettslige vilk\u00e5rene for \u00e5 dispensere er oppfylt, jf. pbl. \u00a7 19-2, andre ledd. Etter pbl. \u00a7 19-2, f\u00f8rste ledd er det da opp til forvaltningens frie skj\u00f8nn om det skal dispenseres, jf. formuleringen om at kommunen \u00abkan\u00bb gi varig eller midlertidig dispensasjon. I dette tilfellet er byr\u00e5den av den oppfatning at det kan gis dispensasjon. Byr\u00e5den tar klagen til f\u00f8lge. Vedtakskompetanse: Byr\u00e5d for byutvikling har generell myndighet til \u00e5 fatte beslutninger som ikke er av prinsipiell betydning, jf. byr\u00e5dssak 1282/23. Alle beslutninger som er av prinsipiell betydning legges frem for byr\u00e5det. Byr\u00e5d for byutvikling fatter f\u00f8lgende vedtak: 1) Plan- og bygningsetatens vedtak datert 19.10.2023 oppheves med hjemmel i forvaltningsloven \u00a7 33 andre ledd. 2) Med hjemmel i plan- og bygningsloven \u00a7 19-2 innvilges dispensasjon fra reguleringsplanen \u00a7 2.3.1 om antall etasjer og KPA 2018 \u00a7 26.5.1 om vesentlig 5 nybygging. 3) I medhold av plan- og bygningsloven \u00a7\u00a7 20-1 og 21-4 gis det tillatelse til oms\u00f8kte tiltak. 4) Det overlates Plan- og bygningsetaten \u00e5 utferdige den endelige tillatelsen, med en vurdering av n\u00f8dvendige vilk\u00e5r. 5) Klagen tas til f\u00f8lge. Dato: 25. juni 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: 1) Fagetatens notat datert 12.02.2024 med f\u00f8lgende vedlegg: 1. Oversiktskart 2. Oversiktsfoto 3. Situasjonsplan 4. Vedtak datert 19.10.2023 5. Klage datert 09.11.2023 med bilag 6. Rapport fra Sweco om str\u00e5ling datert 20.12.2021 7. Statsforvalterens omgj\u00f8ringsvedtak datert 13.06.2023 8. Vedtak datert 06.12.2022 9. Nabomerknader med ansvarlig s\u00f8kers kommentarer 10. Tegninger 2) Tillleggsmerknader med vedlegg - 08032024.pdf 3) Dispensasjonss\u00f8knader med vedlegg 6 "
}