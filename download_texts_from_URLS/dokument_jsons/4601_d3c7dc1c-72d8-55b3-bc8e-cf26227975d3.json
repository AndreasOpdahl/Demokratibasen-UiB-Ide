{
  "dokument_id": "d3c7dc1c-72d8-55b3-bc8e-cf26227975d3",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Charlotte Spurkeland, Eivind K. N\u00e6vdal-Bolstad og Hilde Onarheim (H) om etablering av demenslandsby i Bergen",
  "url": "https://bergen.kommune.no/politikere-utvalg/api/fil/bk360/7586106/Svar-pa-representantforslag-fra-Charlotte-Spurkeland-Eivind-K-Naevdal-Bolstad-og-Hilde-Onarheim-H-om-etablering-av-demenslandsby-i-Bergen",
  "tekst": " BHO - Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2022/198708-8 Saksbehandler: Ann Kristin Berge Fra Dato: 8. mars 2023 Byr\u00e5d for helse og omsorg Svar p\u00e5 representantforslag fra Charlotte Spurkeland, Eivind K. N\u00e6vdal-Bolstad og Hilde Onarheim (H) om etablering av demenslandsby i Bergen Forretningsutvalget har i m\u00f8te 20. desember 2022 i sak 386/22 fattet f\u00f8lgende vedtak: 1) Representantforslag fra Charlotte Spurkeland, Eivind K. N\u00e6vdal-Bolstad og Hilde Onarheim (H) om etablering av demenslandsby i Bergen oversendes byr\u00e5det for videre utredning. 2) Byr\u00e5det bes om \u00e5 vurdere forslaget og oversende byr\u00e5dets vurdering i notats form til Bystyrets kontor slik at bystyret kan behandle saken senest i m\u00f8te 31. mai 2023. 3) Utvalg for helse og sosial avgir innstilling i saken. Representantene Charlotte Spurkeland, Eivind K. N\u00e6vdal-Bolstad og Hilde Onarheim (H) har fremmet f\u00f8lgende representantforslag: Demens er en folkesykdom der over 70 000 nordmenn i dag lever med sykdommen, der Alzheimers er den vanligste formen. De aller fleste av oss kjenner noen eller har noen i familien som er blitt rammet av demens. I tr\u00e5d med at vi ogs\u00e5 blir flere eldre fremover, blir det derfor stadig viktigere \u00e5 gi god informasjon, verdighet, mulighet for deltakelse og gode tjenester i \u00e5rene som kommer. Demenslandsbyer er helseinstitusjoner hvor personer med demens bor sammen med likesinnede og kan bevege seg rundt p\u00e5 egen h\u00e5nd. Demenslandsbyen De Hoegeweyk i den nederlandske byen Weesp utenfor Amsterdam trekkes ofte frem som modell. De Hoegeweyk er laget slik at menneskene som bor der i st\u00f8rst mulig grad kan leve normalt og aktivt slik de har gjort tidligere, samtidig som de f\u00e5r et d\u00f8gnkontinuerlig omsorgstilbud. Flere kommuner i Norge oppretter n\u00e5 egne demenslandsbyer som spesialiserer p\u00e5 \u00e5 skape et kvalitetstilbud for personer med demens. En av disse kommunene er B\u00e6rum, som gjennom prosjektet med Carpe Diem har bygget en demenslandsby med 158 plasser fordelt p\u00e5 17 bokollektiv med plass til \u00e5tte personer i hvert fellesskap. Her er det ogs\u00e5 tilrettelagt et eget kollektiv for yngre personer med demens, som ellers ville risikert \u00e5 bli plassert sammen med helt andre aldersgrupper. Carpe Diem i B\u00e6rum ble ogs\u00e5 h\u00e5ret til \u00c5rets helsebygg 2020. Ved utredningen av representantforslaget bes det om at det legges frem informasjon om de ulike initiativene som kommunen kjenner til om \u00f8nsker om \u00e5 etablere en demenslandsby i Bergen. Forslag til vedtak: Bystyret ber byr\u00e5det \u00e5 jobbe for etablering av en demenslandsby i Bergen. Byr\u00e5dets vurdering av representantforslaget: Demenskartet.no beregner at 5760 av kommunes innbyggere kan ha demens i 2025. I 2030 er anslaget 6706, og i 2050 ansl\u00e5s det at 11431 innbyggere lever med demens i Bergen. Det er en \u00f8kning p\u00e5 98 % fra 2025 til 2050. Byr\u00e5det mener det er viktig \u00e5 videreutvikle et demensvennlig samfunn og sikre at personer med demens og deres p\u00e5r\u00f8rende f\u00e5r et godt og helhetlig tilbud. Mange med demens kan bo lenge i eget hjem dersom de f\u00e5r individuelt tilpasset hjelp. Aktivitetstilbud, teknologiske hjelpemidler og hjelp med mat, medisiner og personlig hygiene, er tiltak som kan bidra til at personer med demens kan bo lengre hjemme. For mange vil det likevel komme til et punkt hvor de trenger oppf\u00f8lging utover det som kan gis i hjemmet. Bergen kommune har sykehjem, bokollektiv og bofellesskap som er s\u00e6rlig tilrettelagt for denne m\u00e5lgruppen. Det finnes ulike boformer for personer med demens. Demenslandsby er \u00e9n slik boform, utformet med sm\u00e5 boenheter med hjemlig preg. Demenslandsbyer er designet slik at beboerne kan bevege seg fritt ute og inne p\u00e5 et avgrenset og skjermet omr\u00e5de. P\u00e5 omr\u00e5det er det gjerne butikk, kino, pub, caf\u00e9, med mer. Konseptet demenslandsby har som m\u00e5lsetning \u00e5 dreie fokus fra tradisjonell medisinsk institusjonell omsorg, over til personsentrert omsorg. Flere kommuner i Norge har, eller har planlagt \u00e5 etablere demenslandsbyer og andre moderne boformer for demente. En rapport fra 2019 har kartlagt hvilke modeller for moderne boformer for personer med demens, som finnes i litteraturen. I tillegg til De Hogeweyk-modellen, ble tre andre modeller identifiserte: Eden Alternative (USA), Green House (USA) og Butterfly Care (Storbritannia). Alle modellene vektlegger sm\u00e5 tilpassede boenheter, trivelige omgivelser, livskvalitet, helse, livsstil, kompetente ansatte og frivillige, og organisering og drift av boenhetene. If\u00f8lge rapporten er det f\u00e5 forskjeller mellom modellene, men De Hogeweyk-modellen inneholder flest elementer for \u00e5 tilrettelegge i tr\u00e5d med den enkeltes kulturelle livsstil. Folkehelseinstituttet (FHI) har laget en systematisk oversikt (2022) hvor de unders\u00f8ker effekten av demenslandsbyer og andre moderne boformer for personer med demens, sammenliknet med tradisjonelle boformer1. FHI fant ingen studier om effekten av demenslandsbyer. De fant imidlertid studier om effekt av moderne sm\u00e5 bofelleskap for personer med demens sammenlignet med tradisjonelle sykehjem. Resultatene viser at det er usikkert om moderne boformer har effekt p\u00e5 hverdagslige aktiviteter (ADL2), emosjonell og psykologisk funksjon, depresjon, medikamentbruk, fall, vanlige symptomer ved demens og adferdsforstyrrelser, sammenlignet med tradisjonelle boformer for personer med demens. I Sintef-rapporten Bo hele livet Nye bofellesskap og nabolag for gammel og ung (2020) beskrives en rekke ulike moderne botilbud tilrettelagt for personer med demens. Rapporten viser til gode erfaringer med prosjekter som planlegger for mangfoldige bomilj\u00f8, nabolag og m\u00f8teplasser, og kombinerer ulike brukergrupper og generasjoner. Sintef utga i 2015 rapporten Er sm\u00e5tt alltid godt i demensomsorgen? Om bo- og tjenestetilbud for personer med demens. Resultatene viste at det sosiale milj\u00f8et kan v\u00e6re vel s\u00e5 betydningsfullt som den fysiske utformingen p\u00e5 boligene. Samtidig har det fysiske milj\u00f8et en viktig rolle i nettopp \u00e5 underst\u00f8tte og legge til rette for sosiale relasjoner. 1 Tradisjonelle boformer defineres her som sykehjem eller demensavdelinger i sykehus. 2 Dagliglivets aktiviteter (ogs\u00e5 betegnet ADL etter engelsk activities of daily living) er et begrep som brukes innen helsevesenet. Dagliglivets aktiviteter kan defineres som gj\u00f8rem\u00e5l vi til daglig utf\u00f8rer, som for eksempel av- og p\u00e5kledning, matlaging, spising, holde orden p\u00e5 personlige eiendeler og personlig hygiene. If\u00f8lge Demensplan 2025 b\u00f8r det bygges et mangfold av boligl\u00f8sninger og tiltak i n\u00e6rmilj\u00f8et, for \u00e5 legge til rette for et demensvennlig samfunn. De nasjonale anbefalingene er at demensvennlige held\u00f8gns omsorgsplasser skal bygges i henhold til prinsippet om at \u00absm\u00e5tt er godt\u00bb (Demensplan 2025). Planen anbefaler ikke at det bygges egne samfunn for personer med demens. Konseptet demenslandsby omtales slik: Demenslandsbyer oversatt til norske forhold synes \u00e5 kunne ivareta noen sentrale prinsipper om normalitet og hverdagsliv, tilpassede aktiviteter og sm\u00e5 bogrupper med tilgang til trygge utearealer. Andre \u00f8nsker en utvikling av boformer for eldre som integreres med boformer for andre grupper og plasseres i tilknytning til andre tilbud og aktiviteter i n\u00e6rmilj\u00f8et. I et slikt perspektiv kan det hevdes at konseptet i for liten grad s\u00f8ker \u00e5 interagere med samfunnet rundt og legger til rette for blandende bomilj\u00f8er. Det vil v\u00e6re behov for \u00e5 f\u00f8lge utviklingen av demenslandsbyer og innhente erfaringer om hvordan konseptet fungerer i norsk sammenheng (Demensplan 2025 s. 90). I 2021 vedtok Bergen bystyre rullert plan, Omsorg med kunnskap Plan for helseinstitusjoner og boliger med held\u00f8gnsbemanning i Bergen kommune 2016-2030. Planen gir f\u00f8ringer for bygging og rehabilitering av helseinstitusjoner og boliger med held\u00f8gnsbemanning i planperioden. B\u00e5de denne planen og Et eldrevennlig Bergen - Seniorplan for Bergen kommune 2019-2024 sier at Bergen kommune vil la seg inspirere av trekk ved demenslandsbyen i Nederland n\u00e5r nye sykehjem bygges. Sm\u00e5 boenheter, skjermede uteomr\u00e5der med aktivitetsomr\u00e5de, kaf\u00e9 og vinterhage, nevnes eksplisitt. Seniorplanen omtaler ogs\u00e5 andre boformer: Bergen kommune \u00f8nsker \u00e5 legge mer til rette for fleksible boformer som er tilpasset deling og fellesskap ved \u00e5 bruke elementer fra demenslandsbyer og ved \u00e5 legge til rette for en byutvikling som sikrer bomilj\u00f8 hvor unge og eldre, familier og enslige treffes slik at det kan bygges gode relasjoner (Et eldrevennlig Bergen s.56). Byr\u00e5det er kjent med at Rasmus Meyers Legat \u00f8nsker \u00e5 etablere en demenslandsby p\u00e5 legatets eiendom p\u00e5 \u00c5stveit i \u00c5sane. Planinitiativet ble behandlet i byr\u00e5det 03.05.2018, i sak 109/18. Byr\u00e5det innstilte den gang til Komit\u00e9 for milj\u00f8 og byutvikling \u00e5 stanse planinitiativet. Bakgrunnen var at det ville kreve omregulering av et areal som er avsatt til gr\u00f8nnstruktur. Planforslaget ble trukket f\u00f8r behandling i Komit\u00e9 for milj\u00f8 og byutvikling. N\u00e5r kommunens arealplan skal rulleres, vil planinitiativet kunne bli vurdert p\u00e5 nytt. Oppsummering og byr\u00e5dets vurdering av representantforslaget: Byr\u00e5det vil videreutvikle Bergen som en demensvennlig kommune. Et demensvennlig samfunn handler om \u00e5 inkludere personer med demens og gj\u00f8re hverdagen deres s\u00e5 enkel og trygg som mulig. Demenslandsbyer er en av flere boformer for personer med demens. Kunnskapsgrunnlaget om effekten av demenslandsbyer er s\u00e5 langt mangelfullt. Byr\u00e5det mener at det er behov for flere studier som unders\u00f8ker effekt av demenslandsby som boform, f\u00f8r Bergen kommune beslutter \u00e5 g\u00e5 i gang med et s\u00e5 kostnadskrevende prosjekt. Byr\u00e5det \u00f8nsker et mangfold av boliger, boligformer og innovative boligl\u00f8sninger. Det er viktig at dette ikke kommer i konflikt med kommunens overordnede og samordnende planverk, Kommuneplanens arealdel og Kommuneplanens samfunnsdel, for eksempel n\u00e5r det gjelder verning av gr\u00f8ntomr\u00e5der. Rune Bakervik - Byr\u00e5dsleder Ruth Grung - Byr\u00e5d for helse og omsorg Dokumentet er godkjent elektronisk. Kopi: Eldrer\u00e5det "
}