{
  "dokument_id": "050ded0b-8384-5ca3-a4d3-c7ba38ef7216",
  "doc_type": "case_attachment",
  "kommune": 5501,
  "tittel": "Nord Fiskarlag sin uttalelse til s\u00f8knad om endring av lokalitet 35838 Vengs\u00f8y i Troms\u00f8 kommune",
  "url": "https://innsyn.tromso.kommune.no/application/getMoteDokument?dokid=2001696413",
  "tekst": "Troms\u00f8 kommune postmottak@tromso.kommune.no Deres ref. V\u00e5r ref. Saksbehandler Dato 24/04074 2023/421 Karoline Hasti Rutle, 94250093 12.04.2024 Nord Fiskarlag sin uttalelse til s\u00f8knad om endring av lokalitet 35838 Vengs\u00f8y i Troms\u00f8 kommune Nord Fiskarlag viser til h\u00f8ring av Sjurelv Fiskeoppdrett AS sin s\u00f8knad om arealendring p\u00e5 lokalitet 35838 Vengs\u00f8y i Troms\u00f8 kommune. Det s\u00f8kes om \u00e5 tilf\u00f8re dagens 5 burs ramme med en ny rekke med fem bur utenfor dagens anlegg. Det etableres da en 2x5 burs ramme. Dette vil doble anleggsarealet fra dagens 32000 m 2 til 64000m2. I tillegg s\u00f8kes det om justering av fl\u00e5teareal og korrigering av 2 ankerliner i fl\u00e5tefort\u00f8yning. 1. Fiskeriinteresse i omr\u00e5det If\u00f8lge Fiskeridirektoratets kartverkt\u00f8y er det kartlagt flere bruks- og ressursomr\u00e5der som er viktige for fiskeriinteressene ved oms\u00f8kt omr\u00e5det for arealendring (se figur 1.). Figur 1. Oversiktskartet er hentet fra Fiskeridirektoratets kartverkt\u00f8y Yggdrasil og inneholder registrerte fiskeriinteresser. De inntegnede gr\u00f8nne punkt viser oms\u00f8kt ankerpunkt til anleggsfort\u00f8yning og heldekkende gr\u00f8nn polygon viser oms\u00f8kt anleggsramme. De inntegnede r\u00f8de punkter viser ankerpunkt til f\u00f4rfl\u00e5te og heldekkende r\u00f8d polygon viser f\u00f4rfl\u00e5teplassering. Fiskeridirektoratet har kartlagt fiskeomr\u00e5de for passive redskaper i fiske etter kveite og hyse i konflikt med oms\u00f8kt lokalitet. I tillegg strekker fort\u00f8yninger til oms\u00f8kt lokalitet seg inn til kartlagt rekefelt og kartlagt beiteomr\u00e5de for torsk. Om lag 1,63 km s\u00f8r-vest, og 1,74 km s\u00f8r- \u00f8st for oms\u00f8kt anleggsramme er det kartlagt fiskeomr\u00e5de for passive redskaper i fiske etter kveite. Om lag 2,75 km s\u00f8r- \u00f8st for oms\u00f8kt anleggsramme er det kartlagt gyteomr\u00e5de for torsk og 2,43 km \u00f8st for oms\u00f8kt anleggsramme er det kartlagt fiskeomr\u00e5de for passive redskaper i fiske etter kveite og hyse. Figur 2. Oversiktskartet til venstre er hentet fra Fiskeridirektoratets kartverkt\u00f8y Yggdrasil og inneholder registrerte fiskeriinteresser, i tillegg til ny oms\u00f8kt anleggsinstallasjon. Oversiktskartet til h\u00f8yre er hentet fra Barentswatch (fishinfo) og inneholder kartlagt rekefelt og n\u00e5v\u00e6rende anleggsinstallasjon. Avstand fra land og ut til ytterste fort\u00f8yning er merket i oversiktskartene. Ny oms\u00f8kt anleggsplassering med tilh\u00f8rende fort\u00f8yninger strekker seg ut til kartlagt rekefelt. Oms\u00f8kt arealendring inneb\u00e6rer en utvidelse p\u00e5 204 m mot s\u00f8r-\u00f8st, sammenlignet med n\u00e5v\u00e6rende godkjent plassering (se figur 2). 2. Fiskeriaktivitet i omr\u00e5det If\u00f8lge Fiskeridirektoratets kartverkt\u00f8y er kartlagt fiskeriaktivitet i omr\u00e5det hvor det s\u00f8kes om ny lokalitet (se figur 3). Figur 3. Oversiktskartet er hentet fra Fiskeridirektoratets kartverkt\u00f8y Yggdrasil og inneholder registrert fiskeriaktivitet. De inntegnede gr\u00f8nne punkt viser oms\u00f8kt ankerpunkt til anleggsfort\u00f8yning og heldekkende gr\u00f8nn polygon viser oms\u00f8kt anleggsramme. De inntegnede r\u00f8de punkter viser ankerpunkt til f\u00f4rfl\u00e5te og heldekkende r\u00f8d polygon viser f\u00f4rfl\u00e5teplassering. De bl\u00e5 strekene representerer sporingsdata fra fart\u00f8y som har drevet fiske med reketr\u00e5l (markert som bunntr\u00e5l i kartet, se Figur 3). De oransje strekene viser sporingsdata fra fart\u00f8y som har drevet fiske med snurrevad, de gr\u00f8nne strekene representerer sporingsdata fra fart\u00f8y som har drevet fiske med line og krok, de rosa strekene viser sporingsdata fra fart\u00f8y som har drevet fiske med not-redskaper, de gul-gr\u00f8nne strekene viser sporingsdata fra fart\u00f8y som har drevet fiske med garn og de r\u00f8de strekene viser sporingsdata fra fart\u00f8y som har drevet fiske med flytetr\u00e5l. 3. Nord Fiskarlags vurdering av oms\u00f8kte anlegg reelle arealbeslag Arealbruken til anlegg for akvakultur inkluderer ankerpunkt og fort\u00f8yninger, men i tillegg til dette m\u00e5 det ogs\u00e5 tas h\u00f8yde for fiskeforbudet p\u00e5 100 meter fra akvakulturanlegg jf. akvakulturdriftsforskriften \u00a7 18. Mulighetene til \u00e5 ut\u00f8ve fiske i n\u00e6rheten av akvakulturlokaliteten er dermed redusert til omr\u00e5det utenfor fiskeforbudssonen. P\u00e5 samme tid er det registrert h\u00f8y fiskeaktivitet i fangst av reke ved oms\u00f8kt lokalitet. Her m\u00e5 det tas i betraktning at rekefart\u00f8y har et flere hundre meter langt slep hengende bak (tr\u00e5lwire pluss tr\u00e5lpose). Av sikkerhetsmessige hensyn kreves ogs\u00e5 tilstrekkelige avstander for at ikke tr\u00e5lposen skal hekte seg fast i ankrene til anleggsfort\u00f8yningene, i tillegg til at det kreves tilstrekkelig areal for \u00e5 kunne vende fart\u00f8yet. Tatt i betraktning at oms\u00f8kte anlegg medf\u00f8rer en dobling av beslaglagt areal i vannoverflaten, fiskeforbudssonen p\u00e5 100 meter m\u00e5lt fra anleggets ytterpunkter i overflaten jf. akvakulturdriftsforskriften \u00a7 18 og behovet for \u00e5 man\u00f8vrere med tilstrekkelig avstand fra fort\u00f8yning av sikkerhetsmessige hensyn, finner Nord Fiskarlag at oms\u00f8kte arealendringer er vesentlig mer til hinder for ut\u00f8velsen av fisket sammenlignet med n\u00e5v\u00e6rende plassering av anlegg. Nord Fiskarlag presiserer at det foreg\u00e5r et omfangsrikt fiske med flere redskapstyper i Vengs\u00f8yfjorden, som det fremg\u00e5r av pkt. 2 ovenfor. 4. Vengs\u00f8yfjord midlertidig stengt for reketr\u00e5ling Figur 4. Oversiktskartet er hentet fra Barentswatch (Fishinfo) og viser n\u00e5v\u00e6rende anleggsinstallasjon med fort\u00f8yning, i tillegg til avstengt omr\u00e5de for fangst etter reke. Nord Fiskarlag viser til at oms\u00f8kte arealendringer strekker seg inn i omr\u00e5de hvor Fiskeridirektoratet har midlertidig stengt omr\u00e5det for reketr\u00e5ling1. Dette er gjort med hjemmel i lov av 6.juni 2008 nr. 37 om forvaltning av viltlevende marine ressurser \u00a716 og forskrift av 22.desember 2024 om ut\u00f8velse av fisket i sj\u00f8en \u00a7 47. Begrunnelsen for forbudet mot fangst av reker i omr\u00e5det, er som f\u00f8lge av h\u00f8y innblanding av torsk under minstem\u00e5l. Ovennevnte fangstforbud, sett i sammenheng med det kartlagte beiteomr\u00e5det for torsk i Yggdrasil, dokumenterer at det er stor tilstedev\u00e6relse av torskeyngel og torsk av yngre \u00e5rsklasser ved oms\u00f8kte anlegg. Torsk er s\u00e5rbar for milj\u00f8p\u00e5virkning og det er viktig \u00e5 hensynta gyte- og oppvekstomr\u00e5der for torsk for \u00e5 sikre en fremtidig b\u00e6rekraftig bestand. 1 J-35-2024 (fiskeridir.no), hentet 10.04.2024 5. S\u00f8knad i forhold til Kystsoneplan Troms\u00f8 kommune 2023 \u2013 2033 Figur 5. viser kartutsnitt fra troms\u00f8 kommune sin kystsoneplan 2023-2033. F\u00f8lgende utsnitt er hentet fra s\u00f8ker sitt vedlegg- tillegg s\u00f8knad arealendringer lokalitet 35838 Vengs\u00f8y, Sjuelv Fiskeoppdrett AS. De oms\u00f8kte ankerliner med fort\u00f8yning strekker seg ut i ytterkant av omr\u00e5de avsatt som flerbruksomr\u00e5de rundt akvakultur (AF) i ny kystsoneplan for Troms\u00f8 kommune 2023 \u2013 2033 (se figur 5). I tilh\u00f8rende bestemmelse til arealform\u00e5l for kystsoneplan for troms\u00f8regionen, tillates det \u00e5 legge ut fort\u00f8yning til havbruk i AF omr\u00e5de. Med forbehold om at fort\u00f8yningene ligger minimum 20 meter under gjennomsnittlig havniv\u00e5 og ikke er til hinder for vanlig sj\u00f8veis ferdsel. Oms\u00f8kt ankerline med fort\u00f8yning strekker seg slik at det grenser til kartlagt omr\u00e5de avsatt til fiske (F) i ny kystsoneplan. 6. Behov for arealendring I s\u00f8knaden om arealendring skriver s\u00f8ker f\u00f8lgende i sin oppsummering av behov for \u00f8kt areal: \u00ab... \u2022 SF \u00f8nsker styrke sin tilstedev\u00e6relse i Troms\u00f8 kommune. \u2022 S\u00f8knaden er i henhold til innspill til kommunens kystsoneplan. \u2022 Virksomheten har behov for st\u00f8rre produksjonsareal for \u00e5 drive sine tillatelser best mulig. \u2022 Selskapet har \u00f8kt antall ansatte etter eget ambisjonsniv\u00e5 tilknyttet sin drift i Kaldfjorden og Vengs\u00f8yfjorden. \u2022 SF har behov for \u00e5 \u00f8kt spredningsareal og anlegg tilpasset produksjonen ved sine anlegg. \u2022 Selskapet har brukt betydelige summer p\u00e5 innkj\u00f8p av auksjonsbiomasse som n\u00e5 s\u00f8ke \u00e5 f\u00e5 tilknyttet sine lokaliteter. \u2022 Arealendringen vil sikre forutsigbar og b\u00e6rekraftig produksjon og derav gi lokale og trygge arbeidsplasser. \u2022 Erfaringene med lokaliteten Vengs\u00f8y har over tid vist god b\u00e6rekraft ved 1890 tonn. Etter \u00f8kning til 3100 tonn, er det \u00f8nskelig \u00e5 spre produksjonen over flere merdenheter og derav \u00f8ke spredningsareal \u2022 Gjennomf\u00f8rte milj\u00f8unders\u00f8kelser og forunders\u00f8kelser viser at en \u00f8kning av produksjonsarealet er gunstig og forsvarlig. \u2022 St\u00f8rre areal gir bedre utnyttelse av SF sin lokalitet. ..\u00bb Det fremkommer i s\u00f8knad at arealet s\u00f8kes \u00f8kt som f\u00f8lge av at lokalitet har behov for st\u00f8rre produksjonsareal for \u00e5 best mulig drive sin tillatelse p\u00e5 3100 tonn MTB. Imidlertid kommer det ogs\u00e5 frem at s\u00f8ker har kj\u00f8pt \u00f8kt biomasse p\u00e5 auksjon som de \u00f8nsker \u00e5 tilknytte sine eksisterende lokaliteter. Det fremkommer derfor ikke tydelig om behov for utvidelse kun gjelder optimal drift av n\u00e5v\u00e6rende tillatt biomasse, eller om det er \u00f8nske om \u00e5 ytterligere \u00f8ke biomasse p\u00e5 lokalitet. 7. Merknader Nord Fiskarlag 7.1 Tidligere uttalelse Nord Fiskarlag har tidligere uttalt seg p\u00e5 s\u00f8knad om \u00f8kt biomasse, samt mindre justering av areal p\u00e5 lokalitet Vengs\u00f8y, datert 01.06.23 (se vedlegg 1). I v\u00e5rt h\u00f8ringsbrev viser vi til indirekte og direkte p\u00e5virkning av fiskeriinteressene. Direkte ved beslagleggelse av areal som er viktig for fiskeriinteresse og indirekte ved at akvakulturvirksomhet kan p\u00e5virke fiskerin\u00e6ringen i et milj\u00f8perspektiv. I v\u00e5rt h\u00f8ringsbrev forutsatte Nord Fiskarlag at n\u00e6rliggende rekefelt ikke ble ytterligere negativt p\u00e5virket av aktivitet. Sjurelv Fiskeoppdrett fikk den 03.10.2023 tillatelse til \u00f8kt biomasse og mindre justeringer av koordinater for anleggsinstallasjoner. 7.2 Nord Fiskarlags vurdering og konklusjon p\u00e5 oms\u00f8kte arealendringer Nord Fiskarlag har v\u00e6rt i kontakt med lokale Fiskarlag, hvor b\u00e5de Tromvik og Troms\u00f8 Fiskarlag ikke \u00f8nsker en plassering av fort\u00f8yninger som strekker seg ut i Vengs\u00f8yfjorden p\u00e5 en slik m\u00e5te at det er til hinder for rekefiske. Nord Fiskarlag stiller seg sp\u00f8rrende til behovet for \u00f8kt areal, da det nylig er gitt tillatelse til \u00f8kt biomasse p\u00e5 lokaliteten og det ikke er s\u00f8kt om ytterligere \u00f8kt biomasse i foreliggende s\u00f8knad. Nord Fiskarlag ser at foreliggende s\u00f8knad om \u00f8kt areal er til vesentlig st\u00f8rre negativ p\u00e5virkning for ut\u00f8velsen av fisket i kartlagte rekefelt enn tidligere godkjente anleggsinstallasjon. V\u00e5r konklusjon bygger p\u00e5 f\u00f8lgende forhold: - oms\u00f8kte anlegg medf\u00f8rer en dobling av beslaglagt areal i vannoverflaten, - fiskeforbudssonen p\u00e5 100 meter m\u00e5lt fra anleggets ytterpunkter i overflaten jf. akvakulturdriftsforskriften \u00a7 18 medf\u00f8rer at deler av rekefeltet blir ulovlig \u00e5 fiske i, og - behovet for \u00e5 man\u00f8vrere med tilstrekkelig avstand fra fort\u00f8yningene av sikkerhetsmessige hensyn, tilsier at ytterligere deler av rekefeltet blir for risikofylt \u00e5 ferdes i. Det er ikke mulig ut fra s\u00f8knaden med vedlegg \u00e5 kvantifisere n\u00e6rmere \u00abhvor stort\u00bb areal fiskerne fortrenges fra. Nord Fiskarlag krever at dette konsekvensutredes f\u00f8r saken tas til behandling av akvakulturmyndigheten. I sum medf\u00f8rer oms\u00f8kte arealendring et reelt arealbeslag med vesentlige negative konsekvenser for fiskerin\u00e6ringen. For det tilfelle at s\u00f8knaden blir endret slik at vesentlig negative konsekvenser for fiskerin\u00e6ringen unng\u00e5s har Nord Fiskarlag f\u00f8lgende forventninger til anleggets n\u00e6rmere innretning: - Det m\u00e5 p\u00e5ses at det avsettes tilstrekkelig avstand fra anker til kartlagt rekefelt, av sikkerhetsmessige hensyn. Slik at dersom det oppst\u00e5r strekk i ankerline med anker, at disse ikke beveger seg ut av flerbruksomr\u00e5de AF og inn i kartlagt rekefelt og planomr\u00e5de F. - Det bes om at alle ankerpunkt og anleggsramme synliggj\u00f8res p\u00e5 en god m\u00e5te i tilgjengelige kart for fiskefl\u00e5ten og i sj\u00f8. Eksempelvis kart i Olex format tilgjengelig for fiskefl\u00e5ten eller i Barentswatch. Tidsriktig og eksakt plassering av forankring m\u00e5 v\u00e6re oppdatert til enhver tid i de tilgjengelige kart for fiskefl\u00e5ten. Dette for \u00e5 hindre at fiskeredskaper heftes til forankring. Mange fiskeplasser, b\u00e5de for passive og aktive redskap, er allerede b\u00e5ndlagt av akvakulturn\u00e6ringen. Det er derfor avgj\u00f8rende at viktige fiskeplasser som er tilgjengelig blir ivaretatt slik at det fortsatt er driftsgrunnlag for fiskerne som driver sitt virke i omr\u00e5de. P\u00e5 bakgrunn av det ovennevnte er Nord Fiskarlag kommet til at vi anbefaler at s\u00f8knaden avsl\u00e5s. Nord Fiskarlag vil vurdere saken p\u00e5 nytt dersom det kommer s\u00f8knad om arealendring som ikke medf\u00f8rer vesentlige negative konsekvenser for ut\u00f8velsen av fisket i Vengs\u00f8yfjorden. 8. Ved fremtidig s\u00f8knad om \u00f8kt biomasse Nord Fiskarlag er bekymret for konsekvenser knyttet til milj\u00f8forurensning som f\u00f8lge av oppdrettsvirksomhet, og effekten dette kan f\u00e5 p\u00e5 viktige fiskeriressurser. Nord Fiskarlag viser til at det er h\u00f8y andel av yngel og yngre \u00e5rsklasser i tett tilknytning til oms\u00f8kte lokalitet. Relevante myndigheter oppfordres derfor til \u00e5 opptre i samsvar med f\u00f8re-var- prinsippet og at n\u00f8dvendige avb\u00f8tende tiltak stilles som vilk\u00e5r dersom oppdrettsvirksomheten kan p\u00e5virke det ytre marine liv. Dersom det i fremtiden s\u00f8kes om \u00f8kt biomasse p\u00e5 lokaliteten mener Nord Fiskarlag at f\u00f8lgende m\u00e5 konsekvensutredes, jf. forskrift om konsekvensutredninger \u00a7\u00a7 8 og 10: - effekten \u00f8kt biomasse kan f\u00e5 p\u00e5 omr\u00e5dets bestander av torsk og hyse, herunder hvorvidt beiting p\u00e5 forspill, fekalier og smittespredning kan f\u00e5 konsekvenser for viltbestandenes kvalitet og gytesuksess2 - hvilken effekt den totale mengde akvakultur i omr\u00e5det kan f\u00e5 p\u00e5 naturmangfoldet i omr\u00e5det etter en eventuell \u00f8kning av biomassen i omr\u00e5det - effekten \u00f8kte mengder kobber og annen milj\u00f8forurensing knyttet til oppdrettsvirksomhet kan f\u00e5 p\u00e5 organisk liv i omr\u00e5det Nord Fiskarlag mener at eventuelle fremtidige tillatelser om \u00f8kt biomasse m\u00e5 underlegges betryggende avb\u00f8tende vilk\u00e5r som egner seg til \u00e5 unng\u00e5 skade p\u00e5 milj\u00f8et, naturmangfoldet og fiske- og rekebestander i omr\u00e5det. Nord Fiskarlag mener at f\u00f8lgende vilk\u00e5r, som et minimum, b\u00f8r stilles i forbindelse med fremtidige s\u00f8knader om ny lokalitet eller \u00f8kt biomasse: - forbud mot bruk av og utslipp av avlusningsmidler - fremleggelse av og godkjenning av avlusningsplan som viser hvor lusemidlene skal slippes ut. Lokasjonen for utslipp m\u00e5 v\u00e6re tilstrekkelig langt unna rekefelt. Utslipp m\u00e5 kun tillates utf\u00f8rt p\u00e5 egnede lokasjoner i trygg avstand fra rekefeltene og i tidsrom med ideelle str\u00f8mforhold. Avlusningsplanen m\u00e5 godkjennes av 2 Slik kan lakseoppdrett p\u00e5verke vill torsk | Havforskningsinstituttet (hi.no), hentet 10.04.2024 relevante myndigheter og underlegges betryggende og hensiktsmessig kontroll og tilsyn. - krav om bruk av lukkede merder, eller annen merdteknologi som reduserer smittespredning, behovet for bruk av avlusningsmidler, risiko for r\u00f8mming og utslipp av slam og f\u00f4rutspill. 9. Avsluttende Merknader Nord Fiskarlag ber om \u00e5 f\u00e5 oversendt det vedtak som blir fattet i saken. Likeledes ber vi om \u00e5 bli underrettet, som h\u00f8ringspart, dersom nye eller endrede s\u00f8knader kommer til kommunen. P\u00e5 generelt grunnlag ber Nord Fiskarlag om \u00e5 bli involvert som h\u00f8ringspart tidlig i fremtidige h\u00f8ringsprosesser som ber\u00f8rer kystn\u00e6re sj\u00f8arealer. Sammen med Fiskeb\u00e5t, S\u00f8r- Norges Fiskarlag og Norges Fiskarlag, representerer Nord Fiskarlag en betydelig andel av den norske fiskefl\u00e5ten og de kystn\u00e6re fiskeriinteresser. Det er viktig at vi blir aktivt inkludert i h\u00f8ringsprosessene for \u00e5 kunne ivareta den norske fiskefl\u00e5ten sine interesser sammen med de nevnte organisasjonene og Fiskeridirektoratet. V\u00e5r fagkompetanse og sektorkunnskap utgj\u00f8r en verdifull ressurs for offentlige forvaltningsorganer, og vi er med p\u00e5 \u00e5 sikre at sakene blir tilstrekkelig opplyst i tr\u00e5d med forvaltningsloven \u00a7 17 og kravene i kommuneloven \u00a7 13-1 tredje ledd. Dette samarbeidet er avgj\u00f8rende for \u00e5 sikre kvalitativt gode kunnskapsgrunnlag, velfunderte og materielt riktige offentligrettslige vedtak og i ytterste konsekvens sikre naturmangfoldet og fiskefl\u00e5tens fremtidige ressursgrunnlag. Med hilsen Nord Fiskarlag Hanne Fagertun Daglig leder Karoline Hasti Rutle R\u00e5dgiver Brevet er godkjent elektronisk og sendes uten h\u00e5ndskrevet signatur. Kopi: Fiskeridirektoratet Troms\u00f8 Fiskarlag Tromvik Fiskarlag Vedlegg: Vedlegg 1- Uttalelse - S\u00f8knad om endring ved lokalitet Vengs\u00f8y.pdf "
}