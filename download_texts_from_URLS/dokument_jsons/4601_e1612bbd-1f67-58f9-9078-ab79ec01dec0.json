{
  "dokument_id": "e1612bbd-1f67-58f9-9078-ab79ec01dec0",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 2 fra Katrine Berg N\u00f8dtvedt (MDG) om arbeid med Naturstarategien. Utvalg for milj\u00f8 og byutvikling",
  "url": "https://bergen.kommune.no/politikere-utvalg/api/fil/bk360/9702543/Svar-pa-skriftlig-sporsmal-nr-2-fra-Katrine-Berg-Nodtvedt-MDG-om-arbeid-med-Naturstarategien-Utvalg-for-miljo-og-byutvikling",
  "tekst": " BBU - kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/01980-3 Saksbehandler: Malene Nesse Gr\u00f8nningen Fra Dato: 15. januar 2024 Byr\u00e5d for byutvikling Svar p\u00e5 skriftlig sp\u00f8rsm\u00e5l nr. 2 fra Katrine Berg N\u00f8dtvedt (MDG) om arbeid med Naturstarategien. Utvalg for milj\u00f8 og byutvikling 2024 Rammen for statlig tilskudd til arbeid med kommunedelplaner for naturmangfold og gjennomgang av gamle og utdaterte arealplaner, s\u00e5kalt \u00abplanvask\u00bb, har blitt vesentlig styrket for 2024. M\u00e5let er \u00e5 styrke kunnskapen og ta vare p\u00e5 viktige naturverdier. For innbyggerne, og for naturens egen del. S\u00f8knadsfristen er ogs\u00e5 utsatt fra 1. februar til 11. februar. Se lenke for mer info: https://soknadssenter.miljodirektoratet.no/TilskuddNaturmangfoldKommuneplanleggingSkje ma/Startside/Index?s%C3%B8knadstypeId=70 Da Bergen bystyret vedtok Naturstrategien for Bergen i 2023 ble det b\u00e5de vedtatt arealn\u00f8ytralitet, og en rekke arbeider. Fra saken: \u00abBystyret (og byr\u00e5det) har gjennom flere vedtak bestilt arbeid som ligger under Naturstrategiens fagomr\u00e5de, herunder blant annet Plan for naturmangfold og verkt\u00f8yet arealregnskap\u00bb. Det er snart g\u00e5tt et \u00e5r siden Naturstrategien ble vedtatt i bystyret, og representanten lurer p\u00e5 hvordan det g\u00e5r med arbeidet. Dessverre har byr\u00e5det Meyer allerede sagt de skal legge vekk arealn\u00f8ytralitet, selv om byr\u00e5det ikke har f\u00e5tt det opphevet i bystyret (enda), men representanten h\u00e5per ikke det betyr at ambisjonene ogs\u00e5 nedskaleres innenfor annet viktig arbeid for ivaretakelse av natur. Sp\u00f8rsm\u00e5l til byr\u00e5den: Vil byr\u00e5det s\u00f8ke p\u00e5 midler fra Milj\u00f8direktoratet for \u00e5 f\u00e5 (del)finansiert planarbeid som \u00abPlan for naturmangfold\u00bb? Hva er status for arbeidet med \u00abPlan for naturmangfold\u00bb? P\u00e5g\u00e5r det lignende planarbeid som \u00abPlan for naturmangfold\u00bb i kommunen i dag? Hva er status for arbeidet med arealregnskap? N\u00e5r vil byr\u00e5det foresl\u00e5 \u00e5 oppheve arealn\u00f8ytralitet for bystyret? Svar fra byr\u00e5den: Arbeidet med Plan for naturmangfold er ikke formelt startet opp av byr\u00e5det enda. Planarbeidet er under forberedelse, og byr\u00e5den vil legge oppstartsak frem for byr\u00e5det i n\u00e6r fremtid. Planen er tenkt utarbeidet som en tematisk kommunedelplan etter plan- og bygningsloven. Med dette f\u00f8lger krav til planprosess, herunder utarbeidelse, h\u00f8ring og fastsettelse av et planprogram. Dette har gjort de forberedende arbeidende mer omfattende enn for planer uten planprogram, men dette vil gi et godt grunnlag for det videre arbeidet. Byr\u00e5det er kjent med Milj\u00f8direktoratets tilskuddsordning for midler til arbeid med blant annet kommunedelplan for naturmangfold. Byr\u00e5det vil s\u00f8rge for at det s\u00f8kes p\u00e5 midler, slik at man muliggj\u00f8r et enda grundigere arbeid med kommunedelplanen. Forberedende arbeider med arealregnskap for Bergen er startet opp. Byr\u00e5den vil vise til Gr\u00f8ntregnskap for Bergen som kom i fjor, og som er f\u00f8rste ledd i arbeidet. Arealregnskap er et nytt verkt\u00f8y, der det tidligere ikke har foreligget nasjonalt veiledningsmateriale. Kommunal- og distriktsdepartementet har nylig publisert en veileder for arealregnskap p\u00e5 kommuneplanniv\u00e5. Denne vil inng\u00e5 som grunnlag i det videre arbeidet med arealregnskapet. I tillegg til arealplan vil arealregnskapet for Bergen ogs\u00e5 inneholde andre fagtema, herunder naturmangfold, friluftsliv, landbruk mm. Byr\u00e5den anser arealregnskap som et viktig verkt\u00f8y for \u00e5 overv\u00e5ke, vurdere og planlegge arealbruken i kommunen. Byr\u00e5det mener det er mulig \u00e5 f\u00f8re en mer offensiv byutviklingspolitikk, samtidig som vi tar vare p\u00e5 natur, jordbruksarealer, matjord og gr\u00f8ntomr\u00e5der. De fleste nye boliger skal bygges i transformasjonsomr\u00e5dene, f.eks. p\u00e5 Mindemyren, Laksev\u00e5g og i Arna, p\u00e5 allerede bebygde arealer. Arealn\u00f8ytralitet er vedtatt som prinsipp gjennom Gr\u00f8nn strategi og Naturstrategi for Bergen under det forrige bystyret. Byr\u00e5den viser til at det er kommuneplanens arealdel som er f\u00f8rende for arealutviklingen i kommunen, og videre arealbruk m\u00e5 vedtas gjennom rullering av denne. Christine Kahrs - Byr\u00e5d for byutvikling Dokumentet er godkjent elektronisk. "
}