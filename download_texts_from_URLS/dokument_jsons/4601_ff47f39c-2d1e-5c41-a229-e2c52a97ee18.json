{
  "dokument_id": "ff47f39c-2d1e-5c41-a229-e2c52a97ee18",
  "doc_type": "case_presentation",
  "kommune": 4601,
  "tittel": "Rekrutteringsprosess, bemanning, arbeidsavtaler og arbeidstider ved stortings- og sametingsvalget 2025",
  "url": "https://bergen.kommune.no/politikere-utvalg/api/fil/bk360/10879966/Framstilling-Rekrutteringsprosess-bemanning-arbeidsavtaler-og-arbeidstider-ved-stortings-og-sametingsvalget-2025",
  "tekst": " Valgstyret Saksframstilling V\u00e5r referanse: 2024/103595-2 Saksbehandler: Ida Rambech Rekrutteringsprosess, bemanning, arbeidsavtaler og arbeidstider ved stortings- og sametingsvalget 2025 Hva saken gjelder: Ved valget i 2023 ble det rekruttert inn ca. 200 forh\u00e5ndsstemmemottakere og i underkant av 600 valgmedarbeidere til \u00e5 jobbe i valglokalene p\u00e5 valgdagen. Det ble i tillegg rekruttert inn 200 reserver, som ble oppl\u00e6rt og skulle ha mulighet til \u00e5 tre inn ved forfall. Det ble ogs\u00e5 rekruttert medarbeidere til valgoppgj\u00f8ret. Det er klart etter valget i 2023 at Bystyrets kontor har for f\u00e5 ressurser innen personalforvaltning. Valget 2023 avdekket flere ytelser og problemstillinger som m\u00e5 gjennomg\u00e5s for \u00e5 sikre en organisering og forventningsavklaring i samsvar med arbeidslovens bestemmelser. Dette er et stort arbeid, som forutsetter arbeidsrettslig forst\u00e5else og kapasitet. Bystyrets kontor er ikke bemannet for \u00e5 kunne h\u00e5ndtere de omfattende rekrutteringsprosessene, og oppf\u00f8lgingen av ca. 1000 valgmedarbeidere. Forh\u00e5ndsstemming Det er arbeidskrevende \u00e5 kvalitetssikre s\u00f8kere, samt \u00e5 f\u00f8lge opp forh\u00e5ndsstemmemottakerne og forh\u00e5ndsstemmestedene. Ved valget i 2023 ble derfor rekruttering av forh\u00e5ndsstemmemottakere utf\u00f8rt av Manpower, som Bergen kommune har rammeavtale med. Stillingene som forh\u00e5ndsstemmemottakere ble utlyst av vikarbyr\u00e5et, og det var vikarbyr\u00e5et som hadde ansvar for \u00e5 levere tilstrekkelig bemanning til de ulike stemmestedene. Erfaringen viste at kj\u00f8p av tjenester i realiteten medf\u00f8rte et betydelig oppf\u00f8lgingsansvar for Bystyrets kontor. Rekrutteringsprosessen og oppf\u00f8lging av bemanningen ved forh\u00e5ndsstemmestedene b\u00f8r derfor i hovedsak v\u00e6re i kommunal regi, og forh\u00e5ndsstemmemottakerne b\u00f8r v\u00e6re midlertidig ansatte i Bergen kommune. Bergen kommune benytter i dag Webcruiter som rekrutteringssystem. Det er besluttet at Bystyrets kontor ogs\u00e5 skal benytte Webcruiter ved rekruttering av valgmedarbeidere. Bystyrets kontor har begrensede ressurser for kandidath\u00e5ndtering. Det m\u00e5 derfor tilknyttes ressurser fra byr\u00e5dsavdelingene med relevant kompetanse. Valgting Kommunens 37 valgtingslokaler er av ulik st\u00f8rrelse, og det varierer hvor mange valgmedarbeidere det er behov for i hvert lokale. Ved valget i 2023 var det 8 valgmedarbeidere i de minste lokalene (Ytre Arna, Lonehallen og Kaland) og 22 i de to st\u00f8rste (Fana kulturhus og Grieghallen). 1 Rekruttering av medarbeidere til valgdagen ble i 2023 foretatt gjennom det elektroniske bemanningssystemet Mobilise. Bemanningssystemet fungerte ikke optimalt og skapte en del ekstraarbeid og forsinkelser i de ulike fasene av rekrutteringen. Dette har ogs\u00e5 v\u00e6rt en utfordring ved tidligere valg. Avtalen med Mobilise er g\u00e5tt ut. I stedet vil Bergen kommunes eksisterende system for rekruttering (Webcriuter) benyttes. I ny valglov er bestemmelsen om at valgstyret skal oppnevne et stemmestyre i hvert valgtingslokale fjernet. Iht. ny valglov skal det i hvert valglokale v\u00e6re en leder og en nestleder med ansvar for stemmingen. Dette gjelder b\u00e5de forh\u00e5ndsstemmelokaler og valgtingslokaler. Reserver De seneste valgene har vist at det er et behov for \u00e5 rekruttere et forholdsvis h\u00f8yt antall reserver til valgtinget. Det er et stort frafall av medarbeidere frem mot valgdagen. Spesielt den siste uken og p\u00e5 selve valgdagen har det blitt brukt sv\u00e6rt mye tid p\u00e5 \u00e5 erstatte valgmedarbeidere som melder forfall. Det vil derfor bli rekruttert 200 reserver til valget i 2025. Ved valget i 2023 ble det rekruttert inn 20 reserver som hadde oppm\u00f8te p\u00e5 Bergen R\u00e5dhus p\u00e5 valgdagen. Disse valgmedarbeiderne skulle sitte klare til \u00e5 rykke ut til valglokaler som manglet bemanning. Alle 20 reserver ble sendt ut til valglokaler, og ordningen vil bli videref\u00f8rt ved valget i 2025. Valgoppgj\u00f8r Det rekrutteres medarbeidere til valgoppgj\u00f8ret som bist\u00e5r med sortering og klargj\u00f8ring til telling, manuell opptelling, skanning og verifisering. Ca. 60 medarbeidere ble rekruttert inn til valgoppgj\u00f8ret ved valget i 2023. Etter anbefaling fra politiet ble det besluttet at medarbeiderne p\u00e5 valgoppgj\u00f8ret skulle v\u00e6re rekruttert internt blant allerede ansatte i Bergen kommune. Det fungerte godt \u00e5 benytte medarbeidere som allerede var ansatte i Bergen kommune. B\u00e5de av praktiske og sikkerhetsmessige hensyn vil denne ordningen videref\u00f8res til valget i 2025. Arbeidsavtaler og arbeidstider Arbeidsgiverseksjonen vil bist\u00e5 ved utarbeidelse av arbeidsavtaler for valgmedarbeidere. Arbeidsavtaler (fortrinnsvis elektroniske) m\u00e5 inng\u00e5s med hver enkelt valgmedarbeider. Mye av valgarbeidet utf\u00f8res innenfor ordin\u00e6r arbeidstid. Utover dette vil det i tillegg v\u00e6re n\u00f8dvendig med arbeid helgen f\u00f8r valgdagen, valgdagen, valgnatten og eventuelt de p\u00e5f\u00f8lgende dagene i forbindelse med valgoppgj\u00f8ret. Arbeidet som utf\u00f8res i denne perioden er lovp\u00e5lagte oppgaver ifm. gjennomf\u00f8ring av valget innen gitte frister. Ved valget i 2023 ble det inng\u00e5tt avtale om unntak fra arbeidsmilj\u00f8loven med de konserntillitsvalgte. I l\u00f8pet av v\u00e5ren 2025 skal det gjennomf\u00f8res et m\u00f8te med de konserntillitsvalgte hvor avtale om unntak fra arbeidsmilj\u00f8loven ved valgarbeid under gjennomf\u00f8ringen av stortings- og sametingsvalget 2025 skal dr\u00f8ftes. Bystyredirekt\u00f8ren anbefaler at det s\u00f8kes om tilsvarende avtale for valget 2025. Det vil bli utarbeidet en risikoanalyse av overtidsbruk og tiltak for \u00e5 redusere overtid hos ansatte ved Bystyrets kontor i forbindelse med valggjennomf\u00f8ringen i 2025. 2 Avl\u00f8nning Orientering om l\u00f8nn til valgmedarbeidere p\u00e5 valgtinget og under forh\u00e5ndsstemmingen ble fremlagt for valgstyret i m\u00f8tet 1. oktober 2024, sak 15/24. Forslag til vedtak: Valgstyret tar sak om rekrutteringsprosess, bemanning, arbeidsavtaler og arbeidstider ved stortings- og sametingsvalget 2025 til orientering. Dato: 12. mars 2025 Trine P. Gr\u00f8nbech - bystyredirekt\u00f8r Ida Rambech - fagleder valg Dokumentet er godkjent elektronisk. 3 "
}