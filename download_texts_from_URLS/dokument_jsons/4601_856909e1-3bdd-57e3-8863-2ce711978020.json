{
  "dokument_id": "856909e1-3bdd-57e3-8863-2ce711978020",
  "doc_type": "case_presentation",
  "kommune": 4601,
  "tittel": "Representantforslag fra Katrine N\u00f8dtvedt (MDG), Christine Henriksen \u00d8degaard (MDG), Eline A. Haakestad (MDG) og Thor Haakon Bakke (MDG) om oppkj\u00f8p i Fl\u00f8ibanen AS, oppdatert eierstrategi for Fl\u00f8ibanen AS og rullering av bruksplanen for Fl\u00f8yenomr\u00e5det",
  "url": "https://bergen.kommune.no/politikere-utvalg/api/fil/bk360/12174988/Framstilling-Representantforslag-fra-Katrine-Nodtvedt-MDG-Christine-Henriksen-Odegaard-MDG-Eline-A-Haakestad-MDG-og-Thor-Haakon-Bakke-MDG-om-oppkjop-i-Floibanen-AS-oppdatert-eierstrategi-for-Floibanen-AS-og-rullering-av-bruksplanen-for-Floyenomradet",
  "tekst": " Forretningsutvalget Saksframstilling V\u00e5r referanse: 2025/123089-2 Saksbehandler: Frank Wessels Representantforslag fra Katrine N\u00f8dtvedt (MDG), Christine Henriksen \u00d8degaard (MDG), Eline A. Haakestad (MDG) og Thor Haakon Bakke (MDG) om oppkj\u00f8p i Fl\u00f8ibanen AS, oppdatert eierstrategi for Fl\u00f8ibanen AS og rullering av bruksplanen for Fl\u00f8yenomr\u00e5det Hva saken gjelder: Bystyrerepresentantene Katrine N\u00f8dtvedt (MDG), Christine Henriksen \u00d8degaard (MDG), Eline A. Haakestad (MDG) og Thor Haakon Bakke (MDG) har overlevert et representantforslag iht. punkt 3.2. i Reglement for Bergen bystyre og utvalgene 2023 - 2027. Forslaget ble overlevert ordf\u00f8reren i bystyrets m\u00f8te 19.02.25. Forslaget lyder som f\u00f8lger: Representantforslag fra Katrine N\u00f8dtvedt (MDG), Christine Henriksen \u00d8degaard (MDG), Eline Aresdatter Haakestad (MDG) og Thor Haakon Bakke (MDG) om oppkj\u00f8p i Fl\u00f8ibanen AS, oppdatert eierstrategi for Fl\u00f8ibanen AS og rullering av bruksplanen for Fl\u00f8yenomr\u00e5det. Fl\u00f8ibanen AS har de siste \u00e5rene gjennomf\u00f8rt en n\u00f8dvendig og god oppgradering av selve taubanen, samt etablert flere popul\u00e6re tilbud p\u00e5 Fl\u00f8yen. Byens kanskje beste lekeplass er i omr\u00e5det. Bergen kommune eier rundt 47% av Fl\u00f8ibanen AS. If\u00f8lge Eierskapsmeldingen, sak 52/23, anses kommunens eierskap i selskapet \u00e5 ha b\u00e5de et finansielt og samferdselspolitisk form\u00e5l. Disse representantene mener at Fl\u00f8ibanen AS, med sin aktive n\u00e6ringsvirksomhet som de siste \u00e5rene har ekspandert mye p\u00e5 byfjellet, b\u00f8r anses som et selskap hvor eierskapet har et bredere form\u00e5l og flere hensyn \u00e5 ivareta, som n\u00e5r naturinteresser st\u00e5r mot n\u00e6ringsinteresser. For andre selskaper som har flere form\u00e5l og hvor kommunen er eier, som for eksempel BIR, l\u00f8ses dette ved at kommunens eierskapsstrategi er omfattende med tanke p\u00e5 tematikk (blant annet klima, milj\u00f8, finans, renovasjon), samt at de aktuelle byr\u00e5dsavdelingene f\u00f8lger aktivt opp de ulike sektorinteressene. Fl\u00f8ibanen AS driver med langt mer enn drift av Fl\u00f8ibanen. Det er i seg selv ikke problematisk, men representantene mener det krever en oppdatert eierstrategi. I dag fremst\u00e5r det som at alle tiltak p\u00e5 Fl\u00f8yen som i seg selv \u00f8ker trafikken med banen er \u00f8nskelig 1 fra Fl\u00f8ibanen AS, og derfor fra kommunen som st\u00f8rste aksjon\u00e6r. Dette til tross for at de vedtatte planene for omr\u00e5det legger opp til mer restriktiv bruk av natur, enn hva Fl\u00f8ibanen AS arbeider for. Det er flere eksempler fra den siste tiden som taler for behovet for en mer aktiv og helhetlig styring av selskapet: Skomakerstuen drives i dag av Fl\u00f8ibanen. Da bygges\u00f8knaden ble godkjent av bystyret var det en forutsetning at bygget skulle v\u00e6re \u00e5pent for alle. Samtidig leies stuen ut til lukkede arrangement. Fl\u00f8ibanen AS driver ogs\u00e5 hotelllignende virksomhet, og \u00f8nsker \u00e5 utvide denne aktiviteten. N\u00e6ringsvirksomheten foreg\u00e5r p\u00e5 kommunal grunn, og per februar 2024 foreg\u00e5r det uten tillatelse, noe Fl\u00f8ibanen AS har v\u00e6rt klar over, ref vedlegg 12 i sak BYGG-2022/18750. Etter at representanter fra MDG tok opp problemstillingen, initierte byr\u00e5det en ulovlighetsoppf\u00f8lging av forholdet. Etter oppussingen av Fl\u00f8irestauranten var ferdigstilt, driver Fl\u00f8ibanen AS n\u00e5 flere serveringssteder gjennom sine datterselskaper. Inntektene er h\u00f8ye, blant annet tjente Fl\u00f8ibanen AS rundt 13 millioner bare p\u00e5 salg av vin i 2024. Samtidig ligger ikke for eksempel vinlistene \u00e5pent p\u00e5 nettet, og prisene p\u00e5 de ti dyreste vinene oppgis ikke. Flere av disse er blant verdens mest verdifulle med tanke p\u00e5 markedsverdi. Gjennom driften av konseptene p\u00e5 Fl\u00f8irestauranten er derfor kommunen st\u00f8rste aksjon\u00e6r i en av de st\u00f8rste vinkjellerne p\u00e5 Vestlandet, og akt\u00f8r og eier i fine-dining-segmentet. Det er ulike meninger blant de andre private fine-dining akt\u00f8rene i Bergen om dette er positivt eller negativt, noe som i seg selv vitner om behovet for en oppdatert eierstrategi og en mer bevisst holdning til ulike dilemmaer virksomheten skaper for kommunen som eier. Disse utfordringene kan gj\u00f8re seg mer gjeldende i fremtiden. Som konsekvens av Fl\u00f8ibanen AS sin \u00f8kte virksomhet p\u00e5 Fl\u00f8yen br\u00f8ytes ogs\u00e5 byens beste akebakke, Kamveien. Som BTs Frode Bjerkestrand skriver: \u201cBr\u00f8ytingen gir ogs\u00e5 grunn til \u00e5 sp\u00f8rre hvem Fl\u00f8yen egentlig er til for. Sn\u00f8fjerningen i Kamveien er ikke bare et sp\u00f8rsm\u00e5l om praktiske l\u00f8sninger i en byggeperiode. Det er et konkret resultat av \u00f8kende privatisering av byens n\u00e6rfjell. Kamveien skal egentlig v\u00e6re en offentlig spas\u00e9r- og lekeplass, uten plagsom lastebiltrafikk. For tiden g\u00e5r det varelevering via Kamveien til Fl\u00f8irestauranten tre ganger i uken, opplyser Fl\u00f8ibanen AS. I h\u00f8ysesongen blir det noe oftere.\u201d Fl\u00f8ibanen AS har gjennom media bekreftet at de mener at dette er n\u00f8dvendig med trafikken, blant annet fordi de har s\u00e5 mange bes\u00f8kende som vil ha iskrem og vin. De jobber ogs\u00e5 for \u00e5 \u00f8ke antallet som bruker taubanen, ergo vil behovet for transport opp Kamveien \u00f8ke. Dette er et eksempel p\u00e5 en m\u00e5lkonflikt mellom ulike hensyn, og taler for at kommunen b\u00f8r involvere seg tyngre i utviklingen p\u00e5 Fl\u00f8yen. Det er ogs\u00e5 flere eksempler som kunne v\u00e6rt nevnt. Flere krevende sp\u00f8rsm\u00e5l melder seg: Hvordan skal kommunen forholde seg til naturinteresser n\u00e5r de st\u00e5r opp mot n\u00e6ringsinteresser p\u00e5 Fl\u00f8yen? Skal kommunen drive 2 med hotell- og restaurantdrift, og b\u00f8r vi ikke i s\u00e5 fall ha st\u00f8rre innflytelse over veivalgene til selskapet? Er det fornuftig at Bergen kommune bidrar til \u00e5 selge verdens dyreste vin billigere enn andre akt\u00f8rer? Skal kommersialiseringen av Fl\u00f8yen fortsette? \u00d8kte reisetall vil alltid utl\u00f8se \u00f8nsket om mer servering og flere attraksjoner, hvilke prinsipper skal i s\u00e5 fall vektlegges tyngst, og hvem skal ta beslutningene? Disse representantene mener at det er naturen i omr\u00e5det som er attraksjonen i seg selv, og at den verdien b\u00f8r styrkes heller enn svekkes. N\u00f8dvendige turveier og toalettfasiliteter, og medf\u00f8lgende vedlikehold, er da eksempler p\u00e5 \u00e5penbare behov. Men kostbare overnattingstilbud er ikke en n\u00f8dvendighet. Flere av inngrepene i Fl\u00f8yenomr\u00e5det som Fl\u00f8ibanen AS st\u00e5r som tiltakshaver for utfordrer og/eller bryter med gjeldende bruksplan for Fl\u00f8yenomr\u00e5det. Bruksplanen b\u00f8r derfor ogs\u00e5 oppdateres og rulleres snarest. Forslag til vedtak: Bergen bystyre ber byr\u00e5det sikre seg over 50% eierandel av Fl\u00f8ibanen AS med sikte p\u00e5 \u00e5 involvere seg tyngre i utviklingen av omr\u00e5det. Bergen bystyre ber byr\u00e5det oppdatere eierstrategien for Fl\u00f8ibanen AS. Bergen bystyre ber byr\u00e5det rullere bruksplanen for Fl\u00f8yenomr\u00e5det, samt annet relevant planverk for forvaltning av omr\u00e5det. I kommuneloven er representantenes forslagsrett regulert i \u00a710-9: \u00a7 10-9. Forslagsrett Medlemmer av kommunestyret og fylkestinget kan fremme forslag som gjelder kommunens eller fylkeskommunens virksomhet, for kommunestyret eller fylkestinget. I samme valgperiode kan det ikke fremmes forslag med samme innhold som et tidligere forslag som er fremmet etter bestemmelsen her, eller med samme innhold som en sak som tidligere er behandlet av kommunestyret, fylkestinget eller et av deres organer. Kommunestyret og fylkestinget avgj\u00f8r selv hvordan forslaget skal behandles. I henhold til punkt 3.2 Reglement for Bergen bystyre og utvalgene 2023-2027 skal forretningsutvalget ta stilling til om et forslag skal oversendes byr\u00e5det, bystyrets kontor eller kontrollutvalget for uttalelse/vurdering f\u00f8r det utarbeides sak for bystyret. Forretningsutvalget gir innstilling til bystyret for forslag som forretningsutvalget anbefaler \u00e5 avvise. Bystyredirekt\u00f8ren mener at forslaget er i overensstemmelse med de formelle kravene i kommuneloven \u00a7 10-9 og anbefaler at forslaget sendes byr\u00e5det for videre utredning. Vurdering fra byr\u00e5det vil f\u00f8lge saken som vedlegg i notats form. For at saken kan behandles senest 6 m\u00e5neder etter at forslaget er overlevert ordf\u00f8reren i et bystyrem\u00f8te, m\u00e5 den behandles i bystyret senest i m\u00f8te 18.06. 25. Det foresl\u00e5s at utvalg for finans, kultur og n\u00e6ring avgir innstilling i saken. 3 Forslag til vedtak: 1. Representantforslaget oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 18.06.25. 3. Utvalg for finans, kultur og n\u00e6ring avgir innstilling i saken. Dato: 25. februar 2025 \u00d8ivind Hauge St\u00f8le - fagleder Frank Wessels \u2013 seniorr\u00e5dgiver Dokumentet er godkjent elektronisk. 4 "
}