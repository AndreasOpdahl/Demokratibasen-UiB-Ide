{
  "dokument_id": "33a9e859-541e-59cf-90e9-32bf14ad4ae1",
  "doc_type": "case_presentation",
  "kommune": 4601,
  "tittel": "Arna. Gnr. 284, Bnr. 363 m. fl., Garnes renseanlegg, planID 70340000. 2. gangs behandling av detaljregulering",
  "url": "https://bergen.kommune.no/politikere-utvalg/api/fil/bk360/11921131/Framstilling-Arna-Gnr-284-Bnr-363-m-fl-Garnes-renseanlegg-planID-70340000-2-gangs-behandling-av-detaljregulering",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2022/56749-229 Arna. Gnr. 284, Bnr. 363 m. fl., Garnes renseanlegg (planID 70340000), sluttbehandling av detaljregulering Hva saken gjelder: Asplan Viak AS foresl\u00e5r p\u00e5 vegne av Bergen Vann v/Bergen kommune \u00e5 detaljregulere et nytt renseanlegg med tilh\u00f8rende veg og infrastruktur p\u00e5 Garnes i Arna bydel. Anlegget skal etableres i forlengelse av eksisterende renseanlegg, som skal rives. Planomr\u00e5det er p\u00e5 ca. 48 dekar og ligger 4 km nord for tettstedet Indre Arna (figur 1 og 2). Figur 1 og 2. Planomr\u00e5det Statsforvalteren i Vestland har gitt p\u00e5legg om \u00e5 modernisere dagens renseanlegg p\u00e5 Garnes, for \u00e5 tilfredsstille sekund\u00e6rrensekravet og oppn\u00e5 en h\u00f8yere renhetsgrad f\u00f8r utslipp til sj\u00f8en. Statsforvalteren har gitt Bergen kommune frist ut 2025 med \u00e5 f\u00e5 regulert Garnes renseanlegg, og til 2029 for \u00e5 f\u00e5 anlegget bygget. Statsforvalteren har i brev til Bergen kommune, datert 17.01.2025, varslet tvangsmulkt om fristene ikke overholdes. 1 Planomr\u00e5det Omr\u00e5det er spredtbygd og preget av jordbrukslandskap, som er vekslende \u00e5pent og skogkledt (figur 3). Innenfor planomr\u00e5det ligger eksisterende renseanlegg, som skal rives n\u00e5r nytt renseanlegg er tatt i bruk, samt et naust og en hytte. Nord og nordvest for planomr\u00e5det, tilknyttet Garnestangen, ligger Haraldsplass barnevernsinstitusjon avdeling Garnes, Bergen Undervisningsg\u00e5rd med tilh\u00f8rende landbrukseiendom, og Garnestangen friluftsomr\u00e5de. \u00d8st for planomr\u00e5det ligger blant annet Rostadheimen bofellesskap og vest for planomr\u00e5det ligger Garnes g\u00e5rdsbarnehage. S\u00f8r i planomr\u00e5det krysser Garnesvegen den fredete Gamle Vossebanen. Figur 3. Planomr\u00e5det Overordnede f\u00f8ringer Planomr\u00e5det ligger i sin helhet innenfor LNF-form\u00e5let (landbruk, natur- og friluft) i kommuneplanens arealdel (KPA 2018) og inng\u00e5r i hensynssone for Landskap - Funksjonell strandsone langs sj\u00f8. Planforslagets hovedinnhold Gjennom planforslaget reguleres det et utbyggingsomr\u00e5de til avl\u00f8psanlegg (felt AV) med tilh\u00f8rende adkomstveg. Resterende deler av planomr\u00e5det reguleres til LNF-form\u00e5l (landbruk, natur- og friluft). Nytt renseanlegg best\u00e5r i hovedsak av et personalbygg og et prosessbygg (figur 4 og 5). Deler av anlegget ligger under bakken, blant annet tilf\u00f8rselstunnel (eksisterende), pumpestasjon (ny), oml\u00f8pstunneler (eksisterende og ny) og utslippstunnel (ny). Fotavtrykket av det nye renseanlegget vil bli omtrent fem ganger s\u00e5 stort som dagens bygg. Maksimal utnyttelse for renseanlegget er oppgitt til totalt 2100 m2 BYA. Figur 4 og 5. Illustrasjon av ny bebyggelse 2 Adkomst til planomr\u00e5det Dagens tilkomst til renseanlegget skjer fra fylkesvegen via den private vegen Garnestangen, som krysser i kulvert under Gamle Vossebanen (figur 6). Kulverten er for smal og for lav til at den kan benyttes av st\u00f8rre anleggsbiler og slambiler. Gamle Vossabanen og Garnes stasjon er fredet gjennom egen forskrift og er \u00e5 anse som kulturminner av nasjonal betydning. Banen fungerer i dag som museumsjernbane og er i hovedsak i bruk p\u00e5 helgebasis i sommerhalv\u00e5ret. Riksantikvaren har delegert Vestland fylkeskommune ansvaret for \u00e5 forvalte fredningsforskriften. Planforslaget ble lagt ut til offentlig ettersyn med en ny adkomstveg, for \u00e5 unng\u00e5 inngrep i kulverten under Gamle Vossebanen. Det ble til offentlig ettersyn mottatt en rekke merknader og innspill om den nye adkomstvegen, hvor mange stilte sp\u00f8rsm\u00e5l ved hvorfor den eksisterende vegen ikke kunne rustes opp fremfor \u00e5 etablere en ny. Den nye vegen kommer i direkte konflikt med mange andre hensyn, herunder barn \u2013 og unges interesser, landbruk og naturverdier. Forslagsstiller fikk utarbeidet et notat med vurdering av alternativer for adkomstveg, datert 02.02.2023. Alternativene omfattet alt. B (utvidelse av eksisterende undergang), alt. C1 (ny undergang) eller alt. C2 (ny overgang). Vestland fylkeskommune ble forelagt dette notatet og kom i den forbindelse med en tilleggsuttale (datert 17.03.2023), hvor de skriver f\u00f8lgende: \u00abDersom eitt av desse alternativa blir aktualisert, vil seksjon for kulturarv reise motsegn til planen. Desse alternativa vil f\u00e5 negative konsekvensar for Gamle Vossabanen, som er eit freda kulturminne av nasjonal verdi\u00bb. En endring av adkomstl\u00f8sning medf\u00f8rte derfor stor reguleringsrisiko. Fylkeskommunen opplyste videre at det er muligheter for \u00e5 s\u00f8ke dispensasjon fra verneforskriften, men signaliserte samtidig at de ville v\u00e6rt negative til en slik s\u00f8knad. Avslaget ville da blitt behandlet av Riksantikvaren, som er klageinstans. PBE har anbefalt forslagsstiller \u00e5 s\u00f8ke dispensasjon fra verneforskriften for \u00e5 utvide og forh\u00f8ye dagens kulvert under Vossabanen, eller for \u00e5 etablere en ny kulvert ved siden av dagens. Forslagsstiller viste til at Vestland fylkeskommune, gjennom planprosessen, har v\u00e6rt klar p\u00e5 at inngrep i Gamle Vossabanen ikke vil kunne aksepteres. Planforslaget hadde p\u00e5 dette tidspunktet ogs\u00e5 v\u00e6rt p\u00e5 h\u00f8ring, og en endring av adkomstveg hadde medf\u00f8rt behovet for nytt offentlig ettersyn. P\u00e5 bakgrunn av dette besluttet forslagsstiller \u00e5 g\u00e5 videre med hovedgrepet som har v\u00e6rt p\u00e5 offentlig ettersyn. Planforslaget inkluderer derfor en helt ny adkomstveg, direkte fra den kommunale delen av Garnesvegen i s\u00f8r. Figur 6. Eksisterende og ny adkomst 3 Prosess og medvirkning Det ble varslet oppstart av planarbeidet 06.08.2020. Planforslaget l\u00e5 ute til offentlig ettersyn i perioden 05.11.2022- 20.12.2022. Det ble mottatt merknader fra 9 naboer og 18 h\u00f8ringsuttalelser. Alle innspill fra h\u00f8ringsrunden, herunder plan- og bygningsetatens anbefalinger, er oppsummert og kommentert av forslagsstiller i vedlagt merknadsskjema datert 03.04.2024. Mottatte innspill omhandler i hovedsak: - De fleste h\u00f8ringsparter og grunneiere er skeptiske til forslaget om etablering av ny adkomstveg. Det anbefales at man i stedet fors\u00f8ker \u00e5 bruke eksisterende adkomst, Garnestangen, eller justerer traseen til foresl\u00e5tt adkomstveg slik at inngrep i matjord og natur blir s\u00e5 sm\u00e5 som mulig. Noen av de som bor langs Garnestangen, stiller seg positive til forslaget og viser til at det er mye parkering langs Garnestangen pga. friomr\u00e5det og arrangement p\u00e5 undervisningsg\u00e5rd, noe som innskrenker vegbanen og skaper trafikkfarlige situasjoner som er vanskelig \u00e5 kombinere med anleggstrafikk. - Renseanleggets foresl\u00e5tte fotavtrykk b\u00f8r reduseres for \u00e5 ivareta mer gr\u00f8nt- og landbruksareal samt redusere terrenginngrep. - Barn og unges interesser er ikke tilstrekkelig ivaretatt, dette gjelder spesielt med hensyn til st\u00f8y og st\u00f8v i anleggsfasen, men ogs\u00e5 i forhold til tap av lekeareal p\u00e5 jordbruksland og i gr\u00f8ntomr\u00e5det. Medvirkningstiltak Forslagsstiller har gjennomf\u00f8rt to befaringer etter h\u00f8ringsrunden, den ene sammen med ansatte og styrer i Garnes barnehage og den andre med tillitsvalgt for ansatte ved Rostadheimen. Bruken av planomr\u00e5det ble kartlagt, og det ble vurdert hvilke konsekvenser foresl\u00e5tt tiltak vil ha for barn og unge. Forslagsstiller utarbeidet deretter vedlagte notat \u00abKartlegging med barnehage og bofellesskap\u00bb, som ligger vedlagt saken. Endringer etter offentlig ettersyn For \u00e5 im\u00f8tekomme de ulike innspillene som ble mottatt i h\u00f8ringsrunden og i arbeidsm\u00f8ter, ble den nye adkomstvegen foresl\u00e5tt innskrenket fra 4,5 til 4 meters bredde og forskj\u00f8vet noe mot S\u00f8rfjorden. Grunnet endringen ble det gjennomf\u00f8rt en begrenset h\u00f8ring. Det ble mottatt 13 h\u00f8ringsuttalelser og 4 merknader i forbindelse med denne. Mottatte innspill omhandler i hovedsak: - Garnes g\u00e5rdsbarnehage peker p\u00e5 at foresl\u00e5tt veg vil resultere i at barnehagen og bofelleskapet, matjord, landskap, den funksjonelle strandsonen og viktig natur- og kulturomr\u00e5de blir skadelidende. Foresl\u00e5tt l\u00f8sning vil redusere trafikksikkerheten. Muligheten for \u00e5 bruke dagens veg m\u00e5 utredes bedre. - Eier av gnr. 284, bnr. 5 viser til at i revidert forslag vil dyrka mark bli redusert med 2 dekar for gnr. 284, bnr. 4 mens tidligere forslag hadde tiln\u00e6rmet arealn\u00f8ytralitet. - Helsevernenheten anser at barnehagen m\u00e5 sikres kompenserende arealer i anleggsfase, for \u00e5 unng\u00e5 behov for en re-lokalisering av barnehagen. - Seksjon for n\u00e6ring og landbruk viser til at vegforslaget vil f\u00f8re til deling av en landbrukseiendom, noe som krever dispensasjon etter jordloven, som i dette tilfellet ikke kan anbefales. Foresl\u00e5tt veg m\u00e5 flyttes i ytterkant av jordet, mot skogen i \u00f8st. - Vestland fylkeskommune fastholder at det ikke vil gis dispensasjon til \u00e5 endre jernbaneundergangen under den Gamle Vossabanen. - R\u00e5det for byforming og arkitektur ber om at det m\u00e5 foretas en helhetlig vurdering av samfunnsnytten og de samlende konsekvensene av tiltaket. Det blir anbefalt at det etablere en ny jernbaneundergang ved siden av dagens og at det jobbes mer med \u00e5 innlemme selve bygget med omgivelsene. - Bymilj\u00f8etaten fastholder at fordelene med et nytt renseanlegg er mange og veier opp mot foresl\u00e5tte inngrep, men stiller samtidig sp\u00f8rsm\u00e5l ved nytt forslag til tras\u00e9 med 4 tanke p\u00e5 naturmangfoldet, herunder at et kirseb\u00e6rtre og deler av hagemark ikke lenger vil kunne bevares. Foresl\u00e5tt avkj\u00f8rsel til Garnesvegen kan ikke godkjennes. - Statsforvalteren i Vestland merker seg det nye kunnskapsgrunnlaget, herunder konsekvenser for barn og unges interesser, \u00f8kologisk korridor, jordvern, og m\u00e5let om arealn\u00f8ytralitet. Statsforvalteren ber om at planforslaget sendes ut p\u00e5 nytt offentlig ettersyn og varslet klageinteresse ved vedtak. Statsforvalteren opplyste i ettertid at de etter en totalvurdering har konkludert med at \u00abde samfunnsmessige forhold knyttet til renseanlegget g\u00e5r foran andre hensyn i denne saken. Eventuelt vedtak av regulering av ny tilkomstvei til anlegget vil ikke bli p\u00e5klaget av Statsforvalteren\u00bb. Den foresl\u00e5tte vegl\u00f8sningen ble derfor lagt til grunn i planforslaget. Fagetatens vurdering og anbefaling: Plan- og bygningsetaten (PBE) har utarbeidet et grundig fagnotat, som ligger ved saken. Under vil bare de viktigste vurderingene gjengis. For mer detaljerte opplysninger om PBE sine vurderinger blir det vist til fagnotatet i sin helhet. Bebyggelse og arkitektur PBE vurderer landskapsrommet som stort og vidt med lange siktlinjer. Omr\u00e5det som vil ber\u00f8res av tiltaket, er synlig fra S\u00f8rfjorden og Oster\u00f8y, og s\u00e6rlig fra tettstedet Haus. Prosessbygget vil rage 5,3 meter over bakenforliggende terreng, og PBE opplyser at det underjordiske anlegget gj\u00f8r at det ikke er mulig \u00e5 legge bebyggelsen lavere ned i grunnen. Ved begrenset h\u00f8ring ba b\u00e5de r\u00e5det for byforming og arkitektur og byantikvaren om at planbestemmelser om materialvalg/farger blir forbedret og konkretisert. Dette er fulgt opp av forslagsstiller og forslag til bestemmelser lyder n\u00e5 slik: \u00abFasade skal v\u00e6re i naturmateriale av god kvalitet, som stedlig stein, tegl eller treverk, eventuelt med innslag av gr\u00f8nne klatreplanter. Fargebruk skal tilpasses omliggende natur. En skal i st\u00f8rst mulig grad unng\u00e5 reflekterende materialer. Bygningskroppen skal gis en materialbruk og utforming som gj\u00f8r det minst mulig synlig fra omgivelsene. Spesielt skal fjernvirkning vektlegges. Bygningskroppene skal ha vegetasjon p\u00e5 hovedtak\u00bb. Plan- og bygningsetaten vurderer at innspillene om arkitektur er ivaretatt. Barn og unges interesser PBE peker p\u00e5 at grunnet terrengforholdene vil den nye adkomstvegen resultere i h\u00f8ydeforskjeller i et omr\u00e5de som g\u00e5rdsbarnehagen og Rostadheimen bofelleskap bruker til turer og utflukter. Barnehagens prim\u00e6re uteoppholdsarealer vil ikke bli ber\u00f8rt av planforslaget, men arealer som barnehagen bruker til frilek vil bli innskrenket. To av stiene som brukes av barnehagen, vil bli avsk\u00e5ret av den nye vegen, det samme vil dagens akebakke. PBE skriver i sitt fagnotat at avb\u00f8tende tiltak i form av erstatningsarealer, jf. KPA \u00a7 13, har vist seg \u00e5 v\u00e6re utfordrende \u00e5 innfri. Planomr\u00e5det og n\u00e6romr\u00e5der best\u00e5r av areal som p\u00e5 ulike m\u00e5ter er verdifulle, og i st\u00f8rst mulig grad b\u00f8r unng\u00e5s \u00e5 gj\u00f8re inngrep i. Det er derfor lagt vekt p\u00e5 \u00e5 sikre avb\u00f8tende tiltak, som bidrar til at barnehagen fortsatt kan bruke tilgjengelige gr\u00f8ntarealer i planomr\u00e5det p\u00e5 en tryggest mulig m\u00e5te. Ett av tiltakene er \u00e5 legge en voll mot ny veg for \u00e5 bremse akende sin fart og slik unng\u00e5 p\u00e5kj\u00f8rsler ved aking. Ved offentlig ettersyn stilte barnehagen seg negativ til et gjerde da de frykter at det kan oppst\u00e5 farlige situasjoner dersom barna treffer gjerdet i fart. PBE vurderer at det er viktig \u00e5 sikre at barna ikke kommer seg ut i kj\u00f8revegen ved aking eller ved annen bruk av arealet. Det legges til grunn at ber\u00f8rte parter blir enige om hvor sikringen kan plasseres, og hvordan den skal utformes, i forbindelse med gjennomf\u00f8ring av tiltaket. Det er 5 sikret i rekkef\u00f8lgebestemmelsene at slik sikring skal gjennomf\u00f8res f\u00f8r det kan gis ferdigattest (\u00a7 6.4.3). PBE vurderer at hensynet til barn og unges interesser, er ivaretatt s\u00e5 langt det lar seg gj\u00f8re. Landbruk Planomr\u00e5det ligger i et omr\u00e5de der det drives aktivt landbruk. Foresl\u00e5tt tiltak vil ber\u00f8re fulldyrka og overflatedyrka jord (figur 7). Selv om inngrepene i jordbruksareal er noe redusert etter offentlig ettersyn vil 1,8 dekar fulldyrka areal bli permanent omdisponert, mens 2 dekar blir midlertidig ber\u00f8rt gjennom \u00e5 bli benyttet til midlertidig bygge- og anleggsomr\u00e5de. Det blir i tillegg inngrep i skogsareal. Figur 7. Illustrasjon av jordbruksarealer Ved begrenset h\u00f8ring viste seksjon for n\u00e6ring og landbruk til at: - Det m\u00e5 s\u00f8kes om tillatelse til omdisponering av dyrket/dyrkbar jord. - Deling av en landbrukseiendom vil kreve dispensasjon etter jordloven, som i dette tilfellet ikke kan anbefales. - Tilsvarende areal som g\u00e5r tapt p\u00e5 eiendommen m\u00e5 bli dyrket opp p\u00e5 annet sted p\u00e5 eiendommen. Arealregnskapet vil da g\u00e5 i null, og det vil ikke bli n\u00f8dvendig \u00e5 s\u00f8ke om tillatelse til omdisponering etter jordloven \u00a7 9. Plan- og bygningsetaten har vurdert at det blir utfordrende \u00e5 finne erstatningsareal p\u00e5 inntil 2 dekar jordbruksjord, uten at dette ber\u00f8rer hensynet til naturmangfold og til barn- og unges interesser. PBE viser til at det i planarbeidet er gjort avveiinger mellom en rekke hensyn, herunder til barn og unges interesser, kulturmilj\u00f8, naturmangfoldverdier og landbruk. Det vil ikke v\u00e6re mulig \u00e5 skjerme landbruksarealene fra inngrep uten at dette vil g\u00e5 utover andre hensyn og interesser. Naturmangfoldverdier Det er gjennomf\u00f8rt to naturmangfoldkartlegginger i forbindelse med planarbeidet; i oktober 2020 og oktober 2021, rapporten er vedlagt saken. Det er registrert en rekke r\u00f8dlistede fuglearter i omr\u00e5det, i hovedsak n\u00e6ringss\u00f8kende individer knyttet til Garnestangen, herunder makrellterne (truet), storspove (truet), sj\u00f8orre (s\u00e5rbar), fiskem\u00e5ke (s\u00e5rbar), vipe (kritisk truet) og hettem\u00e5ke (kritisk truet). De verdisatte omr\u00e5dene som p\u00e5virkes av tiltakene i reguleringsplanen best\u00e5r av fire naturtypelokaliteter (kirseb\u00e6rtre, to typer hagemark og gammel l\u00f8vskog), et \u00f8kologisk funksjonsomr\u00e5de (viktig omr\u00e5de for n\u00e6ringss\u00f8k for fugler) og et landskaps\u00f8kologisk funksjonsomr\u00e5de (forflytningskorridor og n\u00e6ringsomr\u00e5de for pattedyr og fugler). Hagemark er en naturtype med et h\u00f8yt artsmangfold, og er levested for truede og n\u00e6r truede arter av sopp, insekter og karplanter. Hagemarken er ogs\u00e5 trolig et viktig n\u00e6ringsomr\u00e5de for b\u00e5de vanlige og r\u00f8dlistede fuglearter registrert i omr\u00e5det. 6 Etter offentlig ettersyn av planforslaget h\u00f8sten/vinteren 2022 ble adkomstvegen justert mot \u00f8st og trukket lengre unna jordbruksarealet. Dette medf\u00f8rer at rotsonen til kirseb\u00e6rtreet p\u00e5virkes i s\u00e5 stor grad at treet m\u00e5 fjernes. I tillegg vil arealbeslaget av hagemark og gammel l\u00f8vskog bli st\u00f8rre. De \u00f8kologiske funksjonsomr\u00e5dene blir p\u00e5virket b\u00e5de av ny adkomstveg og av det nye renseanlegget, gjennom at arealet som fuglene og pattedyr bruker til vandring og mats\u00f8k blir redusert. Det er i bestemmelsene sikret at det skal utarbeides en marksikringsplan, som skal redegj\u00f8re for hvordan naturtypelokaliteter ivaretas i byggefase f\u00f8r grunnarbeidene startes opp. Det er satt krav til bygge- og anleggsfasen om at sprengningsaktivitet eller pigging ikke skal skje i perioden for hekke- og yngletid 1. april \u2013 15. juli av hensyn til fugl og pattedyr, samt at eventuelt trehogst ikke tillates i perioden 1. mars \u2013 15. august (\u00a7\u00a7 2.12.7 og 8). Samlet vurderer plan- og bygningsetaten at foresl\u00e5tte avb\u00f8tende tiltak vil begrense skader p\u00e5 naturmangfoldet s\u00e5 langt dette lar seg gj\u00f8re. PBE har ogs\u00e5 vurdert planforslaget opp mot prinsippene i naturmangfoldloven, jf. \u00a7 7, jf. \u00a7\u00a7 8 til 12, og vurderer at de er tilstrekkelig ivaretatt i planarbeidet. Kulturmilj\u00f8verdier Selve renseanlegget er planlagt plassert i et omr\u00e5de der det ikke er registrerte kulturminneverdier. Ny adkomstveg er imidlertid i direkte konflikt med to bosetnings- og aktivitetsomr\u00e5der fra steinalder. Samlet verdi for lokalitetene vurderes til liten-middels. Vestland fylkeskommune har derfor varslet at de vil tilr\u00e5 dispensasjon slik at de to kulturminnene blir frigitt og vegen kan legges der den blir regulert. Det er ikke planlagt for tiltak innenfor b\u00e5ndleggingssonen for Gamle Vossebanen, men anleggsperioden vil generere anleggstrafikk og ved etablert tiltak vil omr\u00e5det bli tilf\u00f8rt noe ny tungtrafikk. Det er sikret i bestemmelsene at det i samr\u00e5d med fagkyndig skal utarbeides en plan for jevnlig kontroll av jernbaneskinnene i planovergangen gjennom anleggsfasen. Dagens renseanlegg er et nyere tids kulturminne som skal dokumenteres f\u00f8r rivning, noe som er sikret i foresl\u00e5tt planbestemmelse \u00a7 2.13. PBE vurderer at hensynet til kulturminner er tilstrekkelig ivaretatt. Plan- og bygningsetaten anbefaler f\u00f8lgende vedtak: 1. I medhold av plan- og bygningsloven \u00a7\u00a7 12-12, jf. 12-11, vedtas f\u00f8lgende forslag til detaljregulering: a. Arna. Gnr. 284, Bnr. 363 m. fl., Garnes renseanlegg, Reguleringsplan, arealplan- ID 70340000 vist p\u00e5 plankart, sist datert 16.12.2024. b. Tilh\u00f8rende reguleringsbestemmelser, sist datert 17.12.2024. \u00d8konomiske konsekvenser: Vedtak av reguleringsplanen har ingen direkte \u00f8konomiske konsekvenser. Vurderinger knyttet til finansiering av prosjektet f\u00f8lges opp i kommunens handlings- og \u00f8konomiplan. Byr\u00e5dets vurdering og anbefaling/konklusjon: God h\u00e5ndtering av kommunens vann- og avl\u00f8pssystemer er essensielt for \u00e5 sikre rent vann til Bergens innbyggere, samt ren avrenning til natur p\u00e5 land og i vann. Byr\u00e5det er derfor positive til etablering av nytt renseanlegg p\u00e5 Garnes. Dette vil bidra til \u00e5 tilfredsstille sekund\u00e6rrensekravet og oppn\u00e5 en h\u00f8yere renhetsgrad, noe som vil gi en bedret milj\u00f8tilstand i S\u00f8rfjorden og ved badeplassen p\u00e5 Garnes. 7 Byr\u00e5det ser samtidig at det har v\u00e6rt flere motstridende hensyn i planarbeidet, som barn og unges interesser, kulturminner og kulturmilj\u00f8, naturmangfold, jordbruk og landskaps- og terrengtilpasning. I tillegg ligger tiltaket tett opp til s\u00e5rbare institusjoner som barnehage og bofellesskap. Interessekonflikter, som ofte oppst\u00e5r i reguleringsplaner, gj\u00f8r seg derfor i stor grad gjeldende i denne saken. Byr\u00e5det stiller seg i hovedsak bak plan- og bygningsetaten sine vurderinger, men vil kommentere noen forhold utdypende. Konsekvenser for naboer Byr\u00e5det mener det er sv\u00e6rt uheldig at det ikke har v\u00e6rt mulig \u00e5 komme til enighet med Vestland fylkeskommune om en utvidet bruk av dagens adkomstveg, i stedet for \u00e5 etablere en helt ny veg til anlegget. Byr\u00e5det ser at det i hovedsak er denne nye adkomstvegen som kommer i konflikt med landbruksinteresser, naturverdier og med barn og unges lekeomr\u00e5der, og ikke selve renseanlegget. Dette ber\u00f8rer i stor grad hensyn og interesser som byr\u00e5det er sv\u00e6rt opptatt av. Byr\u00e5det mener det er viktig av \u00e5 ta vare p\u00e5 matjorden og det aktive landbruket vi har i Bergen kommune. Grunneier av landbrukseiendommen som blir mest ber\u00f8rt, skriver i sin merknad til offentlig ettersyn at ny veg reduserer mulighetene for \u00e5 fortsatt holde resten av jordbruksarealet i stand, med den konsekvens at marken ikke blir holdt i hevd og dermed forfaller. Byr\u00e5det ser at det er gjort grep etter offentlig ettersyn som i st\u00f8rre grad hensyntar jordbruksarealene, ved \u00e5 justere tras\u00e9en til ny adkomstveg. Byr\u00e5det ser ogs\u00e5 at det ikke vil v\u00e6re mulig \u00e5 hensynta landbruksinteressene uten at dette vil g\u00e5 utover andre viktige hensyn. Det er positivt at det i bestemmelsene (\u00a7 2.5) er sikret at det skal lages en plan for masseh\u00e5ndtering og flytting av matjord, som skal utarbeides av foretak/konsulent med jordfaglig kompetanse. PBE har vurdert at \u00e5 legge inn krav om erstatningsareal p\u00e5 2 dekar for tapt jordbruksareal vil g\u00e5 utover barn og unges interesser, som allerede er sterkt ber\u00f8rt av foresl\u00e5tte tiltak. Garnes g\u00e5rdsbarnehage har i sine uttaler v\u00e6rt tydelige p\u00e5 de mange negative konsekvensene ny veg vil f\u00e5 for barnehagen sin bruk, b\u00e5de i drift- og anleggsfasen. Generelt for b\u00e5de barnehagen og bofellesskapet vil det bli anleggstrafikk p\u00e5 veger som brukes i forbindelse med tur og daglig aktivitet, og anleggsperioden vil gi st\u00f8y og st\u00f8v i omr\u00e5det. For barnehagen vil ny adkomstveg fjerne skogsomr\u00e5der som er i bruk til lek og tur, og vegen vil i fremtiden m\u00e5tte krysses for \u00e5 komme til skog, strandsone og b\u00e5tplass langs S\u00f8rfjorden. Det er sikret en rekke bestemmelser knyttet til anleggsfasen, blant annet at det ikke tillates etablering av knuse- og sikteverk innenfor planomr\u00e5det, at det skal tilstrebes en bruk av elektriske anleggsmaskiner samt gitt tidspunkter for n\u00e5r visse st\u00f8yende anleggsaktiviteter ikke kan gjennomf\u00f8res. Byr\u00e5det mener det er veldig uheldig at barnehagen og bofelleskapet vil oppleve st\u00f8rre ulemper, b\u00e5de i anleggs- og driftsfasen. Samtidig ser byr\u00e5det at det er fors\u00f8kt \u00e5 avb\u00f8te disse ulempene s\u00e5 langt som mulig gjennom planbestemmelsene. Byr\u00e5det forutsetter at ber\u00f8rte parter involveres aktivt i planleggingen og gjennomf\u00f8ringen av anleggsfasen. Utforming av bebyggelsen Byr\u00e5det er opptatt av at alle nye prosjekt skal utformes med gode kvaliteter og stedstilpasset arkitektur. Byr\u00e5det merker seg at nytt anlegg blir vesentlig st\u00f8rre enn eksisterende anlegg, og vil ha en annen skala og framtoning enn \u00f8vrig bebyggelse rundt planomr\u00e5det. Det er samtidig sikret i bestemmelsene (\u00a7 2.1.6) at det skal etableres vegetasjon rundt og i forkant av bygninger og skj\u00e6ringer som skal bidra til \u00e5 dempe fjernvirkningen. Det er ogs\u00e5 satt krav om at fasade skal v\u00e6re i naturmateriale som stedlig stein, tegl eller treverk, at fargebruk skal tilpasses omliggende natur, og at det skal etableres vegetasjon p\u00e5 hovedtak. 8 Byr\u00e5det mener det er innarbeidet gode og konkrete bestemmelser som vil ivareta de arkitektoniske kvalitetene som er \u00f8nskelige for nybygg. Parkering Det oppgis i planbeskrivelsen at det legges til grunn at anlegget vil kunne ha inntil to ansatte. Planomr\u00e5det ligger forholdsvis usentralt med begrenset kollektivtilgjengelighet. Med bakgrunn i dette, samt at det er relativt f\u00e5 bes\u00f8kende til anlegget, vurderer forslagsstiller selv at tre bilparkeringsplasser for ansatte og bes\u00f8kende \u00e5 v\u00e6re tilstrekkelig. Byr\u00e5det mener det er positivt at de to ansatte f\u00e5r muligheten til \u00e5 parkere ved sin arbeidsplass, og stiller seg derfor bak foresl\u00e5tt parkeringsdekning. Konklusjon Planforslaget medf\u00f8rer en rekke negative konsekvenser for n\u00e6romr\u00e5det og kartlagte verdier. Byr\u00e5det mener imidlertid at nytt renseanlegg vil v\u00e6re av sv\u00e6rt stor samfunnsmessig betydning \u00e5 f\u00e5 etablert. Det er viktig at Bergen kommune oppfyller kravene i utslippstillatelsen, og det nye renseanlegget p\u00e5 Garnes er en sentral del av dette. Det er, etter byr\u00e5dets vurdering gjort de tilpasninger som har v\u00e6rt mulig \u00e5 gj\u00f8re, for \u00e5 ivareta hensynet til barn og unge, naturmangfold, landbruk og kulturminner. Byr\u00e5det anbefaler derfor at planforslaget vedtas. Begrunnelse for framleggelse til bystyret: Etter plan- og bygningsloven \u00a7 3-3, 2. ledd ligger det til bystyret selv \u00e5 vedta reguleringsplan, jf. 12-12. Utvalg for milj\u00f8 og byutvikling skal gi innstilling i saken. Byr\u00e5det innstiller til bystyret \u00e5 fatte f\u00f8lgende vedtak: I medhold av plan- og bygningsloven \u00a7\u00a7 12-12, jf. 12-11, vedtas f\u00f8lgende forslag til detaljregulering: a. Arna. Gnr. 284, Bnr. 363 m. fl., Garnes renseanlegg, Reguleringsplan, arealplan- ID 70340000 vist p\u00e5 plankart, sist datert 16.12.2024. b. Tilh\u00f8rende reguleringsbestemmelser, sist datert 09.01.2025. Dato: 6. mai 2025 Christine B. Meyer Eivind N\u00e6vdal-Bolstad Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: 1. Fagnotat datert 20.01.2025 med f\u00f8lgende vedlegg: 2. Plankart datert 16.12.2024 3. Reguleringsbestemmelser datert 09.01.2025 4. Planbeskrivelse datert 09.01.2025 5. Merknadsskjema ved varsel om planoppstart og ved utvidet plangrense, datert 07.06.2022 6. Merknadsskjema ved offentlig ettersyn datert 03.04.2024 7. Merknadsskjema ved begrenset h\u00f8ring 13.12.2024 8. Illustrasjonsplan datert 17.12.2024 9. Snitt og oppriss datert 27.09.2024 9 10. 3D illustrasjoner datert 29.01.2024 11. Visualiseringer 2024 12. Veitegninger datert 10.09.2024 13. ROS-analyse datert 14.10.2024 14. VA-rammeplan datert 03.06.2022 15. VA-etatens uttale til VA-rammeplan datert 24.06.2021 16. Rapport kulturhistoriske registreringer, rapport 5-2021 datert 13.12.2021 17. Rapport Kulturminnedokumentasjon datert 04.01.2022 18. Byantikvarens uttale til kulturminnedokumentasjon datert 10.06.2022 19. Notat. St\u00f8yvurdering av anleggsfasen datert 20.09.2024 20. Notat. Kartlegging av barnehage og bofelleskap sin bruk av omr\u00e5det datert 21.12.2023 21. Notat. Vurdering av fortaubehov langs Garnesvegen datert 04.02.2022 22. Notat. Trafikksikkerhet i anleggsfasen datert 30.09.2024 23. Notat. Vurdering av alternativer for tilkomstvei datert 02.02.2023 24. Notat. Vurdering av konsekvenser for terrestrisk naturmangfold datert 03.02.2025 25. Notat Fagrapport tr\u00e6r datert 17.11.2021 26. Notat. Graving i rotsonen datert 17.11.2021 27. Notat. Masseh\u00e5ndtering datert 02.07.2024 28. Klimagassrapportering, datert 14.03.2024 29. Notat. Klimagassberegninger Garnes renseanlegg datert 31.01.2024 30. Notat Klimagassrapportering tilkomstvei Garnes renseanlegg datert 29.01.2024 31. Notat. Omr\u00e5destabilitet i anleggsfasen datert 19.11.2024 10 "
}