{
  "dokument_id": "9c268dc9-59cf-57c3-88dc-0ea46e3084dd",
  "doc_type": "case_presentation",
  "kommune": 4601,
  "tittel": "Oppnevning av styremedlemmer til BIR AS og til Klagenemnd i BIR",
  "url": "https://bergen.kommune.no/politikere-utvalg/api/fil/bk360/10500032/Framstilling-Oppnevning-av-styremedlemmer-til-BIR-AS-og-til-Klagenemnd-i-BIR",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/234600-89 Oppnevning av styremedlemmer til BIR AS og til Klagenemnd i BIR Hva saken gjelder: Det skal oppnevnes medlemmer til styret i BIR AS og medlemmer til Klagenemnden i BIR. Kommunens eiermyndighet i aksjeselskaper ut\u00f8ves formelt gjennom generalforsamlingen. Byr\u00e5det oppnevner forslag til kandidater. Av kommunens eierskapsmelding kap. III \u00abKrav til et godt eierskap\u00bb - prinsipp 5 f\u00f8lger: \u00abStyresammensetningen skal kjennetegnes av kompetanse, kapasitet og mangfold ut fra det enkelte selskaps form\u00e5l og egenart\u00bb. Videre fremg\u00e5r av prinsipp 8 at \u00abBystyremedlemmer, byr\u00e5der og politiske r\u00e5dgivere skal ikke velges inn i styrene i aksjeselskap og kommunale foretak av habilitetshensyn.\u00bb De foresl\u00e5tte kandidatene har ikke slike verv. Kravet til kj\u00f8nnsbalanse i styrer i aksjeselskaper f\u00f8lger av kommuneloven \u00a7 21-1 om Representasjon av begge kj\u00f8nn i styret som lyder: \u00abReglene i aksjeloven \u00a7 20-6 om representasjon av begge kj\u00f8nn i styret gjelder p\u00e5 tilsvarende m\u00e5te for aksjeselskaper der kommuner og fylkeskommuner til sammen eier minst 2/3 av aksjene\u00bb. Oppnevning til styret i BIR AS Styret i BIR AS best\u00e5r av 8 medlemmer med personlige varamedlemmer som velges av bedriftsforsamlingen etter innstilling fra valgnemnden. 2 av styrets medlemmer velges av og blant de konsernansatte. Funksjonstiden for styret er 2 \u00e5r. Bergen kommune har rett til \u00e5 oppnevne 4 medlemmer med personlige varamedlemmer til styret og til \u00e5 utpeke styreleder, jf. aksjeeieravtalen \u00a7 6 \u2013 Sammensetning av styret. F\u00f8lgende representanter foresl\u00e5s til styret i BIR AS: Aslak Sverdrup (1973) \u2013 gjenvelges som styreleder. Sverdrup er regiondirekt\u00f8r i Innovasjon Norge og Norges representant i FNs ekspertgruppe for forst\u00e5else av hav, Ocean Literacy group of Experts. Han var fra 2019 til 2024 administrerende direkt\u00f8r for Akvariet i Bergen og f\u00f8r det lufthavndirekt\u00f8r p\u00e5 Bergen lufthavn Flesland i 7 \u00e5r. Sverdrup har en bred utdanning fra ulike grener i Forsvaret, herunder lederutdanning, og han har ogs\u00e5 erfaring som gr\u00fcnder. Han har v\u00e6rt mentor for startup- milj\u00f8, og har styreerfaring fra viktige akt\u00f8rer som Flytoget, Bergen n\u00e6ringsr\u00e5d og Visit Bergen. I tillegg til styreledervervet i BIR AS er han ogs\u00e5 bl.a. styreleder i Sportsklubben Brann. 1 Mads Wiik Kleven (1983) \u2013 gjenvelges som medlem. Kleven har fagskoleutdanning fra Bergen Tekniske Fagskole samt kurs innenfor bedrifts\u00f8konomi og regnskap fra NHH. Han er regionleder i Fellesforbundet region Vest, og har tidligere hatt lederverv i LO i Bergen og Omland og Unionen Fagforening. F\u00f8r Kleven ble engasjert i fagforeningsarbeid, arbeidet han \u00e5tte \u00e5r som forskalingssnekker i Veidekke. I tillegg til sitt styreverv i BIR AS, er han styreleder i 4ff Eiendom AS og i Fagbevegelsens Partilag Av Arbeiderpartiet. Anne-Merete Ask (1966) \u2013 gjenvelges som medlem. Ask har en mastergrad i internasjonal ledelse fra Handelsh\u00f8yskolen BI, og er i dag branch manager i HRG Nordic AS, Bergen. Hun har tidligere hatt direkt\u00f8rstilling i American Express Global Business Travel. Ask har ogs\u00e5 erfaring fra bl.a. bank, internasjonal shipping, energimarkedet og maritime n\u00e6ringer, herunder flere lederstillinger. I tillegg til sin erfaring fra styret i BIR, har hun ogs\u00e5 erfaring fra styreverv i Stiftelsen Maritime Bergen samt innenfor privat barnehagedrift og bank. Tori Lang\u00e5s (1965) \u2013 gjenvelges som medlem. Lang\u00e5s har utdannelse b\u00e5de fra UiO, UiB og HiB \u2013 bl.a. innen sosialantropologi, sosiologi, kommunikasjonsarbeid og prosjektledelse. Hun er i dag ansvarlig for brukeropplevelser i Bildeleringen SA, og har tidligere v\u00e6rt daglig leder i samme virksomhet. Lang\u00e5s har ogs\u00e5 lang og variert erfaring fra offentlig sektor, herunder innenfor kompetanser\u00e5dgivning. Hun har erfaring som medlem i styret i BIR AS, og har tidligere v\u00e6rt styreleder i Bilparaplyen AS og Norsk Folkehjelp Region Vest. Margunn Aas Minne (1970) \u2013 gjenvelges som varamedlem (for Aslak Sverdrup). Minne er utdannet sivil\u00f8konom fra NHH, og er i dag konserdirekt\u00f8r for bedriftsmarked i Sparebanken Vest. Hun har tidligere hatt flere tunge lederstillinger innen bankvirksomhet bl.a. i Danske Bank. Videre flere styremedlemskap innenfor bank og finans, herunder relatert til bl.a. fornybar energi, bioteknologi og gr\u00f8nn omstilling. I tillegg til \u00e5 v\u00e6re varamedlem i styret i BIR AS, er hun styremedlem i Sarsia Seed Fond II AS og Agenda Vestlandet. Karl Johan Kirkeb\u00f8 (1950) \u2013 velges som varamedlem (for Mads Kleven). Kirkeb\u00f8 er utdannet sivil\u00f8konom fra NHH, og har 40 \u00e5rs erfaring fra n\u00e6ringslivet, og har jobbet i selskaper som Nokia, Evry og IBM. Han har tung kompetanse hovedsakelig innen ledelse, strategi og forretningsutvikling. Kirkeb\u00f8 har ogs\u00e5 styreerfaring fra blant annet Akasia, Kirkepartner AS og Den Norske Kirke. Sigurd Hille (1950) \u2013 velges som varamedlem (for Anne-Merete Ask). Hille har bred bakgrunn fra n\u00e6ringsliv, styrearbeid og politikk. Han har v\u00e6rt daglig leder for flere lokalaviser, og er utdannet jurist fra Universitetet i Bergen. Hille har utbredt erfaring fra ulike styreverv, og har ogs\u00e5 hatt sentrale verv i NHO. Mona H\u00f8gli (1955) \u2013 velges som varamedlem (for Tori Lang\u00e5s). H\u00f8gli er n\u00e5 pensjonist, men har blant annet erfaring fra Helse Bergen der hun var kommunikasjonsdirekt\u00f8r i 15 \u00e5r. H\u00f8gli har variert erfaring fra styrearbeid, og har ogs\u00e5 tidligere v\u00e6rt representant i b\u00e5de bystyret og fylkestinget. Oppnevning til Klagenemnden i BIR AS Alle eierkommunene i BIR AS oppnevner ett medlem med varamedlem til klagenemnden i BIR AS. Bergen kommune oppnevner i tillegg ett fast medlem med varamedlem, og denne skal lede klagenemnden. Nemnden best\u00e5r til enhver tid av tre faste medlemmer med varamedlemmer. De to andre faste medlemmene med varamedlemmer velges fra de \u00f8vrige eierkommunene. De som ikke sitter som fast medlem i klagenemnden kalles inn n\u00e5r det er saker fra den aktuelle kommunen, og deltar kun p\u00e5 saker fra sin kommune. Valgperioden er 2 fire \u00e5r og medlemmene fungerer til Bedriftsforsamlingen i BIR har gjennomf\u00f8rt nytt valg av medlemmer. Bergen kommune foresl\u00e5r f\u00f8lgende representanter til klagenemnden i BIR AS: Marianne Thunes (1963) - gjenvelges som fast medlem og leder. Thunes er utdannet sykepleier og cand. jur ved UiO. Hun har i mange \u00e5r drevet egen virksomhet der hun i hovedsak ut\u00f8ver ulike styreverv, ogs\u00e5 som styreleder, innen en rekke selskap knyttet til n\u00e6ringseiendom og Private Equity. Thunes er ogs\u00e5 sensor og veileder v/UiB, og underviser i selskapsrett ved Handelsh\u00f8yskolen i Bergen. Hun har tidligere hatt stilling som dommerfullmektig, v\u00e6rt ansatt ved juridisk avdeling i Norsk Hydro, og jobbet p\u00e5 psykiatrisk sykehus. Hun har i tillegg erfaring fra styrearbeid i ideelle virksomheter og idrett. Anne Marit Steen (1961) \u2013 gjenvelges som medlem. Steen er utdannet sivil\u00f8konom fra Universitetet i Nordland (tidligere Sivilutdanningen i Bod\u00f8), og har en Executive MBA fra NHH. Hun er ogs\u00e5 sivilingeni\u00f8r fra NTNU, og har deltatt p\u00e5 styreprogrammet til NHH. Steen arbeider i dag som mobilitetsanalytiker i Sivilingeni\u00f8r Helge Hopen AS. Fra 2015-2023 var hun \u00f8konomidirekt\u00f8r i Eviny-konsernet (tidligere BKK- konsernet), og f\u00f8r det var hun \u00f8konomidirekt\u00f8r i DNB Livsforsikring i en \u00e5rrekke. Tidligere har hun hatt ulike lederstillinger, herunder \u00f8konomidirekt\u00f8r, tilknyttet konsernet GC Rieber, og v\u00e6rt \u00f8konomisjef i eiendomsavdelingen i Vital Forsikring. Steen har hatt flere styreverv. Foruten \u00e5 v\u00e6re nestleder i styret i Gr\u00f8nneviken AS, er hun i dag ogs\u00e5 styremedlem i Elmera Group ASA der hun i tillegg er medlem av styrets revisjonsutvalg. Ivan Alver (1964) \u2013 gjenvelges som varamedlem (for Marianne Thunes). Alver har en Bachelor of Commerce fra Concordia University i Montreal, Canada. Han er ogs\u00e5 utdannet milit\u00e6rpoliti fra Sj\u00f8forsvaret. Siden 1996 har han jobbet som r\u00e5dgiver ved salg og kj\u00f8p av selskap, senest som partner i Saga Corporate Finance AS. I Bergen ledet han bl.a. salget av Frank Mohn AS og Fana Stein & Gjenvinning AS (for Bergen kommune). Tidligere har han hatt diverse roller i Stolt Sea Farm/Stolt Nielsen, herunder controller, markedssjef, styresekret\u00e6r, ansvarlig for strategi og forretningsutvikling m.m., og diverse roller i DnB konsernet: Fabin AS, Nevi Finans AS samt DnB storkundeavdeling i Bergen. Alver har, og har hatt en lang rekke styreverv b\u00e5de som leder og medlem. Jan Olav Langeland \u2013 velges som varamedlem (for Anne Marit Steen). Langeland har utdanning fra ulike studier p\u00e5 NHH innenfor bl.a. bedrifts\u00f8konomi, markedsf\u00f8ring, merkevareledelse og strategi. Som ansatt i BKK gjennomf\u00f8rte han Statkraft sitt to\u00e5rige ledelsesprogram NEXT. Han er n\u00e5 administrerende direkt\u00f8r for Salmon Group AS, og har ellers en lang karriere innenfor ledende stillinger i ulike selskaper, herunder EWOS, Synn\u00f8ve Finden, BKK og arbeidsmarkedsbedriften Gr\u00f8nneviken AS. Langeland har ogs\u00e5 bred og variert erfaring fra styrearbeid, bl.a. som nestleder i styret i BKK Gr\u00f8nn Invest (n\u00e5 Eviny Ventures) og styreleder i Cheespartner AS. Han innehar i dag verv som medlem i BIR sin bedriftsforsamling for Bergen kommune, og er ogs\u00e5 medlem i Ekspertgruppe mangfold og inkludering i Bergen N\u00e6ringsr\u00e5d. Byr\u00e5dsleders vurdering og anbefaling/konklusjon: Byr\u00e5dsleder anbefaler at byr\u00e5det oppnevner de foresl\u00e5tte kandidater. Styresammensetningene vurderes \u00e5 oppfylle krav til at sittende medlemmer av bystyret og byr\u00e5det ikke skal ha styreverv i selskaper eid av kommunen, samt aksjelovens krav til representasjon av begge kj\u00f8nn i styrer. Videre vurderes ogs\u00e5 krav til kompetanse, kapasitet og mangfold ut fra selskapets form\u00e5l og egenart, slik det er nedfelt i kommunens eierskapsmelding \u00e5 v\u00e6re ivaretatt. 3 Vedtakskompetanse: Byr\u00e5dets fullmakter vedtatt av bystyret 16.12.2020 i sak 378/20 \u00a7 5-3 Valg av styremedlemmer i selskaper \u2013 herunder aksjeselskaper: \u00abByr\u00e5det ivaretar funksjonen som generalforsamling i kommunens heleide aksjeselskaper. Byr\u00e5det har mandat til p\u00e5 kommunens vegne \u00e5 foresl\u00e5 styrerepresentanter i AS hvor kommunen har eierinteresser. Byr\u00e5det ivaretar kommunens interesser i andre rettssubjekt organisert som AS, IKS, gjensidige selskaper og pensjonskasser. Byr\u00e5det utpeker dessuten representanter til styrende organer i andre rettssubjekter som ikke er organisert som aksjeselskaper, s\u00e5 fremt det ikke er fastsatt at bystyret selv har denne myndigheten.\u00bb Byr\u00e5dsleder innstiller til byr\u00e5det \u00e5 fatte f\u00f8lgende vedtak: Til styret for BIR AS foresl\u00e5s: Som styreleder: Aslak Sverdrup Som medlem: Mads Wiik Kleven, Anne-Merete Ask og Tori Lang\u00e5s Som varamedlemmer: Margunn Aas Minne (for Aslak Sverdrup) Karl Johan Kirkeb\u00f8 (for Mads Wiik Kleven) Sigurd Hille (for Anne-Merete Ask) Mona H\u00f8gli (for Tori Lang\u00e5s) Til Klagenemnden i BIR foresl\u00e5s: Som medlem og leder: Marianne Thunes Som medlem: Anne Marit Steen Som varamedlem: Ivan Alver (for Marianne Thunes) Som varamedlem: Jan Olav Langeland (for Anne Marit Steen) Dato: 28. mai 2024 Christine B. Meyer Byr\u00e5dsleder Dokumentet er godkjent elektronisk. 4 "
}