{
  "dokument_id": "dd32c798-d13c-5aa8-854f-d479be5348bd",
  "doc_type": "case_attachment",
  "kommune": 5501,
  "tittel": "Sp\u00f8rsm\u00e5l og svar - formannskapet",
  "url": "https://innsyn.tromso.kommune.no/application/getMoteDokument?dokid=2001709731",
  "tekst": "Sp\u00f8rsm\u00e5l fra Markus Akselbo: I Kommune- og Byutviklingsutvalget den 7. mars i \u00e5r ble det gitt en orientering fra adminsitrasjonen om status p\u00e5 arbeidet med ny kommuneplanens arealdel for Troms\u00f8 kommune (KPA). I denne orienteringen ble det vist til at det var kommet innsigelser p\u00e5 flere omr\u00e5der for boligbygging, blant annet Slettaleva, Strandbyen i Tromsdalen, Hamna, Skjelnan-Movika og Elverh\u00f8y. Bortsett fra Elverh\u00f8y har alle disse omr\u00e5dene innsigelser fra Statens Vegvesen knyttet til nullvekstm\u00e5let. Det ble videre i orienteringen nevnt at man skulle vurdere hvorvidt disse omr\u00e5dene skulle tas ut f\u00f8r planen kommer tilbake til politisk behandling i desember i \u00e5r, eller om man skal pr\u00f8ve \u00e5 l\u00f8se innsigelsene med sektormyndighetene for \u00e5 beholde prosjektene i forslag til ny KPA. Det er videre ogs\u00e5 kommet andre innsigelser enn de knyttet til nullvekstm\u00e5let til noen av disse omr\u00e5dene, men det er innsigelser som kan l\u00f8ses blandt annet gjennom \u00f8kt avsetning til veiarealer og trafikksikkerhetstiltak. Boligforslagene for Slettaelva og Strandbyen i Tromsdalen er de n\u00e6rmeste potensielle utbyggingsomr\u00e5dene til Troms\u00f8ya geografisk og trafikkmessig p\u00e5 henholdsvis Kval\u00f8ya og fastlandet. Dersom det ikke er mulig \u00e5 tillate disse boligprosjektene innenfor dagens nullvekstm\u00e5l vil dette potensielt f\u00e5 store konsekvenser for all fremtidig boligbygging utfor Troms\u00f8ya i Troms\u00f8 kommune. Har ordf\u00f8rer i samarbeid med administrasjonen dialog med sektormyndighetene og statsforvalteren for \u00e5 f\u00e5 l\u00f8st disse innsigelsene og hvordan g\u00e5r evt. denne dialogen? Har ordf\u00f8rer tatt opp utfordringene knyttet til nullvekstm\u00e5let med regjeringen, og evt. bedt om n\u00f8dvendige avklaringer fra regjeringen slik at Troms\u00f8 kommunes vedtatte \u00f8nsker for arealplanlegging kan realiseres? Sp\u00f8rsm\u00e5let ble besvart muntlig i m\u00f8tet. Administrasjonen kommer med en orientering i neste formannskapssm\u00f8te. Sp\u00f8rsm\u00e5l fra Markus Akselbo: Troms\u00f8 Internasjonale skole (Trint) har i dag en festeavtale med Universitetet i Troms\u00f8 hvor de disponerer et tomt for sitt modulbygg hvor skolen drives. Denne avtalen var ment \u00e5 v\u00e6re midlertidig da den ble inng\u00e5tt som en l\u00f8sning frem til kommunen evt. klarte \u00e5 finne en passende tomt tilpasset skolens behov. Dette var delvis begrunnet i at Troms\u00f8 kommune er medstifter av Trint. Det begynner \u00e5 haste med ny tomt for skolen da avtalen med UiT g\u00e5r ut i 2026 og en evt. flytting m\u00e5 skje sommeren 2026, noe som inneb\u00e6rer at man m\u00e5 ha en opparbeidet tomt klar til da. Hvilke tomter har Troms\u00f8 kommune tilbudt Trint som mulig ny lokalisering av skolen og har kommunen evt. vurdert makebytte av kommunale tomter med andre akt\u00f8rer som kunne hatt passende skoletomter slik som Troms Fylkeskommune eller UiT? Svar fra administrasjonen: Troms\u00f8 kommune eier lite areal som er regulert til riktig form\u00e5l: \u00abOffentlig bebyggelse\u00bb. De tomtene som kommunen har ledige, er g\u00e5rds- og bruksnummer 115/1243 i Hamna, og 71/263 p\u00e5 Storelva. TRINT har selv ikke \u00f8nsket \u00e5 g\u00e5 videre med disse alternativene. TRINT har senere spurt kommunen om areal p\u00e5 116/1 Tennevegen 2 (nederst i Maskinistvegen) p\u00e5 Mortensnes og T\u00f8nna i Tromsdalen. Tennevegen 2 er ikke aktuell som f\u00f8lge av at kommunen for tiden jobber med \u00e5 oppf\u00f8re bygg p\u00e5 tomta i Tennevegen 2 for helsetjenester. T\u00f8nna-omr\u00e5det er ikke aktuell ettersom omr\u00e5det er regulert til offentlig friomr\u00e5de. I forbindelse med KVU for ny Tromsdalen skole, konkluderte kommunen med at tomta er uaktuell som skoletomt. Blant annet vil omregulering til skoletomt v\u00e6re sv\u00e6rt kostbart. Kommunen har ikke vurdert makebytte av kommunale tomter med andre akt\u00f8rer som kunne hatt passende skoletomter. Gnr.bnr. 115/1243 - Hamna Gnr.bnr. 71/263 - Storelva Gnr.bnr. 116/1 \u2013 Tennevegen 2 \u2013 Mortensnes Gnr.bnr. 17/1 \u2013 T\u00f8nna Sp\u00f8rsm\u00e5l fra Rolleiv Lind: Reinsdyrplagen p\u00e5 Kval\u00f8ysletta, Troms\u00f8 kommune. Dette er en velkjent situasjon som for lenge siden skulle ha f\u00e5tt sin l\u00f8sning, men som fortsatt st\u00e5r ul\u00f8st. Antakelig befinner det seg ca 50 reinsdyr i omr\u00e5det utenfor innhegning og utenfor kontroll og tilsyn. Ordf\u00f8rer har tidligere lovet at kommunen i samarbeid med Statsforvalter, Mattilsynet og de kommunale helsemyndigheter skulle f\u00e5 til en endelig l\u00f8sning p\u00e5 problemet, men ingen l\u00f8sning synes \u00e5 v\u00e6re oppn\u00e5dd. N\u00e5 n\u00e6rmer vi oss v\u00e5ren og n\u00e5 fremkommer synlig mye reinsdyravf\u00f8ring i store deler av omr\u00e5det spesielt der dyrene regelmessig oppholder seg. Mye av denne avf\u00f8ringen er en betydelig helsefare b\u00e5de for mennesker og andre dyr som kan spre smitten og p\u00e5f\u00f8re sykdommer av forskjellig slag ved spredning av sykdomsfremkallende bakterier og virus. En barnehage ligger like ved og en ungdomsskole ikke langt unna og omr\u00e5det er et tett boligomr\u00e5de. Ved mildere v\u00e6r samles det n\u00e5 ogs\u00e5 fluer og sm\u00e5gnagere som mus., rotter m.v. Saken m\u00e5 snarest finne sin endelige l\u00f8sning, men i mellomtiden m\u00e5 kommunen bist\u00e5 til at avf\u00f8ringen fjernes hurtig og at omr\u00e5det renses. Kan ordf\u00f8rer s\u00f8rge b\u00e5de for at den endelige l\u00f8sning fremkommer og at omr\u00e5det renses for reinsdyravf\u00f8ring snarest f\u00f8r dette f\u00e5r sv\u00e6rt alvorlige helsemessige f\u00f8lger? Trekk inn de andre offentlige myndigheter som synes heller ikke \u00e5 ha v\u00e6rt spesielt aktive med hensyn til \u00e5 f\u00e5 l\u00f8st denne uheldige saken. Dette gjelder b\u00e5de statsforvalteren i Troms/Finnmark og Mattilsynet. Saken g\u00e5r ogs\u00e5 til smittevernoverlegen i Troms\u00f8 kommune Trond Brattland. Sp\u00f8rsm\u00e5let ble besvart muntlig i m\u00f8tet. Sp\u00f8rsm\u00e5l fra Rolleiv Lind: Undertegnende har f\u00e5tt f\u00f8lgende henvendelse fra beboere omr\u00e5det like nord for Slettaelva. 1, Manglende fortau/gangvei i omr\u00e5det Begrunnelsen er at det er en sterkt trafikkert vegstrekning og at det er \u00f8nskelig med fortau/gangveg i omr\u00e5det. Flere mennesker tar seg en spasertur og det er ogs\u00e5 joggere/rulleskil\u00f8pere der.Trafikksituasjonen er d\u00e5rlig og til dels farlig for de som ferdes der p\u00e5 en slik m\u00e5te. Er dette noe som kan innpasses i planene for Tenk Troms\u00f8 ? P\u00e5 samme strekning er det ikke veglys. Er dette noe som utelukkende er vegeiers ansvar eller har Troms\u00f8 kommune noe ansvar i denne sammenheng ? 2. Flere av oppsitterne har private br\u00f8nner/vannforsyning, og med bl.a. med den store trafikk av reinsdyr i omr\u00e5det er det sterkt \u00f8nskelig \u00e5 f\u00e5 seg tilknyttet Troms\u00f8 kommunes V/A sitt nett. Er dette noe som kan la seg gj\u00f8re i rimelig fremtid? Sp\u00f8rsm\u00e5let ble besvart muntlig i m\u00f8tet. "
}