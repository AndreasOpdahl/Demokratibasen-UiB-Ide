{
  "dokument_id": "5513c4ee-6afe-5f48-9fb3-ea65e4032cc7",
  "doc_type": "case_attachment",
  "kommune": 4601,
  "tittel": "Svar p\u00e5 Representantforslag fra Thor Haakon Bakke (MDG) om overtakelse av kollektivansvar",
  "url": "https://bergen.kommune.no/politikere-utvalg/api/fil/bk360/9053861/Svar-pa-Representantforslag-fra-Thor-Haakon-Bakke-MDG-om-overtakelse-av-kollektivansvar",
  "tekst": " BKMB - kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2023/71504-5 Saksbehandler: Amalie Hilde Fra Dato: 17. oktober 2023 Byr\u00e5d for klima, milj\u00f8 og byutvikling Svar p\u00e5 Representantforslag fra Thor Haakon Bakke (MDG) om overtakelse av kollektivansvar Forretningsutvalget har i m\u00f8te 6. juni 2023 i sak 164/23 fattet f\u00f8lgende vedtak: 1. Representantforslagene slik de g\u00e5r fram av saken oversendes byr\u00e5det for videre utredning. 2. Byr\u00e5det bes om \u00e5 vurdere forslagene og \u00e5 utarbeide notater til de enkelte forslagene slik at bystyreutvalgene kan behandle sakene senest i uke 45. 3. Det foresl\u00e5s at f\u00f8lgende utvalg avgir innstilling i sakene om representantforslagene som er omtalt i denne saken: UMBY: \u2022 Thor Haakon Bakke (MDG) fremsatte representantforslag om overtakelse av kollektivansvar Representanten Thor Haakon Bakke (MDG) har fremmet f\u00f8lgende representantforslag: Bergen er storbyen i et stort fylke, med det aller st\u00f8rste kollektivsystemet og aller flest kollektivreisende. 80% av kollektivreisene i Vestland skjer i Bergen. Inng\u00e5ende kjennskap til utfordringsbildet og behovene i kollektivtransporten er avgj\u00f8rende for et velfungerende kollektivsystem. Et godt kollektivtilbud gj\u00f8r ogs\u00e5 bergenserne forn\u00f8yde med byen sin. If\u00f8lge en st\u00f8rre rapport om hva som gj\u00f8r europeiske byer gode \u00e5 bo i, s\u00e5 er kvaliteten p\u00e5 kollektivtilbudet utrolig tett knyttet sammen med hvor godt innbyggerne trives i kommunen. Det er kanskje det aller viktigste kjennetegnet ved en god by. Derfor b\u00f8r politikerne i Bergen kommune f\u00e5 mer p\u00e5virkningskraft p\u00e5 hvordan kollektivtilbudet utformes og utvikles. I 2021 inngikk Bergen kommune og Vestland fylkeskommune en samarbeidsavtale om kollektivtrafikken for \u00e5 styrke samarbeidet om kollektivtransporten i Bergen. Avtalen skal gi Bergen reell medbestemmelse i planleggingen og gjennomf\u00f8ringen av kollektivtransporten i v\u00e5r kommune. Avtalen var en oppf\u00f8lging av vedtak i Bergen bystyre 09.12.2018, i sak 292/18 Kollektivtilbud - inng\u00e5else av intensjonsavtale mellom Hordaland fylkeskommune og Bergen kommune. F\u00f8lgende ble vedtatt: 1. Bystyret slutter seg til at det inng\u00e5s en intensjonsavtale med Hordaland fylkeskommune slik den er formulert i vedlegg til denne sak. 2. Byr\u00e5det gis myndighet til \u00e5 f\u00f8re videre forhandlinger med fylkeskommunen basert p\u00e5 intensjonsavtalen. 3. Endelig avtale med Hordaland fylkeskommune vil bli lagt frem for bystyret til godkjenning. Representantene mener at det er p\u00e5 tide at bystyret f\u00e5r en sak hvor avtalen evalueres og at alternativene til dagens avtale synliggj\u00f8res for bystyret. Alternativene kan v\u00e6re en forsterket avtale, et felles selskap p\u00e5 kollektiv- og mobilitetsomr\u00e5det mellom Bergen kommune og Vestland fylke, eller \u00e5 ta over kollektivansvaret sammen med nabokommunene. Forslag til vedtak: 1. Bystyret ber byr\u00e5det levere en sak om evaluering av samarbeidsavtalen med Vestland fylke. 2. Bystyret ber byr\u00e5det g\u00e5 i dialog med Ask\u00f8y, \u00d8ygarden, Alver og Bj\u00f8rnafjorden kommune med m\u00e5l om \u00e5 overta ansvaret for kollektivtransporten innenfor byvekstavtaleomr\u00e5det. 3. Bystyret ber byr\u00e5det levere en sak til bystyret vedr\u00f8rende hvordan et kollektivsamarbeid med omegnskommunene vil se ut, samt kostnader ved en ansvarsoverf\u00f8ring. Byr\u00e5dets vurdering av representantforslaget: Et konkurransedyktig kollektivtilbud er avgj\u00f8rende for at vi skal n\u00e5 m\u00e5lene v\u00e5re om nullvekst i personbiltrafikken, og at Bergen skal v\u00e6re et lavutslippssamfunn innen 2030. Vestland fylkeskommune er ansvarlig for kollektivtrafikken i Bergen, samtidig som Bergen er avhengig av et kollektivtilbud som st\u00f8tter opp om byutviklingen og gir et godt tilbud til innbyggerne. Byr\u00e5det er derfor forn\u00f8yd med at vi har en samarbeidsavtale som sikrer at kommunen skal ha reell medbestemmelse p\u00e5 omr\u00e5det. Avtalen mellom Bergen kommune og Vestland fylkeskommune ble godkjent av bystyret 16.06.2021 i sak 215/21. Etter inng\u00e5elsen av avtalen er det etablert et samarbeidsr\u00e5d med politisk og administrativ deltakelse fra Bergen kommune, Vestland fylkeskommune og Skyss. R\u00e5det m\u00f8tes hvert kvartal. Byr\u00e5d for klima, milj\u00f8 og byutvikling, i tillegg til representanter fra utvalg for milj\u00f8 og byutvikling, har deltatt i samordningsr\u00e5det fra politisk hold p\u00e5 vegne av Bergen kommune. Kommunaldirekt\u00f8r for klima, milj\u00f8 og byutvikling deltar fra administrasjonen. Byr\u00e5det har ogs\u00e5 fulgt opp avtalen gjennom et bredt samarbeid med fylkeskommunen og Skyss i andre fora. Bergen kommune og Vestland fylkeskommune samarbeider i Milj\u00f8l\u00f8ftet hvor det ogs\u00e5 skjer koordinering av kollektivtiltak i det samlete byomr\u00e5det med nabokommunene til Bergen. Viktige tema som inng\u00e5r i Milj\u00f8l\u00f8ftet er: - Utvikling, planlegging og bygging av kollektivprosjekter og tiltak - Finansiering av kollektivtiltak - Bel\u00f8nningsmidler til drift av kollektivtrafikk og mobilitetstiltak - Koordinering mot statlige styresmakter I tillegg gir Bergen innspill til Skyss og fylkeskommunen sine arbeid med relevante planer, som for eksempel regional transportplan, mobilitetsplaner, utredning av nye kollektivtilbud, skoleskyss, og i prosessen med \u00e5rlige ruteendringer. Samarbeidet mellom Bergen kommune, Vestland fylkeskommune og Skyss er fremdeles under utvikling, og siden avtalen ble inng\u00e5tt i 2021 har partene jobbet sammen for \u00e5 finne en mest mulig hensiktsmessig form p\u00e5 samarbeidet. Byr\u00e5det jobber ogs\u00e5 kontinuerlig med hvordan eksisterende fora og prosesser kan brukes og videreutvikles til \u00e5 samarbeide best mulig om \u00e5 sikre innbyggerne et attraktivt og konkurransedyktig kollektivtilbud. Byr\u00e5det ser likevel at det er potensiale for \u00e5 utvikle samarbeidet med fylkeskommunen videre, og v\u00e6re tettere p\u00e5 beslutninger om kollektivtransporten b\u00e5de politisk og administrativt. Byr\u00e5det ser at det etter to \u00e5r kan v\u00e6re nyttig \u00e5 gjennomg\u00e5 praksis i oppf\u00f8lgingen av avtalen i samarbeid mellom partene, for \u00e5 kartlegge hvordan kollektivavtalen kan f\u00f8lges opp p\u00e5 en m\u00e5te som sikrer et enda tettere samarbeid med fylket. M\u00e5let er at flere velger kollektiv fremfor personbil. En eventuell evaluering kan peke p\u00e5 hvordan vi kan f\u00e5 mest mulig ut av dagens avtale gjennom ulike m\u00e5ter \u00e5 organisere kollektivsamarbeidet p\u00e5, og om avtalen er moden for revidering. Byr\u00e5det mener at det vil v\u00e6re mest hensiktsmessig \u00e5 vente til en slik gjennomgang er gjennomf\u00f8rt f\u00f8r man eventuelt vurderer \u00e5 g\u00e5 i dialog med nabokommunene om overtakelse av kollektivansvar. Rune Bakervik - Byr\u00e5dsleder Ruth Grung - Byr\u00e5d for klima, milj\u00f8 og byutvikling Dokumentet er godkjent elektronisk. "
}