{
  "dokument_id": "a0b9a09c-dc8e-5384-bacf-100da251449a",
  "doc_type": "case_attachment",
  "kommune": 4601,
  "tittel": "Utkast til byr\u00e5dets fullmakter - bystyreperioden 2023 - 2027  ",
  "url": "https://bergen.kommune.no/politikere-utvalg/api/fil/bk360/10360395/Utkast-til-byradets-fullmakter-bystyreperioden-2023-2027-",
  "tekst": " V\u00e5r referanse: 24-10433 Dato: 29. april 2024 Utkast til byr\u00e5dets fullmakter - bystyreperioden 2023 - 2027 1. Form\u00e5l og rammer for delegasjonen Delegasjon av myndighet er et sentralt element i kommunens interne styring og kontroll, og en forutsetning for \u00e5 f\u00e5 l\u00f8st kommunens oppgaver p\u00e5 en effektiv m\u00e5te. Myndighet som ligger til bystyret og som ikke kan delegeres til byr\u00e5det f\u00f8lger av at: - lovgivningen setter grenser for adgangen til \u00e5 delegere myndighet gjennom bruk av formuleringen \u00abkommunestyret selv\u00bb, eller at - bystyret vedtar \u00e5 selv beholde myndighet. Bergen bystyre beskriver myndighet som ligger til bystyret selv. Bystyrets delegasjon av myndighet til byr\u00e5det skjer etter prinsippet om negativ avgrensning. Det inneb\u00e6rer at den myndighet som ligger til bystyret defineres, og at all \u00f8vrig myndighet er delegert til byr\u00e5det. Fullmakts-dokumentet gir en ikke-utt\u00f8mmende beskrivelse av vesentlige myndighetsomr\u00e5der. Den myndighet som er delegert til byr\u00e5det gjelder inntil bystyret foretar et nytt delegasjonsvedtak. Endringer i byr\u00e5dets fullmakter vedtas av bystyret. Delegert myndighet kan n\u00e5r som helst trekkes tilbake. Bystyret kan treffe vedtak p\u00e5 delegerte saksomr\u00e5der uten f\u00f8rst \u00e5 tilbakekalle delegert myndighet. Bystyret kan gi instrukser, retningslinjer eller p\u00e5legg om hvordan delegert myndighet skal ivaretas. Byr\u00e5dets enemyndighet er presisert ved at fullmakten bruker \u00abbyr\u00e5det selv\u00bb, for myndighet som i lov eller vedtak i bystyret er bestemt at ikke kan delegeres videre til den enkelte fagbyr\u00e5d. Byr\u00e5det har myndighet til \u00e5 tolke sine egne fullmakter. Det skj\u00f8nn som ut\u00f8ves, vil kunne v\u00e6re gjenstand for etterpr\u00f8ving fra bystyrets side. 2. Byr\u00e5dets generelle myndighet 2.1. Byr\u00e5dets driftsansvar Byr\u00e5det har myndighet til, og ansvar for, \u00e5 forest\u00e5 l\u00f8pende drift og utvikling av kommunens organisasjon som \u00f8verste ledelse av kommunens administrasjon, som arbeidsgiver, tjenesteleverand\u00f8r, samfunnsutvikler og myndighetsut\u00f8ver. 2.2. Byr\u00e5det som \u00f8verste ledelse av kommunens administrasjon Byr\u00e5dets myndighet som \u00f8verste ledelse av kommunens administrasjon f\u00f8lger av kommuneloven \u00a7 10-2 f\u00f8rste ledd. 2.3. Organisering av byr\u00e5det Byr\u00e5det organiserer selv sin virksomhet og administrasjon, og bestemmer selv hvilke omr\u00e5der av den kommunale virksomheten den enkelte byr\u00e5d har ansvar for. 2.4. Organisering av kommunens tjenesteproduksjon og forvaltning \u2022 Byr\u00e5det har myndighet til \u00e5 organisere kommunens tjenesteproduksjon og forvaltning i hensiktsmessige enheter. \u2022 Nedleggelse av fagetat for overf\u00f8ring av oppgaver og fullmakter til byr\u00e5det som folkevalgt organ, skal fremlegges for bystyret til avgj\u00f8relse. 2.5. Tjenesteyting til kommunens innbyggere Byr\u00e5dets myndighet til \u00e5 yte tjenester til kommunens innbyggere inneb\u00e6rer myndighet til \u00e5 ut\u00f8ve faglig skj\u00f8nn med utgangspunkt i de lover, forskrifter og annet regelverk som regulerer kommunens oppgavel\u00f8sning. 2.6. Myndighetsut\u00f8velse overfor kommunens innbyggere Byr\u00e5dets myndighetsut\u00f8velse overfor kommunens innbyggere inneb\u00e6rer myndighet til \u00e5 ut\u00f8ve faglig skj\u00f8nn med utgangspunkt i de lover, forskrifter og annet regelverk som regulerer kommunens oppgavel\u00f8sning. 2.7. Byr\u00e5dets myndighet som folkevalgt organ Byr\u00e5det har myndighet til \u00e5 ut\u00f8ve politisk skj\u00f8nn innenfor alle omr\u00e5der av sine fullmakter, hvor adgang til \u00e5 ut\u00f8ve et slikt skj\u00f8nn ikke eksplisitt er avgrenset. 2.8. Byr\u00e5det som iverksetter av bystyrets overordnete styringssignaler Med utgangspunkt i bystyrets overordnete m\u00e5lsettinger og andre retningslinjer for kommunens virksomhet som bystyret fastsetter, skal byr\u00e5det iverksette bystyrets vedtatte politikk. 2.9. Saksforberedelse \u2022 Byr\u00e5det forbereder og fremlegger saker til bystyrets organer. \u2022 Byr\u00e5det selv innstiller i alle saker hvor bystyret har avgj\u00f8relsesmyndighet, som ligger innenfor byr\u00e5dets ansvarsomr\u00e5der. \u2022 Byr\u00e5det innstiller ikke i saker som gjelder utvikling og drift av bystyrets organer. 2.10. Behandlingsansvarlig Byr\u00e5det er behandlingsansvarlig etter lov om behandling av personopplysninger og personvernforordningen. 2.11. H\u00f8ringsuttalelser \u2022 Byr\u00e5det avgir h\u00f8ringsuttalelser p\u00e5 vegne av Bergen kommune. \u2022 Byr\u00e5det avgj\u00f8r hvorvidt en h\u00f8ringsuttalelse er prinsipiell og inneb\u00e6rer politisk avveininger, og derfor m\u00e5 fremsendes til behandling i bystyret. 2.12. Hastesaker \u2022 P\u00e5 omr\u00e5der hvor myndighet ikke er delegert til byr\u00e5det, har byr\u00e5det selv myndighet til \u00e5 treffe vedtak i saker som skulle v\u00e6rt vedtatt av et politisk organ p\u00e5 bystyresiden, n\u00e5r det ikke er tid til \u00e5 innkalle det organet som skulle ha avgjort saken. \u2022 Melding om vedtak skal legges fram i det neste m\u00f8tet i det organet som skulle ha avgjort saken, jf. kommuneloven \u00a7 11-8. 2.13. Kriseledelse \u2022 Byr\u00e5det selv er kommunens ledelse ogs\u00e5 ved kriser. \u2022 I en krisesituasjon hvor det ikke er tid til \u00e5 sette byr\u00e5d, er byr\u00e5det beslutningsdyktig n\u00e5r byr\u00e5dsleder eller vakthavende byr\u00e5d er til stede. Side 2 av 3 \u2022 Se ogs\u00e5 punkt 2.12 for myndighet i hastesaker. 2.14. Kommunale foretak, aksjeselskaper, interkommunale selskaper og andre samarbeidsformer Byr\u00e5det ivaretar kommunens rett etter aksjeloven \u00a7 5-2 til \u00e5 delta p\u00e5 generalforsamlingen i kommunens aksjeselskaper. Byr\u00e5det velger medlemmer til styret i kommunale foretak etter kommuneloven \u00a7 9-5 jf. \u00a7 9-2. Byr\u00e5det selv oppnevner kommunens representanter i alle styrer, r\u00e5d og utvalg som legges innenfor byr\u00e5dets ansvarsomr\u00e5de. 2.15. Representasjon i samarbeidsfora Byr\u00e5det representerer Bergen kommune i lokale, regionale, nasjonale og internasjonale organisasjoner og samarbeidsfora. 2.16. Tvister for domstoler, tvistel\u00f8sningsorganer mv. - Sivile saker der kommunen er part Byr\u00e5det har fullmakt til \u00e5 ivareta kommunens interesser og treffe beslutninger om ethvert rettergangsskritt i alle saker hvor kommunen er part i tvister for domstoler, tvistel\u00f8sningsorganer, klagenemnder, Sivilombudsmann, mv. - Foreldelsesfrister Byr\u00e5det kan p\u00e5 vegne av kommunen suspendere foreldelsesfrister etter lov om foreldelse av fordringer. - Straffesaker \u2022 Byr\u00e5det ivaretar kommunens interesser etter straffeprosessloven der kommunen er forn\u00e6rmet eller der kommunen har en interesse i at et mulig straffbart forhold etterforskes eller straffeforf\u00f8lges. \u2022 Byr\u00e5det kan samtykke til konfliktr\u00e5dsbehandling av straffesaker etter konfliktr\u00e5dsloven \u00a7 11. \u2022 Byr\u00e5det kan kreve sivile krav p\u00e5d\u00f8mt i forbindelse med offentlig straffesak, jf. straffeprosessloven \u00a7 427. Side 3 av 3 "
}