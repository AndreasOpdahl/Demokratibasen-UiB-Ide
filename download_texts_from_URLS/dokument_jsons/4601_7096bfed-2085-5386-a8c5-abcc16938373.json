{
  "dokument_id": "7096bfed-2085-5386-a8c5-abcc16938373",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 43 fra Helena Haldorsen (A) vedr\u00f8rende oppgradering av brosteinsgater - UMBY",
  "url": "https://bergen.kommune.no/politikere-utvalg/api/fil/bk360/9914302/Svar-pa-skriftlig-sporsmal-nr-43-fra-Helena-Haldorsen-A-vedrorende-oppgradering-av-brosteinsgater-UMBY",
  "tekst": " Byr\u00e5dsavdeling for byutvikling Til Intern korrespondanse Bystyrets kontor V\u00e5r referanse: 2024/26863-3 Saksbehandler: Malene Nesse Gr\u00f8nningen Fra Dato: 20. februar 2024 Byr\u00e5d for byutvikling Svar p\u00e5 skriftlig sp\u00f8rsm\u00e5l nr. 43 fra Helena Haldorsen (A) vedr\u00f8rende oppgradering av brosteinsgater - UMBY Flere fylkesveier som g\u00e5r gjennom Bergen sentrum, er brosteinsgater. I flere av disse gatene er b\u00e6ringen begynt \u00e5 bli veldig d\u00e5rlig, og tilstanden p\u00e5 disse skal kartlegges n\u00e6rmere i et forprosjekt tilknyttet Milj\u00f8l\u00f8ftet. I tillegg har vi flere gater i sentrum hvor det er lagt asfalt opp\u00e5 brostein for \u00e5 midlertidig lappe igjen hull i veien. I rapporten \u00abMeir veg for pengane\u00bb skriver Vestland fylkeskommune at kostnadsforskjellen mellom legging av brostein og asfalt er betydelig. Det kan normalt regnes at det koster seks ganger s\u00e5 mye \u00e5 legge brostein som asfalt per kvadratmeter. Her er ikke vedlikehold tatt med i beregningen. Det st\u00e5r skrevet i byr\u00e5dsplattformen \"Klosterhagen-erkl\u00e6ringen\" at: \u201cByr\u00e5det vil ogs\u00e5 jobbe for tilbakef\u00f8ring av historiske fasader og restaurering av brosteinsbelagte gater\u201d. Sp\u00f8rsm\u00e5l til byr\u00e5den: 1. Hvilken plan har byr\u00e5det for oppgradering av lappeteppede gater i Bergen sentrum? 2. Hvordan skal byr\u00e5det sikre at Vestland fylkeskommune bruker penger p\u00e5 \u00e5 legge brostein og ikke asfalt i Bergen?\u00bb Svar fra byr\u00e5den: Brosteinsgater er en vesentlig del byens historiske byrom og bygninger. I Bergen ble det lagt brostein i gater allerede p\u00e5 1500- tallet, 100 \u00e5r f\u00f8r byer som Oslo, K\u00f8benhavn og London. Bystyret har sl\u00e5tt fast at brostein er en viktig del av Bergens identitet og egenart, og at det er sv\u00e6rt viktig at brosteinsgatene i Bergen bevares p\u00e5 en best mulig m\u00e5te. Det er ingen tvil om at flere av brosteinsdekkene i Bergen er i d\u00e5rlig forfatning etter \u00e5revis med mangelfullt n\u00f8dvendig vedlikehold, spesielt p\u00e5 fylkesveiene der det er st\u00f8rre andel tungtrafikk enn i de kommunale gatene. Kommunedelplan for sentrum sikrer at historiske gater i sentrum skal ha brostein som hovedmateriale. Bergen kommune er planmyndighet, og vedtatte planer er bindende uavhengig av veieier. I m\u00f8te med Vestland fylkeskommune har byr\u00e5den formidlet forventningen om at fylkeskommunen som veieier f\u00f8lger f\u00f8ringene i KDP sentrum ved oppgradering og vedlikehold av fylkesveiene. N\u00e5r fylkeskommunen n\u00e5 har satt i gang et forprosjekt om brostein i Bergen sentrum, h\u00e5per byr\u00e5den at vi f\u00e5r et godt kunnskapsgrunnlag for hvordan brosteinsgatene kan rustes opp for \u00e5 ivareta de historiske byrommene. Christine Kahrs \u2013 Byr\u00e5d for byutvikling Dokumentet er godkjent elektronisk. "
}