{
  "dokument_id": "576d95aa-b0ce-5ae2-8e14-816c40d28122",
  "doc_type": "case_presentation",
  "kommune": 4601,
  "tittel": "Arna gnr 295 bnr 473 Hardangervegen 669. Klage p\u00e5 rammetillatelse - nytt anlegg/konstruksjon, kombinert bolig- og arbeidsbygning",
  "url": "https://bergen.kommune.no/politikere-utvalg/api/fil/bk360/11174246/Framstilling-Arna-gnr-295-bnr-473-Hardangervegen-669-Klage-pa-rammetillatelse-nytt-anlegg-konstruksjon-kombinert-bolig-og-arbeidsbygning",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/119279-11 Arna gnr 295 bnr 473 Hardangervegen 669. Klage p\u00e5 rammetillatelse - nytt anlegg/konstruksjon, kombinert bolig- og arbeidsbygning Hva saken gjelder: Saken gjelder klage over rammetillatelse til kombinert bolig- og arbeidsbygning. Tiltaket vil ha 8 nye boenheter og tjenestebase, med tilh\u00f8rende anlegg. Det er ogs\u00e5 s\u00f8kt om st\u00f8yskjerm langs vei. Tiltaket er p\u00e5klaget av Advokatfirmaet Harris v/adv. Silje Herheim Eriksen p\u00e5 vegne av Henrik Lohne og Lone Eiendom AS, samt Lone Utvikling AS v/Gunnar Wiederstr\u00f8m. Tiltakshaver er Bergen kommune, og ansvarlig s\u00f8ker er Ramb\u00f8ll Norge. Klagen fra Lone Utvikling AS senere trukket. Figur 1 - Utklipp perspektiv som viser tiltaket med st\u00f8yskjerm Saken har en viss historikk, da det tidligere stod en boligblokk p\u00e5 eiendommen, som brant ned i 2021. Bygget ble benyttet som botilbud til mennesker som har utfordringer med rus, noe oms\u00f8kte tiltak ogs\u00e5 er tenkt benyttet til. Det er gitt rivingstillatelse for den brannskadede bygningen i 2022, og tiltaket fikk ferdigattest samme \u00e5r. 1 I kommuneplanens arealdel (KPA 2018), vedtatt 19.06.2019, er den aktuelle delen av eiendommen lagt til \u00f8vrig byggesone. Eiendommen er omfattet av reguleringsplan for Arna. Gnr 295 bnr 176 mfl., Lone Sentrum, planid: 16630102, vedtatt 2012. Den relevante delen av eiendommen er regulert til blokkbebyggelse og felles uteoppholdsareal. N\u00f8dvendige dispensasjoner er oms\u00f8kt og godkjent, jf. pbl \u00a7\u00a7 19-1 og 19-2. Ansvarlig s\u00f8ker oppgir at s\u00f8knaden er nabovarslet i samsvar med pbl. \u00a7 21-3. Det foreligger merknader fra gnr. 294, bnr. 156 (Are Jostein N\u00e6verlid), gnr. 295, bnr. 28, 217 og 236 (Advokatfirmaet Harris p\u00e5 vegne av Henrik Lohne og Lone Eiendom AS) og gnr. 295, bnr. 474, 449 og 475 (Lone Utvikling AS). Merknadene handlet i korte trekk om behov for avb\u00f8tende tiltak, og at merknadshaverne ikke kunne se at det var grunnlag for \u00e5 gi dispensasjon. Det ble ogs\u00e5 anf\u00f8rt at antallet dispensasjoner viste n\u00f8dvendigheten av at det utarbeides ny reguleringsplan, samt vist til de negative effektene rusboliger har for omgivelsene. Det vises til komplette nabomerknader og tilsvar. Det er gitt uttalelse fra Bergen vann, positiv uttale til RTP fra BIR, dispensasjon fra plikt til \u00e5 bygge tilfluktsrom fra Sivilforsvaret samt dispensasjon fra byggegrense mot jernbanespor fra Bane NOR. Det er ellers innhentet f\u00f8lgende uttalelser: Bymilj\u00f8etaten ga uttale datert 11.03.2024, hvor de ikke frar\u00e5der at det blir gitt dispensasjon til st\u00f8yskjerm. Vestland fylkeskommune ga uttale datert 11.03.2024, hvor de tilr\u00e5dde at tiltaket ble regulert, og at st\u00f8yskjerm ble trukket lengre unna fylkesveg. Etter dialog mellom partene ble det gitt ny uttalelse datert 07.06.2024, hvor fylkeskommunen ikke lenger r\u00e5dde fra dispensasjon, dersom det ble stilt krav i vedtaket. Klage: Klagene er omfattende, og hovedtrekk er gjengitt under. Klagerne ber om at vedtaket blir omgjort, slik at det ikke blir gitt tillatelse til tiltaket. Klagerne anf\u00f8rer at vedtaket ikke er tilstrekkelig begrunnet, ved at det ikke er gjort selvstendige vurderinger av vilk\u00e5rene for dispensasjon. Det er heller ikke gjort vurderinger av klagernes merknader. Klagerne mener at vedtaket m\u00e5 oppheves, jf. fvl. \u00a7 41. Det anf\u00f8re ogs\u00e5 at det uansett ikke er grunnlag for \u00e5 innvilge dispensasjon, og at det m\u00e5 utarbeides en ny reguleringsplan som blir politisk behandlet. Det vises ellers til klagene i sin helhet. Fagetatens vurdering og anbefaling: Plan- og bygningsetaten som fagetat har vurdert klagene, og anbefaler at de ikke tas til f\u00f8lge. Fagetatens saksframstilling er omfattende, og hovedtrekk gjengis under. Fagetatens notat ble oversendt klagerne, det er ikke mottatt merknad innen fristen. Fagetaten er enig i anf\u00f8rslene om at vedtaket er for d\u00e5rlig begrunnet, men vurderer at dette kan repareres gjennom klagesaksbehandlingen. Det er gjort vurderinger av dispensasjonsforholdene, hvor man har funnet at disse kan innvilges. Det er vist til at tiltaket ikke er omfattet av plankrav etter KPA 2018 \u00a7 3.1, og at antallet dispensasjoner i seg selv ikke utl\u00f8ser krav om plan. Det er videre lagt vekt p\u00e5 at det er snakk om gjenoppbygging p\u00e5 en branntomt, med redusert antall boenheter og tiltak basert p\u00e5 erfaringene man har gjort seg med tidligere tiltak. Boliger for vanskeligstilte er et samfunnsansvar, og det er \u00f8nskelig at disse etableres spredt i stedet for i ett omr\u00e5de. Fagetaten kan vanskelig se overordnede problemstillinger som ikke kan ivaretas gjennom byggesaksbehandling. 2 Tiltaket er omfattet av boligform\u00e5let hva gjelder boenhetene, mens tjenestebasen utl\u00f8ser behov for dispensasjon. Boligform\u00e5let er knyttet til funksjon, ikke hvem som bor i bygget, og mens tjenestebasen utl\u00f8ser noe mer trafikk er det snakk om et blandet omr\u00e5de like ved senteromr\u00e5det Lone. Tjenestebasen integreres i boligene slik at den ikke skiller seg ut. N\u00e5r det gjelder byggelinje, har tiltaket liten p\u00e5virkning p\u00e5 omgivelsene, og kommer ikke i konflikt med hensynene pbl. \u00a7 29-4 skal ivareta. Plasseringen er ogs\u00e5 mer hensiktsmessig, og alternativet til et lengre bygg var \u00e5 bygge i flere etasjer. Dette er ikke vurdert som \u00f8nskelig, men hadde ikke utl\u00f8st behov for dispensasjon. Man vil benytte 1,4% av det totale fellesarealet, hvor det oms\u00f8kte arealet er st\u00f8yutsatt og kupert. Resterende areal vil ikke miste sin funksjon eller verdi. Dispensasjon fra byggegrense mot vei, og arealform\u00e5let annen veigrunn blir ikke vurdert \u00e5 bli vesentlig tilsidesatt da st\u00f8yskjermen ikke kommer i konflikt med sikt og sikkerhet, og det er inng\u00e5tt avtale med Vestland fylkeskommune som veimyndighet. St\u00f8yskjermen vil ikke skape utfordringer for drift og vedlikehold av veien, iht. ny uttalelse. For vassdraget er det vist til at st\u00f8yskjermen fundamenteres p\u00e5 en bro, og st\u00e5r p\u00e5 en h\u00f8yde over vassdraget. Fordeler og ulemper er vurdert for hvert forhold i fagnotatet, men oppsummert er det vist til at det er snakk om \u00e5 erstatte tidligere bygg, med et redusert antall boenheter. Det er tatt grep for \u00e5 bedre situasjonen fra tidligere tiltak, blant annet oppf\u00f8lging av ansatte og adgangskontroll. Tiltaket vil oppfylle en lovp\u00e5lagt plikt, og dette kommer samfunnet til gode. Det er en ulempe \u00e5 fravike plan, ved at man fraviker forutberegneligheten denne representerer, men for flere av forholdene er det ikke spesielle nabointeresser som gj\u00f8r seg gjeldende. Tiltaket er godt tilpasset terrenget, og st\u00f8yskjerm vil b\u00e5de bedre kvalitet p\u00e5 uteareal og v\u00e6re en visuell barriere mot tiltaket. Fagetaten tar ikke stilling til privatrettslige avtaler, da dette er et forhold som faller utenfor byggesaken. Det vises til komplett fagnotat. \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Byr\u00e5det har vurdert klagen, og finner at den ikke kan tas til f\u00f8lge. Det vises til fagnotatet, som tiltredes i sin helhet. Det gj\u00f8res innledningsvis oppmerksom p\u00e5 at klagen fra Lone Utvikling ble trukket etter at klagesaken ble sendt til politisk behandling. Fagetaten har vurdert klagen, jf. opplysninger i fagnotatet, men byr\u00e5det tar ikke videre stilling til innholdet i den klagen. Byr\u00e5dets vurdering avgrenses f\u00f8lgelig til klagen fra Henrik Lohne og Lone Eiendom AS. Byr\u00e5det er enig i at opprinnelig rammetillatelse ikke har en begrunnelse som oppfyller kravene i forvaltningsloven, men viser til at dette er reparert gjennom fagetatens grundige gjennomgang i klageomgangen. Byr\u00e5det tiltrer vurderingene av dispensasjonsforholdene. Byr\u00e5det vil s\u00e6rlig vise til at dispensasjon fra boligform\u00e5let gjelder tjenestebasen, ikke selve boenhetene. At det skal bosettes mennesker med utfordringer innen rus og psykiatri er noe som utl\u00f8ser reaksjoner fra n\u00e6rmilj\u00f8et, men det \u00e5 leie ut bolig til denne brukergruppen er i seg selv ikke i strid med boligform\u00e5let. Alle mennesker, ogs\u00e5 de som sliter med rus, psykiatri eller begge deler, har rett til bolig, som n\u00f8dvendigvis m\u00e5 v\u00e6re plassert et sted. Det er en m\u00e5lsetning at disse skal etableres spredt, slik at man ikke samler denne typen tiltak i enkelte bydeler, men uansett hvor boligene ligger vil beboerne bli noens nabo. Det er forst\u00e5elig at naboer uttrykker bekymring, men antallet boenheter er redusert, og det er gjort endringer basert p\u00e5 de erfaringer man har gjort seg med tidligere bygg. Det er ogs\u00e5 gjort bygningsmessige endringer, samt at det vil bli satt opp st\u00f8yskjerm som blir en visuell barriere mellom tiltaket og andre boliger. Byr\u00e5dets vurdering er at det er gjort tiltak for \u00e5 bedre 3 situasjonen fra det den var i tidligere bygg, og man kan ogs\u00e5 gj\u00f8re tiltak med bemanning og vakthold dersom det viser seg n\u00f8dvendig n\u00e5r bygget er tatt i bruk. Det er i klagen etterspurt en reguleringsplanprosess, og er argumentert med at tiltaket krever politisk avklaring. Byr\u00e5det tiltrer fagetatens vurdering av at det ikke utl\u00f8ses hensyn som ikke dekkes av byggesaksbehandling. En reguleringsplanprosess ville ogs\u00e5 v\u00e6rt for boliger, med offentlig tjenesteyting for tjenestebasen. Tiltaket vil ogs\u00e5 f\u00e5 politisk behandling ved at klagesaken behandles i byr\u00e5det og i Utvalg for milj\u00f8 og byutvikling. N\u00e5r det gjelder tjenestebasen, regulerte byggelinjer og avstand til vassdrag, kan ikke byr\u00e5det se at det er ulemper med dispensasjon som knytter seg mot hensynene som skal vernes. Sett opp mot de store fordelene tiltaket har, b\u00e5de ved \u00e5 sikre verdige boforhold for vanskeligstilte og l\u00f8se en lovp\u00e5lagt oppgave, finner byr\u00e5det at det er \u00abklart\u00bb st\u00f8rre fordeler enn ulemper. Byr\u00e5det kan ikke tilr\u00e5 at klagen tas til f\u00f8lge. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Fagetatens vedtak datert 16.07.2024 opprettholdes, med begrunnelse som f\u00f8lger av fagnotat datert 11.09.2024. Dato: 18. desember 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: A. Fagnotat datert 11.09.2024 med f\u00f8lgende vedlegg: 1. Oversiktskart 2. Oversiktsfoto 3. Situasjonsplan 4. Tilsvar til klager, datert 20.08.2024 5. Klager p\u00e5 vedtak 6. Rammetillatelse, datert 16.07.2024 7. Uttalelse fra Vestland fylkeskommune, datert 07.06.2024 8. Uttalelse fra Vestland fylkeskommune, datert 11.03.2024 9. Uttalelse fra Bymilj\u00f8etaten, datert 11.03.2024 10. Uttalelse fra Bir, datert 16.02.2024 11. Vedtak fra Sivilforsvaret, datert 31.01.2024 12. Vedtak fra Bane Nor, datert 21.12.2023 13. Uttalelse fra Bergen Vann, datert 20.12.2023 14. Tilsvar til nabomerknader og nabomerknader 4 15. S\u00f8knad 16. Renovasjonsteknisk plan 17. Tegninger B. Lone utvikling trekker klage p\u00e5 rammetillatelse. 5 "
}