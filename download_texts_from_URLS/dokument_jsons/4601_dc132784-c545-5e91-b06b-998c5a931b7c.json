{
  "dokument_id": "dc132784-c545-5e91-b06b-998c5a931b7c",
  "doc_type": "case_attachment",
  "kommune": 4601,
  "tittel": "2024.05.03_Bergen_kommune_Ytrebygda,_gnr._36,_bnr._156,_Ekerdalen_11H._Klage_over_vedtak_om_avslag_p__s_knad_om_dispensasjon_for_kai,_flytebrygge_med_landgang,_natursteinsmur_og_utfylling_av_terreng._",
  "url": "https://bergen.kommune.no/politikere-utvalg/api/fil/bk360/11116719/2024-05-03-Bergen-kommune-Ytrebygda-gnr-36-bnr-156-Ekerdalen-11H-Klage-over-vedtak-om-avslag-p-s-knad-om-dispensasjon-for-kai-flytebrygge-med-landgang-natursteinsmur-og-utfylling-av-terreng-",
  "tekst": " Byr\u00e5d for byutvikling Fullmaktssak /24 Saksframstilling V\u00e5r referanse: 2024/04577-10 Ytrebygda, gnr. 36, bnr. 156, Ekerdalen 11H. Klage over vedtak om avslag p\u00e5 s\u00f8knad om dispensasjon for kai, flytebrygge med landgang, natursteinsmur og utfylling av terreng. Kva saka gjeld: Ansvarleg s\u00f8kjar Bygg Prosjekt AS klagar p\u00e5 vegner av tiltakshavar Andreas Skogseth over vedtak datert 19.12.2023. Advokatfirmaet Harris v/ adv. Marianne Aadland Sandvik har levert utfyllande klage. Avslagsheimlar er KPA 2018 \u00a7 3.1 (plankrav), \u00a7 6.1 (Byggjegrense langs sj\u00f8), \u00a7 32.2 (Bruk og vern av sj\u00f8 og vassdrag), jf. pbl. \u00a7 19-2, pbl. \u00a7 29-2 (Visuelle kvalitetar). Alle n\u00f8dvendige dispensasjonar er oms\u00f8kt. Ansvarleg s\u00f8kjar opplyser at det etter varsling ikkje er framsett nabomerknader til s\u00f8knaden. Eigedomen er uregulert. Eigedomen ligg i funksjonell strandsone og KPA 2018 viser eigedomen som \u00ab\u00d8vrig byggesone\u00bb, tilst\u00f8tande sj\u00f8omr\u00e5de er avsett til \u00abBruk og vern av sj\u00f8 og vassdrag\u00bb i KPA. Foto nedanfor viser dei to eigedomane til tiltakshavar: Foto nedanfor p\u00e5 side 2 viser dagens situasjon i skr\u00e5foto der bustadhuset og aktuelle tiltak er markert med raude kryss: Side 1 av 6 Tiltakshavar overtok eigedomen (fritidsbustad med naust og trekai) i 2018. Parsellen langs sj\u00f8en (gbnr. 36/599) vart erverva i 2019 i f\u00f8lgje matrikkelen. P\u00e5 det tidspunktet var det mest vesentlege av utfyllinga i sj\u00f8en og muren langs bekken utf\u00f8rt. Flyfoto tilseier at utfyllinga skjedde ein gong mellom 2014 og 2016. Byr\u00e5den viser til illustrasjonar fr\u00e5 fagnotatet nedanfor. Det nederste bildet viser situasjonen i 2014: Muren og plenen p\u00e5 motsett side av bekken, p\u00e5 gbnr. 36/113, vart utbetra etter godkjent byggjesak i 2015, jf. BKsak nr. 201533599. Side 2 av 6 Bymilj\u00f8etaten (BME) har r\u00e5dd ifr\u00e5 at de vert gjeve dispensasjon for tiltaka. BME viser til at tiltaka samla sett framst\u00e5r som relativt store inngrep i opprinneleg naturprega areal i strandsona. BME viser og til ulovlege tiltak p\u00e5 naboeigedomar. Samla sett vurderer BME tiltaka som sv\u00e6rt privatiserande, med mogleg presedensverknad. Statsforvaltaren i Vestland (SFVL) r\u00e5r ogs\u00e5 i fr\u00e5 \u00e5 godkjenna tiltaka. SFVL viser til den generelle innskjerpinga av strandsonevernet i 2017. SFVL viser til at areala rundt naustet legg til rette for annan bruk av strandsona enn oppbevaring av b\u00e5t og vedlikehald av naust. SFVL meiner tiltaka vil verka privatiserande og avvisande p\u00e5 \u00e5lmenta sin ferdsel langs sj\u00f8en i omr\u00e5det. SFVL vil ha eventuelt dispensasjonsvedtak oversendt for klagevurdering. Bergen Havn kan ikkje sj\u00e5 at tiltaka er problematiske etter Havne- og farvannsloven og er innstilt p\u00e5 \u00e5 godkjenna tiltaka. Klagarens merknader i hovudtrekk: Klagaren hevdar at dei omsyn som ligg bak byggjeforbodet ikkje vil bli vesentleg tilsidesett ved ein dispensasjon, jf. pbl. \u00a7 19-2 andre ledd. Klagaren meiner og at kommunen ikkje har gjort ei konkret vurdering av om vilk\u00e5ra for dispensasjon er oppfylt. Klagaren visar til at arealet p\u00e5 land er avsett til byggjeomr\u00e5de og utbygd med bustader, og at omr\u00e5det allereie er privatisert, til skilnad fr\u00e5 reine naturomr\u00e5de/LNF-omr\u00e5de. Klagaren kan ikkje sj\u00e5 at ein planprosess i dette tilfellet vil tilf\u00f8ra saka nye opplysningar som ikkje allereie er belyst i byggjesaka. Tiltaka vil heller ikkje medf\u00f8ra ein bruk som ikkje tidlegare er godkjent p\u00e5 eigedomen. Klagaren meiner at fordelane ved ein dispensasjon fr\u00e5 plankravet klart overstig ulempene. Klagaren visar til at utfylling og steinsetting langs bekken vart gjort samtidig og p\u00e5 same m\u00e5te som tilsvarande arbeid p\u00e5 andre sida av bekken, for \u00e5 unng\u00e5 utvasking av jord. Fylkesmannen og fylkeskommunen var ikkje negative til d\u00e5verande s\u00f8knad. Plan- og bygningsetaten meinte den gongen at plenen ville kunna bli eit godt utomhusareal for bebuarane, jf. dispensasjonssak med saksnr. 201419374. Klagaren meinar at dei same omsyn gjer seg gjeldande for tiltakshavar si sak. Den oppf\u00f8rte muren er n\u00f8dvendig for \u00e5 hindra utvasking av jord og vegfundament. Klagaren visar til at naustet og den aktuelle piren var lovleg etablert i 2014. Naturtilh\u00f8ve gjorde det n\u00f8dvendig \u00e5 heva piren noko. Eit mindre tiltak som \u00e5 heva piren med 40 cm og etablera dekke i form av betong er gjort for \u00e5 sikra framtidig bruk av piren. Dette f\u00e5r ingen konsekvens for bruken av arealet i sj\u00f8 eller langs sj\u00f8. Klagaren visar til foto av piren under vatn f\u00f8r heving: Klagaren visar og til at kaien/piren hadde ei lovleg etablert flytebryggje fr\u00e5 f\u00f8r 1970. Kommunen har ansl\u00e5tt at flytebryggja i 1970 hadde ein landgang p\u00e5 ca. 3 meter, og at dagens landgang er p\u00e5 ca. 6 meter. Klagaren visar til at n\u00e6raste nabo (gbnr. 36/317) har hatt lenger flytebryggje enn tiltakshavar si, f\u00f8r 1997. Tiltakshavar si nye flytebryggje har omtrent same storleik som den fr\u00e5 f\u00f8r 1970. Klagaren visar til at det om sommaren kan vera ned i 20 cm sj\u00f8dybde innerst ved slippen. Betongs\u00e5len p\u00e5 land er lagt der det tidlegare var Side 3 av 6 sviller med funksjon som slipp. Klagaren meiner at tiltaka oppfyller lovkravet til visuell kvalitet. Tiltakshavar har sendt inn tilleggsinformasjon i epost datert 27.02.2024. Fagetatens vurdering og tilr\u00e5ding: Fagetaten har lagt siste lovlege etablerte tilstand fr\u00e5 2014 til grunn for si vurdering. Fagetaten visar til at terskelen for \u00e5 innvilga dispensasjon er h\u00f8g. Fagetaten visar til at n\u00e5r b\u00e5de Statsforvaltar og Bymilj\u00f8etaten er negative peikar dette i retning av at tiltaka burde vore vurderte i ei plansak. Fagetaten meinar at sikker tilkomst til sj\u00f8en kunne vore sikra ved mindre inngrep i eigedomen. Den oms\u00f8kte muren og utfyllinga vil bidra til nedbygging av strandsona og sj\u00f8en, og vil etter fagetatens vurdering vesentleg setja til side dei omsyn som ligg bak byggjeforbodet langs sj\u00f8en. Samla sett bidrar dei oms\u00f8kte tiltaka til nedbygging og privatisering av strandsona slik fagetaten vurderer det. Ogs\u00e5 naturmangfaldet blir negativt p\u00e5verka. Fordelane ved tiltaka er av privat karakter og blir ikkje tillagt avgjerande vekt av fagetaten. Fagetaten meinar at oms\u00f8kte tiltak ikkje er samanliknbare med tiltaka p\u00e5 gbnr. 36/ 113, jf. sak nr. 20149374. Saka p\u00e5 36/113 gjaldt restaurering av eksisterande mur og plen, medan tiltakshavar si sak gjeld nyetablering. Naboane sine flytebryggjer er ikkje godkjent av kommunen, men kommunen har avst\u00e5tt fr\u00e5 ulovlegheitsoppf\u00f8lging. N\u00e5r det gjeld avstand til nabogrense kan fagetaten ved ei eventuell omgjering vera positive til \u00e5 innvilga dispensasjon, d\u00e5 tiltaka ikkje etablerer seg n\u00e6rare enn eksisterande naust, og det ikkje ligg f\u00f8re nabomerknader. Fagetaten tilr\u00e5r at avslaget blir oppretthalde. Byr\u00e5dens vurdering og konklusjon: Byr\u00e5den har under noko tvil kome til at klagen kan takast til f\u00f8lgje. Byr\u00e5den ser alvorleg p\u00e5 at tiltaka er oppf\u00f8rt utan s\u00f8knad, men har lagt avgjerande vekt p\u00e5 opplysningane i saka som tilseier at eksisterande hamneanlegg var modent for oppgradering. N\u00e5r det gjeld muren langs bekken og utfyllinga i sj\u00f8en, visar byr\u00e5den til at tiltakshavar har dokumentert behov for tiltak mot erosjon og at det i 2015 vart gitt l\u00f8yve til oppgradering av mur og plen p\u00e5 motsett side av bekken. Om dispensasjon: F\u00f8lgjande framg\u00e5r av pbl. \u00a7 19-2, f\u00f8rste og andre ledd: \u00abKommunen kan gi varig eller midlertidig dispensasjon fra bestemmelser fastsatt i eller i medhold av denne lov. Det kan settes vilk\u00e5r for dispensasjonen. Dispensasjon kan ikke gis dersom hensynene bak bestemmelsen det dispenseres fra, hensynene i lovens form\u00e5lsbestemmelse eller nasjonale eller regionale interesser, blir vesentlig tilsidesatt. Fordelene ved \u00e5 gi dispensasjon skal v\u00e6re klart st\u00f8rre enn ulempene. Det kan ikke dispenseres fra saksbehandlingsregler.\u00bb Byr\u00e5den meinar til liks med klagaren at utarbeiding av reguleringsplan i dette tilfellet i liten grad vil tilf\u00f8ra saka nye opplysningar som ikkje er kjent i byggjesaka. Byr\u00e5den visar til at omr\u00e5det er ferdig utbygd med lite rom for endringar av infrastrukturen. I dette tilfellet vil det framst\u00e5 som uforholdsmessig \u00e5 p\u00e5leggja tiltakshavar \u00e5 regulera omr\u00e5det. Byr\u00e5den kan ikkje sj\u00e5 at omsyna bak plankravet blir vesentleg tilsidesett ved ein dispensasjon. Byr\u00e5den finn det beklageleg at det er fylt ut i sj\u00f8en utan s\u00f8knad, men finn det ikkje sannsynleggjort at omsyna bak byggjeforbodet vil bli vesentleg tilsidesett ved ein dispensasjon. Ut fr\u00e5 dei eldre foto som er vedlagt saka verkar det ikkje sannsynleg at allment friluftsliv eller naturverdiar vil bli skadelidande i vesentleg grad. Byr\u00e5den visar til at strandlinja i stor grad var nedbygd f\u00f8r den aktuelle muren og utfyllinga vart etablert. Den etablerte trappa og b\u00e5tslippen har gjort tilgjengelegheita til og fr\u00e5 sj\u00f8en lettare. Eit slikt omr\u00e5de som fr\u00e5 f\u00f8r er dominert av sm\u00e5b\u00e5tanlegg vil truleg ikkje vera s\u00e6rleg attraktivt for publikum, men Side 4 av 6 moglegheita for tilkomst og utsetting av t.d. ein kajakk er der i alle fall. N\u00e5r det gjeld betongkaien finn byr\u00e5den det sannsynleggjort at tiltakshavar hadde behov for utbetring av den eksisterande trekaien, for \u00e5 ivareta tilflottsretten p\u00e5 ein trygg m\u00e5te. Det kan hevdast at oppgraderinga kunne vore gjort p\u00e5 ein enklare m\u00e5te enn med betong, men tiltakshavars argument for \u00e5 bruka betong i dette tilfellet er eit val som verkar tilforlateleg. Byr\u00e5den kan ikkje sj\u00e5 at omsyna bak byggjeforbodet blir meir skadelidande enn om tiltakshavar hadde oppgradert den eksisterande trekaien. Det kan diskuterast om pir og landgang burde vore kortare, men tiltakshavar har etter byr\u00e5dens syn gitt ei god forklaring p\u00e5 kvifor lengda p\u00e5 denne og omkringliggjande anlegg er som dei er. Flytebryggja er ikkje st\u00f8rre enn den m\u00e5 vera for \u00e5 sikra trygg tilkomst, slik byr\u00e5den vurderer det. All den tid anlegget tilpassar seg dei eksisterande anlegga i omr\u00e5det meinar byr\u00e5den at omsynet til bruk og vern av sj\u00f8 og vassdrag ikkje blir vesentleg tilsidesett i dette tilfellet. Tiltaka er utf\u00f8rt p\u00e5 ein m\u00e5te som etter byr\u00e5den sitt syn tilfredsstiller lova sitt krav til visuell kvalitet. Byr\u00e5den meinar til liks med fagetaten at det er grunnlag for \u00e5 dispensera fr\u00e5 avstandsf\u00f8resegna i dette tilfellet. Vedtakskompetanse: Byr\u00e5d for byutvikling har mynde til \u00e5 treffa vedtak i enkeltsaker eller typer av saker som ikkje er av prinsipiell betydning, jf. byr\u00e5dssak 1282/23. Alle viktige saker eller saker av prinsipiell betydning skal leggjast fram for byr\u00e5det til avgjerd. Byr\u00e5d for klima, milj\u00f8 og byutvikling fattar f\u00f8lgjande vedtak: 1. Fagetaten sitt vedtak datert 19.12.2023 vert oppheva med heimel i forvaltningslova \u00a7 33, andre ledd. 2. Med heimel i plan- og bygningslova \u00a7 19-2 blir det innvilga dispensasjon fr\u00e5 KPA 2018 \u00a7\u00a7 3.1, 6.1 og 32.2, samt plan- og bygningslova \u00a7 29-4 om avstand til nabogrense. 3. Med heimel i plan- og bygningslova \u00a7 20-1, jf. \u00a7 21-4, blir det gitt l\u00f8yve til dei oms\u00f8kte tiltaka i form av betongkai, b\u00e5tslipp, flytebryggje med landgang, natursteinsmur og utfylling av terreng. 4. Det vert overlate til Plan- og bygningsetaten \u00e5 utferdiga l\u00f8yvet. 5. Klagen vert teken til f\u00f8lgje. Dato: 30. april 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: 1) Fagetatens notat datert 31.01.2024 med f\u00f8lgjande vedlegg: 1. Oversiktskart 2. Oversiktsfoto 3. Situasjonsplan 4. Flyfoto 5. Klage datert 22.01.2024 Side 5 av 6 6. Avslag datert 19.12.2023 7. Uttalelse fra Bymilj\u00f8etaten datert 21.11.2023 8. Uttalelse fra Statsforvalteren i Vestland datert 16.11.2023 9. S\u00f8knad datert 20.09.2023 10. Rapport fra Asplan Viak datert 25.08.2023 11. Tegninger 2) Ytrebygda, gnr. 36, bnr. 156, Ekerdalen 11H, Utfyllende informasjon i sak Side 6 av 6 "
}