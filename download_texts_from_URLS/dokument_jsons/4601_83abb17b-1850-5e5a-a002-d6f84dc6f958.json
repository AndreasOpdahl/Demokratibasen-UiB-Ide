{
  "dokument_id": "83abb17b-1850-5e5a-a002-d6f84dc6f958",
  "doc_type": "case_presentation",
  "kommune": 4601,
  "tittel": "Innbyggerforslag - Bibliotek i Bunnpris-bygget\t",
  "url": "https://bergen.kommune.no/politikere-utvalg/api/fil/bk360/9736471/Framstilling-Innbyggerforslag-Bibliotek-i-Bunnpris-bygget-",
  "tekst": " Forretningsutvalget Saksframstilling V\u00e5r referanse: 2024/11025-2 Saksbehandler: Frank Wessels Innbyggerforslag - Bibliotek i Bunnpris-bygget Hva saken gjelder: Bystyrets kontor har mottatt et innbyggerforslag som er innsendt fra Kommunal- og moderniseringsdepartementets side minsak.no. Forslaget ble signert av 558 personer og forslagsstiller er Linn Skjold. Innbyggerforslaget lyder slik: Bibliotek i Bunnpris-bygget P\u00e5 Slettebakken planlegges en ny idrettsby, den gamle bossfyllingen graves opp og Slettebakken skole skal totalrenoveres. \u00abN\u00e5 skjer det!\u00bb tenker man kanskje, men gj\u00f8r det egentlig det? Selv om planene legges n\u00e5, vil det ta mange \u00e5r f\u00f8r nye bygg er p\u00e5 plass, og mens vi venter, st\u00e5r n\u00e6rmilj\u00f8et uten tilgjengelige m\u00f8teplasser. I n\u00e6rmilj\u00f8et p\u00e5 Slettebakken skorter det ikke p\u00e5 engasjement og initiativ, men det mangler lokaler der dette initiativet kan utfolde seg. Et bibliotek er ikke lenger bare et sted for b\u00f8ker, men har i nyere tid blitt en viktig ikke-kommersiell m\u00f8teplass som setter mennesker i sentrum. Biblioteket omtaler gjerne seg selv som det tredje stedet (etter hjem og skole/jobb), og Sletten Biblab er et levende eksempel p\u00e5 dette med overfylte lokaler etter skoletid. Vi er mange som mener at bygget som i dag huser Bunnpris Sletten, burde v\u00e6rt bydelsbiblioteket og at dette kunne v\u00e6rt l\u00f8sningen p\u00e5 en rekke lokale utfordringer og behov. Tomten er en festetomt eid av Bergen kommune. FAU p\u00e5 Slettebakken ber bystyret i Bergen utrede konsekvensene av \u00e5 oppl\u00f8se festekontrakten, erveve bygget og etablere \u00c5rstad bydelsbibliotek i lokalet. Dette vil kunne gi rom for \u00e5 f\u00f8lge opp politiske m\u00e5lsetninger om \u00e5 samlokalisere Land\u00e5s bibliotek og Sletten BibLab samt gi omr\u00e5del\u00f8ftet bedre forutsetninger for \u00e5 lykkes i sitt arbeid. Men aller viktigst; det vil gi bydelen og n\u00e6rmilj\u00f8et en s\u00e5rt tiltrengt m\u00f8teplass utenfor hjem, idrett og skole. F\u00f8lgende organisasjoner stiller seg bak dette forslaget: FAU Slettebakken FAU Fridalen SK Trane Gimle basket Bergen klatreforening 1 Bergen turnforening Stiftelsen Gimlehallen Tusmo Association Slettebakken frivilligsentral Forslag til vedtak: \u00abBystyret i Bergen ber om en realitetsvurdering av kostnader og prosess knyttet til erverv av gnr. 160/bnr. 216 (Bunnpris Sletten) med det form\u00e5l \u00e5 benytte bygget til offentlig bibliotek med tilh\u00f8rende funksjoner. Eiendommen ligger innenfor plangrensen for p\u00e5g\u00e5ende offentlig reguleringsplan for sykkelveg i Wiers-Jenssens vei (areal plan ID 71280000). Bystyret ber om at eiendommen gjennom dette reguleringsarbeidet, sikres et form\u00e5l som tilrettelegger for fremtidige offentlig funksjon (bibliotek) med tilh\u00f8rende uterom/torg.\u00bb Rettslige bestemmelser om innbyggerforslag Ordningen for innbyggerforslag er regulert av kommuneloven \u00a7 12-1. Etter \u00a7 12-1 gjelder f\u00f8lgende: \u00a7 12-1. Innbyggerforslag \u00abInnbyggerne i kommunen eller fylkeskommunen kan fremme forslag som gjelder kommunens eller fylkeskommunenes virksomhet. Kommunestyret eller fylkestinget plikter selv \u00e5 ta stilling til forslaget hvis minst to prosent av innbyggerne st\u00e5r bak det. Likevel er 300 underskrifter i kommunen eller 500 i fylket alltid tilstrekkelig. Kommunestyret eller fylkestinget skal selv ta stilling til om det aktuelle forslaget gjelder kommunens eller fylkeskommunens virksomhet. Kommunestyret eller fylkestinget skal selv ta stilling til forslaget senest seks m\u00e5neder etter at det er fremmet. Denne tidsfristen gjelder ikke hvis forslaget blir henvist til behandling i forbindelse med en p\u00e5g\u00e5ende plansak etter plan- og bygningsloven. Forslagsstillerne skal informeres om vedtak som treffes, og om tiltak som gjennomf\u00f8res som f\u00f8lge av forslaget. I samme valgperiode kan det ikke fremmes forslag med samme innhold som et tidligere innbyggerforslag. Det kan heller ikke fremmes innbyggerforslag med samme innhold som en sak som er behandlet av kommunestyret eller fylkestinget i l\u00f8pet av valgperioden. Kommunestyret eller fylkestinget skal selv ta stilling til om et forslag kan fremmes. Et forslag som er fremmet etter reglene i denne paragrafen, og som blir nedstemt i kommunestyret eller fylkestinget, kan bare p\u00e5klages dersom forvaltningsloven eller annen lov gir klagerett.\u00bb \u00c5 fremme forslag etter \u00a7 12-1 er en rettighet for kommunens innbyggere. Bystyret er forpliktet til \u00e5 ta stilling til forslag som fremmes, s\u00e5 fremt lovens vilk\u00e5r for \u00f8vrig er oppfylt. Et forslag m\u00e5 gjelde\u201d kommunens virksomhet\u201d. Det fremg\u00e5r av veileder fra Kommunal- og regionaldepartementet at det her menes kommunens virksomhet i vid forstand, b\u00e5de lovp\u00e5lagte og frivillige oppgaver. Oppgaver som kommunen kan drive med, omfattes ogs\u00e5. Selv om vilk\u00e5rene for behandling av forslag ikke er oppfylt, st\u00e5r bystyret fritt til likevel \u00e5 ta saken opp til behandling. Forslagsretten gir innbyggerne anledning til \u00e5 kreve behandling i kommunens \u00f8verste politiske organ. De som st\u00e5r bak et forslag har ikke krav p\u00e5 noe bestemt utfall av saken. N\u00e5r bystyret f\u00f8rst har tatt stilling til forslaget, er det ingen ting i veien for at videre behandling og oppf\u00f8lging skjer i administrasjonen eller av andre folkevalgte organer. 2 Bystyret m\u00e5 ta stilling til et forslag innen seks m\u00e5neder etter at det er blitt fremmet. Loven krever at kommunestyret eller fylkestinget m\u00e5 ha tatt\u201d stilling til\u201d forslaget innen denne fristen. Det kreves likevel ikke at bystyret har fattet endelig beslutning i saken. Det er tilstrekkelig at saken er behandlet i bystyret og at det er fastlagt et l\u00f8p for videre saksgang. Vurdering av det aktuelle innbyggerforslaget Innbyggerforslaget er undertegnet av 558 personer med adresse i Bergen og har s\u00e5ledes tilstrekkelig antall underskrifter. Forslaget inneb\u00e6rer at bystyret ber om en realitetsvurdering av kostnader og prosess knyttet til erverv av gnr. 160/bnr. 216 (Bunnpris Sletten) med det form\u00e5l \u00e5 benytte bygget til offentlig bibliotek med tilh\u00f8rende funksjoner. Forslaget inng\u00e5r i kommunens virksomhet. Bystyredirekt\u00f8ren mener forslaget ligger innenfor \u00a7 12-1 i kommuneloven og anbefaler at forslaget tas opp til behandling. Bystyredirekt\u00f8ren ser at form\u00e5let med forslaget handler om \u00e5 legge til rette for et nytt bibliotek og realitetsvurdere kostnader til dette. Dette tilsier at innbyggerforslaget saksbehandles videre av byr\u00e5dsavdeling for n\u00e6ring, kultur og idrett og deretter i utvalg for finans, kultur og n\u00e6ring. Samtidig legger forslag til vedtak f\u00f8ringer for et p\u00e5g\u00e5ende reguleringsplanarbeid, som ligger innenfor ansvarsomr\u00e5det til byr\u00e5dsavdeling for byutvikling og utvalg for milj\u00f8 og byutvikling. Etter det bystyredirekt\u00f8ren kjenner til, er planarbeidet i forberedende fase og har p.t. ikke hatt formell oppstart. Etter en samlet vurdering anbefaler bystyredirekt\u00f8ren at videre saksbehandling oversendes til byr\u00e5dsavdeling for n\u00e6ring, kultur og idrett. Forslag til vedtak: 1. Innbyggerforslaget \u00abBibliotek i Bunnpris-bygget\u00bb tas opp til realitetsbehandling. 2. Innbyggerforslaget oversendes Byr\u00e5dsavdeling for n\u00e6ring, kultur og idrett for videre saksbehandling. 3. Byr\u00e5det bes om \u00e5 fremlegge sak for bystyret senest til bystyrets m\u00f8te 8. mai 2024. 4. Utvalg for finans, kultur og n\u00e6ring er innstillende utvalg i saken. Dato: 22. januar 2024 Trine Pettersen Gr\u00f8nbech - bystyredirekt\u00f8r Frank Wessels - seniorr\u00e5dgiver Dokumentet er godkjent elektronisk. 3 "
}