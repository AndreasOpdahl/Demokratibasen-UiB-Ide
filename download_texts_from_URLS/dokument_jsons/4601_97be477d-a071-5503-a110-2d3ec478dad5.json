{
  "dokument_id": "97be477d-a071-5503-a110-2d3ec478dad5",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 12 fra Diane A. Berbain (SV) om juridiske vurderinger til stenging av akuttovernatting til fattige E\u00d8S-tilreisende - Utvalg for helse og sosial 2024",
  "url": "https://bergen.kommune.no/politikere-utvalg/api/fil/bk360/9982795/Svar-pa-skriftlig-sporsmal-nr-12-fra-Diane-A-Berbain-SV-om-juridiske-vurderinger-til-stenging-av-akuttovernatting-til-fattige-EOS-tilreisende-Utvalg-for-helse-og-sosial-2024",
  "tekst": " BBSM-kommunaldirekt\u00f8rens stab Til Intern korrespondanse Bystyrets kontor v/ Ingeborg Strandberg V\u00e5r referanse: 2024/33464-3 Saksbehandler: Marit Sagen Grung Fra Dato: 15. mars 2024 Byr\u00e5d for barnevern, sosiale tjenester og mangfold Svar p\u00e5 skriftlig sp\u00f8rsm\u00e5l nr. 12 fra Diane A. Berbain (SV) om juridiske vurderinger til stenging av akuttovernatting til fattige E\u00d8S-tilreisende - Utvalg for helse og sosial 2024 \u00abVi ser at flere av v\u00e5re medmennesker sover ute p\u00e5 gaten etter at H\u00f8yre-byr\u00e5det stengte akuttovernattingen for fattige tilreisende. SV mener det aldri burde skjedd, og bryter med Bergens forpliktelser som menneskerettighetsby. SV har p\u00e5 sp\u00f8rsm\u00e5l i Stortinget i mai i fjor f\u00e5tt bekreftet at kommunen har hjelpeplikt overfor personer i en n\u00f8dssituasjon. Dette gjelder ogs\u00e5 utover den lov- og forskriftsregulerte plikten til \u00e5 sikre midlertidig botilbud. I tillegg gjelder Norges forpliktelser etter internasjonale konvensjoner for alle som oppholder seg i landet. Vi viser ogs\u00e5 til Grunnloven paragraf 92: \"Dei statlege styresmaktene skal respektere og tryggje menneskerettane slik dei er fastsette i denne grunnlova og i traktatar om menneskerettar som er bindande for Noreg\". Grunnloven er v\u00e5r \u00f8verst rettskilde som ingen andre reguleringer eller praksis skal stride mot. \u00c5 ikke bryte loven m\u00e5 sies \u00e5 v\u00e6re avgj\u00f8rende viktig b\u00e5de for bystyret og for byr\u00e5det, selv om mange politiske og moralske sp\u00f8rsm\u00e5l jo krever langt mer enn at man unng\u00e5r lovbrudd. Sp\u00f8rsm\u00e5l til byr\u00e5den: Er det gjort eller gj\u00f8res det fortl\u00f8pende juridiske vurderinger av om Bergen overholder den hjelpeplikten som kommunen har i denne saken? NB: Norge har en menneskerettslig forpliktelse til \u00e5 sikre tak over hodet for alle. \ufffd Retten til bolig er sl\u00e5tt fast i Den reviderte europeiske sosialpakten artikkel 31. Menneskerettighetsorganer under Europar\u00e5det har flere ganger uttalt at Norge er forpliktet til \u00e5 sikre akuttovernatting til alle som trenger det: o Sosialrettskomiteen 2015: \u00abThe Committee recalls that since the right to shelter is closely connected to the right to life and is crucial for the respect of every person\u2019s human dignity, under Article 31\u00a72 of the Charter, States Parties are required to provide adequate shelter to adults and children unlawfully present in their territory for as long as they are in their jurisdiction.\u00bb (v\u00e5r uth.) o Europar\u00e5dets menneskerettighetskommiss\u00e6r 2015: \u00ab[The commissioner] calls on the Norwegian authorities, including the municipal authorities in Oslo, to ensure the sufficient availability of emergency accommodation to persons \u2013 including immigrants - in need, in accordance with Norway\u2019s obligations under the revised European Social Charter.\u00bb (v\u00e5r uth.) o Sosialrettskomiteen kommer med nye anbefalinger til Norge om temaet i mars 2024. \ufffd Norges institusjon for menneskerettigheter (NIM) har pekt p\u00e5 at Norge har menneskerettslige forpliktelser overfor bostedsl\u00f8se EU-migranter som i dag ikke blir overholdt. \ufffd Kommuner har et selvstendig ansvar for \u00e5 overholde menneskerettslige forpliktelser. Det ble klart sl\u00e5tt fast av H\u00f8yesterett i Tolga-saken. EUs medlemsland har sl\u00e5tt fast at alle har rett til tak over hodet. \ufffd Som del av Lisboa-erkl\u00e6ringen og \u00abThe European Platform on Combatting Homelessness\u00bb har alle EUs medlemsland vedtatt at ingen skal m\u00e5tte sove ute av mangel p\u00e5 akuttovernattingstilbud. Det foreg\u00e5r omfattende arbeid i EU for \u00e5 operasjonalisere denne m\u00e5lsettingen. FNs b\u00e6rekraftsm\u00e5l 11 nr. 1 er \u00e5 sikre tilgang til bolig for alle. \ufffd Norge har forpliktet seg til \u00e5 jobbe for at alle har tilgang til tilfredsstillende og trygge boliger. \ufffd Et grunnprinsipp bak b\u00e6rekraftsm\u00e5lene er at ingen skal utelates \u2013 leave no one behind. Regjeringen har sl\u00e5tt fast at utviklingen spesielt skal komme de mest s\u00e5rbare og marginaliserte til gode.\u00bb Svar fra byr\u00e5den: Det er vurdert om kommunen har en plikt til \u00e5 tilby overnatting til E\u00d8S-borgere som velger \u00e5 bli i Norge selv om de ikke har eller klarer \u00e5 skaffe seg midler til \u00e5 dekke utgifter til \u00e5 livsopphold. Kommunens forst\u00e5else av hjelpeplikten etter sosialtjenesteloven er ikke omtvistet. Etter sosialtjenesteloven \u00a7 2 f\u00f8lger det at personer som oppholder seg i Norge har rettigheter til sosiale tjenester. Dette kan innskrenkes ved forskrift. I forskrift om sosiale tjenester for personer uten fast bopel i Norge \u00a7 1, er retten til sosiale tjenester innskrenket til utenlandske statsborgere som har b\u00e5de lovlig opphold og fast bopel. En E\u00d8S-borger som har lovlig opphold, men ikke fast bopel, har kun rett p\u00e5 bistand i en n\u00f8dssituasjon til midlertidig bolig og n\u00f8dhjelp etter forskriftens \u00a7 1 andre ledd. Hjelp i slike tilfeller kan bare gis inntil vedkommende kan forventes \u00e5 f\u00e5 bistand fra kilder i hjemlandet til enten \u00e5 fortsette det lovlige oppholdet i Norge eller for \u00e5 kunne dra fra landet, jf. Rundskriv 35 punkt 1.2.2.1. I det tilfellet at en E\u00d8S-borger vurderes til \u00e5 ikke ha lovlig opphold, har vedkommende kun rett p\u00e5 midlertidig botilbud og n\u00f8dhjelp til personen i praksis kan forlate landet, som i de fleste tilfeller vil kun dreie seg om dager. Sosialtjenesten i Bergen kommune har praksis med \u00e5 gi bistand til hjemreise. De som ikke selv kan s\u00f8rge for sitt livsopphold inntil de kan forlate Norge, har rett p\u00e5 hjelp etter sosialtjenesteloven fram til de kan returnere til sitt hjemland. De fleste vil kunne reise i l\u00f8pet av 1 \u2013 3 dager. Kommunen ved NAV gir ved behov hjelp til hjemreisen, men hjelpen forutsetter at personen henvender seg til NAV. Statsforvalteren har i tidligere klagesaker sl\u00e5tt fast at hjelpeplikten til sosialtjenesten etter forskriftens \u00a7 1 andre ledd er oppfylt dersom en person f\u00e5r tilbud om bistand til \u00e5 reise fra Norge. Charlotte Spurkeland - Byr\u00e5d for barnevern, sosiale tjenester og mangfold Dokumentet er godkjent elektronisk. "
}