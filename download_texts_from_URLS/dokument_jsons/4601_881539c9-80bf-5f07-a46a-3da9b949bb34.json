{
  "dokument_id": "881539c9-80bf-5f07-a46a-3da9b949bb34",
  "doc_type": "case_presentation",
  "kommune": 4601,
  "tittel": "H\u00f8ringsuttalelse - Forslag til regler om bruk av fysisk inngripen for \u00e5 avverge at en elev utsetter noen for psykiske krenkelser eller vesentlig forstyrrer undervisningen for andre elever",
  "url": "https://bergen.kommune.no/politikere-utvalg/api/fil/bk360/11012173/Framstilling-Horingsuttalelse-Forslag-til-regler-om-bruk-av-fysisk-inngripen-for-a-avverge-at-en-elev-utsetter-noen-for-psykiske-krenkelser-eller-vesentlig-forstyrrer-undervisningen-for-andre-elever",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/131012-2 H\u00f8ringsuttalelse - Forslag til regler om bruk av fysisk inngripen for \u00e5 avverge at en elev utsetter noen for psykiske krenkelser eller vesentlig forstyrrer undervisningen for andre elever Hva saken gjelder: Kunnskapsdepartementet sendte 21. juni 2024 p\u00e5 h\u00f8ring et forslag til endringer i oppl\u00e6ringsloven (2023) og privatskoleloven. Departementet foresl\u00e5r \u00e5 lovfeste regler om bruk av fysisk inngripen for \u00e5 avverge at en elev krenker en person psykisk eller vesentlig forstyrrer oppl\u00e6ringen til andre elever. Etter den nye oppl\u00e6ringsloven som tr\u00e5dte i kraft 1. august i \u00e5r, kan ansatte i skolen, leksehjelpen og skolefritidsordningen gripe inn fysisk mot elever for \u00e5 avverge at en elev (a) krenker en person fysisk eller utsetter seg selv for fysisk fare, (b) skader eiendom eller (c) \u00abviser ei \u00e5tferd som er sterkt fornedrande for eleven sj\u00f8lv\u00bb, jf. lovens \u00a7 13\u20134. For at den ansatte skal kunne gripe inn fysisk er det et vilk\u00e5r at andre tiltak ikke er tilstrekkelige. Videre m\u00e5 inngrepet ikke g\u00e5 lenger enn n\u00f8dvendig, og det m\u00e5 st\u00e5 i et rimelig forhold til de interessene som skal ivaretas. Bergen kommune gav h\u00f8ringssvar, der de st\u00f8ttet forslaget, da disse bestemmelsene ble vedtatt. H\u00f8ringsforslaget inneb\u00e6rer en utvidelse av denne bestemmelsen, slik at de ansatte ogs\u00e5 kan bruke fysisk makt n\u00e5r elever utsetter en person for psykiske krenkelser, og n\u00e5r de \u00f8delegger eller vesentlig forstyrrer undervisningen for andre elever. H\u00f8ringsfrist: 10.10.2024 Byr\u00e5dets vurdering og forslag til h\u00f8ringsuttalelse: Bergen kommune st\u00f8tter at oppl\u00e6ringsloven b\u00f8r gi tydelige rammer for bruk av fysisk inngripen i skolen. Bergen kommune mener at det er bra at departementet tar hensyn til helheten i klassemilj\u00f8et og at hensynet til barns beste tydeliggj\u00f8res. Departementet viser til at det allerede blir brukt fysisk makt for \u00e5 forflytte elever i situasjoner som ikke handler om skadeavverging, men som kan dreie seg om elever som forstyrrer eller \u00f8delegger for undervisning. Bergen kommune er derfor enig med departementet om at de ansatte trenger flere verkt\u00f8y og tydelige f\u00f8ringer for hvordan dette skal h\u00e5ndteres i skolen. Nedenfor f\u00f8lger Bergen kommunes innspill til de foresl\u00e5tte lovbestemmelsene, etterfulgt av noen generelle kommentarer til h\u00f8ringsbrevet. 1 Bergen kommunes innspill til forslaget lovregler om ansattes adgang til bruk av fysiske inngrep dersom det er n\u00f8dvendig for \u00e5 avverge at en elev enten utsetter en person for psykiske krenkelser, som for eksempel mobbing, trusler og trakassering. Bergen kommune st\u00f8tter forslaget om \u00e5 gi de ansatte mulighet til \u00e5 gripe inn fysisk overfor psykiske krenkelser. Psykiske krenkelser er et alvorlig problem i skolen og har et stort skadepotensial for den som utsettes for dette. Det er derfor viktig at ansatte kan stanse en elev som for eksempel roper krenkende skjellsord mot en annen elev. Departementet understreker at det fysiske inngrepet ikke m\u00e5 g\u00e5 lenger enn n\u00f8dvendig og at det m\u00e5 st\u00e5 i et rimelig forhold til de interessene som skal ivaretas. Bergen kommune st\u00f8tter dette, men vil samtidig presisere at det i praksis vil kunne v\u00e6re vanskeligere \u00e5 vurdere dette ved psykiske krenkelser enn ved fysiske. I noen tilfeller vil psykiske krenkelser v\u00e6re mer subtile, og vanskelige \u00e5 avdekke. Dermed kan det v\u00e6re vanskelig for de ansatte \u00e5 vurdere situasjonen, og hvordan de skal reagere p\u00e5 den. I h\u00f8ringsnotatet viser departementet til filming og kroppsspr\u00e5k som eksempler p\u00e5 ikke-verbale psykiske krenkelser, der eksempelet om filming er tydeligere beskrevet i h\u00f8ringsnotatet enn eksempelet om kroppsspr\u00e5k. Ikke alt kroppsspr\u00e5k vil v\u00e6re en krenkelse som \u00e5pner opp for bruk av fysisk inngripen etter oppl\u00e6ringsloven. Bergen kommune foresl\u00e5r derfor at departementet presiserer i forarbeidene at det er snakk om \u00abtruende\u00bb eller \u00abtrakasserende\u00bb kroppsspr\u00e5k. Bergen kommunes innspill til forslaget om \u00e5 innf\u00f8re lovregler om ansattes adgang til bruk av fysiske inngrep dersom det er n\u00f8dvendig for \u00e5 avverge at en elev enten \u00f8delegger eller vesentlig forstyrrer undervisningen for andre elever. Bergen kommune st\u00f8tter forslaget om \u00e5 gi ansatte adgang til bruk av fysiske inngrep dersom det er n\u00f8dvendig for \u00e5 avverge at en elev enten \u00f8delegger eller vesentlig forstyrrer undervisningen for andre elever. N\u00e5r en elev forstyrrer undervisningen, kan dette v\u00e6re \u00f8deleggende for l\u00e6ringsmilj\u00f8et og for l\u00e6ringen til elevene. Bergen kommune er enig med departementet om at det er viktig \u00e5 beskytte elevenes l\u00e6ringsmilj\u00f8 og rett til utdanning. L\u00e6rere og andre ansatte i skolen m\u00e5 derfor ha de rammene og verkt\u00f8yene som er n\u00f8dvendig for \u00e5 kunne sikre alle elevene et trygt og godt skole- og l\u00e6ringsmilj\u00f8. Bergen kommune vil understreke at bruk av fysisk inngripen kan oppleves b\u00e5de krenkende og stigmatiserende for eleven som utsettes for det, og at terskelen for \u00e5 gjennomf\u00f8re et slikt inngrep derfor m\u00e5 v\u00e6re sv\u00e6rt h\u00f8y og kun benyttes i de tilfeller der det ikke er andre alternativer tilgjengelig. Bergen kommune er enig med departementet om at forstyrrelser av undervisningen i utgangspunktet m\u00e5 h\u00e5ndteres med en faglig-pedagogisk tiln\u00e6rming, og at god klasseledelse er det viktigste for \u00e5 opprettholde ro og orden i undervisningssituasjonen. Bergen kommune vil legge til at en elev som \u00f8delegger eller vesentlig forstyrrer undervisningen for andre elever, kan oppleve stigmatisering og ekskludering som f\u00f8lge av oppf\u00f8rselen sin. Slik sett kan fysiske inngrep som er n\u00f8dvendig for \u00e5 avverge at en elev enten \u00f8delegger eller vesentlig forstyrrer undervisningen for andre elever ogs\u00e5 v\u00e6re i den aktuelle elevens egen interesse. Bergen kommune ber departementet vurdere \u00e5 si noe om dette i proposisjonen. Generelle innspill fra Bergen kommune Kontinuerlig og systematisk arbeid Det er bra at departementet tydeliggj\u00f8r i kap. 6 i h\u00f8ringsnotatet at kommunen og skolen skal legge stor vekt p\u00e5 hvordan skolen samlet sett har en \u00abprofesjonell og faglig tiln\u00e6rming til krevende situasjoner\u00bb gjennom forebygging slik at krevende situasjoner ikke oppst\u00e5r og at tvang og makt reduseres. Bergen kommune mener at det viktig at det lokalt utarbeides prosedyrer og veiledere til bruk i det systematiske arbeidet p\u00e5 den enkelte enhet. 2 Det er viktig \u00e5 skape forutsigbarhet for elevene. Dette kan gj\u00f8res ved \u00e5 snakke med elevene, og la dem f\u00e5 medvirke, for eksempel gjennom innspill og \u00f8ving (rollespill). P\u00e5 denne m\u00e5ten kan elevene f\u00e5 en st\u00f8rre forst\u00e5else for hvorfor de ansatte m\u00e5 gripe inn og stanse negativ atferd, og kjennskap til hvordan dette eventuelt vil gj\u00f8res i praksis. Det vil ogs\u00e5 kunne skape en kollektiv bevissthet i hele skolemilj\u00f8et, som i seg selv kan virke forebyggende. \u00d8nske om at proposisjonen sier noe om betydningen av elevenes mentale alder Bergen kommune er enig i det departementet skriver om omsorgsansvaret i Prop. 62 L, som er tatt inn i h\u00f8ringsnotatets pkt. 6.2.4. Departementet viser her til at elevens alder vil ha betydning for skillet mellom vanlig omsorg og grensesetting og fysisk inngrep. Her mener Bergen kommune imidlertid at ogs\u00e5 mental alder vil v\u00e6re relevant. Elever med utviklingshemming vil gjerne trenge andre former for omsorg og fysisk grensesetting enn sine jevnaldrende medelever. For eksempel vil en \u00e5ttendeklassing med utviklingshemming kunne trenge liknende former for omsorg og fysisk grensesetting som en f\u00f8rsteklassing. Bergen kommune vil derfor foresl\u00e5 at departementet i proposisjonen ogs\u00e5 sier noe om mental alder. Dokumentasjon Bergen kommune mener det er viktig og helt n\u00f8dvendig at fysiske inngrep dokumenteres, b\u00e5de for \u00e5 kunne etterpr\u00f8ve lovligheten av inngrepet og se omfanget av bruken. Dokumentasjonskravet vil ogs\u00e5 v\u00e6re viktig for \u00e5 kunne sette i verk forbyggende tiltak som bidrar til \u00e5 forhindre at det oppst\u00e5r situasjoner som gj\u00f8r det n\u00f8dvendig \u00e5 bruke fysisk makt. Dokumentasjonskravet ble allerede behandlet i forbindelse med Prop. 62 L, men vi vil likevel knytte noen kommentarer til dette. Bergen kommune ser at kravet til dokumentasjon av fysiske inngrep, uansett \u00e5rsak, kan skape noen utfordringer for skoler med elever p\u00e5 for eksempel forsterket avdeling. Noen av disse elevene kan ha en gjentakende skadelig atferd som stadig m\u00e5 stoppes med bruk av fysisk makt og tvang. Dette vil typisk gjelde for elever som har eller oppfyller vilk\u00e5rene for vedtak etter helse- og omsorgstjenesteloven kapittel 9. I slike tilfeller vil et krav om at hver enkelt inngrepshandling skal dokumenteres v\u00e6re vanskelig \u00e5 gjennomf\u00f8re. Bergen kommune vil derfor be departementet vurdere om dokumentasjonskravet i slike tilfeller kan oppfylles ved at skolen lager en plan for den enkelte eleven som inneholder b\u00e5de forebyggende tiltak og beskriver hvilke inngripende tiltak som skal kunne brukes i bestemte situasjoner. Planen m\u00e5 ta utgangspunkt i elevens beste, og lages i samr\u00e5d med eleven selv, foreldrene, elevens l\u00e6rere og eventuelle sakkyndige. En slik plan vil gi forutsigbarhet og trygghet, b\u00e5de for eleven og de ansatte. I stedet for \u00e5 handle etter innfallsmetoden, vil den ansatte vite hvordan de skal handle. Dersom de ansatte m\u00e5 gripe inn fysisk i andre situasjonene enn det som er beskrevet i planen, eller med andre metoder, m\u00e5 dette dokumenteres s\u00e6rskilt. Bergen kommune mener at kombinasjonen av en plan og dokumentasjon av tiltak utenfor planen, til sammen vil kunne sikre at bruk av fysisk inngripen blir tilstrekkelig dokumentert for denne elevgruppen. Det kan ogs\u00e5 kombineres med jevnlig tilbakemelding om omfanget av fysisk inngripen for den enkelte eleven. \u00d8nske om en veileder For \u00e5 hjelpe kommunene og skolene i \u00e5 h\u00e5ndtere reglene om fysisk inngripen, er det viktig med tydelige retningslinjer. I tidligere h\u00f8ring om forslag til regler om avverging av skade og bruk av fysisk inngripen i ny oppl\u00e6ringslov ble det vist til at departementet skal s\u00f8rge for at det utarbeides veiledning om hvordan ansatte skal/kan gripe inn fysisk i det enkelte tilfellet for at det skal v\u00e6re lovlig. En slik veileder vil fremdeles v\u00e6re viktig \u00e5 utarbeide, og vil bidra til \u00e5 sikre st\u00f8rre grad av likebehandling p\u00e5 tvers av skoler og kommuner. En slik veileder b\u00f8r blant annet fors\u00f8ke \u00e5 beskrive terskelen for fysisk inngripen, slik at fysisk makt ikke blir brukt med mindre det er helt n\u00f8dvendig. 3 Skolene blir i dag tilbudt kurs i ulike metoder for bruk av fysisk makt. De fleste av disse metodene er oftest hentet fra institusjoner som behandler voksne. I et prosjektarbeid i regi av Bergen kompetansesenter for l\u00e6ringsmilj\u00f8 i Byr\u00e5dsavdeling for barnehage og skole har kommunen kartlagt og vurdert de ulike metodene som ulike tilbydere presenterer. Metodene ble testet ut og evaluert av en gruppe best\u00e5ende av pedagoger og fagpersoner fra psykisk helsevern og barnevernet. M\u00e5let var \u00e5 finne ut om disse metodene var egnet til bruk i skolen. Av de rundt 70 metodene som ble vurdert, ble bare rundt 10 av disse vurdert som egnet til bruk overfor elever. Dette viser at det er behov for en praktisk veileder om dette. Innspill til lovforslagets ordlyd Departementer ber om h\u00f8ringsinstansenes syn p\u00e5 om ordet \u00abfysisk\u00bb skal strykes i n\u00e5v\u00e6rende \u00a7 13-4 f\u00f8rste ledd bokstav a eller om det skal inntas en ny bokstav i bestemmelsen som gir en egen hjemmel til \u00e5 gripe inn fysisk dersom eleven utsetter noen for psykiske krenkelser. Bergen kommune vil i stedet foresl\u00e5 at det i bokstav a presiseres at b\u00e5de fysiske og psykisk skade omfattes, slik: a. \u00abkrenkjer ein person fysisk eller psykisk eller utsett seg sj\u00f8lv for fysisk fare. Begrunnelse for framleggelse til bystyret: Byr\u00e5dets fullmakter \u00a7 6, vedtatt av bystyret 16. desember 2020 i sak 378/20: H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. Saken anses \u00e5 v\u00e6re prinsipiell og inneb\u00e6re politiske avveininger. Forretningsutvalget har i m\u00f8te 27.08.2024 i sak 274/24 fattet f\u00f8lgende vedtak: Utvalg for barnehage, skole og idrett innstiller til bystyret som avgir h\u00f8ringssvar til \u00abH\u00f8ring - Forslag til regler om bruk av fysisk inngripen for \u00e5 avverge at en elev utsetter noen for psykiske krenkelser eller vesentlig forstyrrer undervisningen for andre elever\u00bb p\u00e5 vegne av Bergen kommune. Byr\u00e5det innstiller til bystyret \u00e5 fatte f\u00f8lgende vedtak: Bergen kommune avgir h\u00f8ringsuttalelse til \u00abForslag til regler om bruk av fysisk inngripen for \u00e5 avverge at en elev utsetter noen for psykiske krenkelser eller vesentlig forstyrrer undervisningen for andre elever\u00bb slik den fremkommer av byr\u00e5dets forslag. Dato: 3. september 2024 Christine B. Meyer Daniel C. E. H\u00e4gglund Byr\u00e5dsleder Byr\u00e5d for barnehage og skole Dokumentet er godkjent elektronisk. Vedlegg: H\u00f8ringsnotat 4 "
}