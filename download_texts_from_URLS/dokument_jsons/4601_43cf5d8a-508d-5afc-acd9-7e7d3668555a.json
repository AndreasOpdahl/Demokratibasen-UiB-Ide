{
  "dokument_id": "43cf5d8a-508d-5afc-acd9-7e7d3668555a",
  "doc_type": "case_presentation",
  "kommune": 4601,
  "tittel": "Avtale med Vestland fylkeskommune om tunneltras\u00e9 for bybanen gjennom sentrum",
  "url": "https://bergen.kommune.no/politikere-utvalg/api/fil/bk360/10912728/Framstilling-Avtale-med-Vestland-fylkeskommune-om-tunneltras-for-bybanen-gjennom-sentrum",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/12555-29 Avtale med Vestland fylkeskommune om tunneltras\u00e9 for bybanen gjennom sentrum Hva saken gjelder: Byr\u00e5det har gjennom sommeren hatt dialog med fylkesordf\u00f8rer og fylkesdirekt\u00f8r i Vestland fylkeskommune, og har diskutert muligheten for \u00e5 legge en optimalisert versjon av tras\u00e9en fra den allerede gjennomf\u00f8rte tunnelutredningen i 2021 til grunn for det videre arbeidet. Det er oppn\u00e5dd enighet med Vestland fylkeskommune om en tunneltras\u00e9 for bybanen gjennom sentrum. Byr\u00e5det Meyer lovet i sin byr\u00e5dsplattform Klosterhagen-erkl\u00e6ringen \u00e5 utrede et tunnel- alternativ til traseen gjennom sentrum og over Bryggen. M\u00e5lsettingen har hele tiden v\u00e6rt \u00e5 komme frem til en tunnell\u00f8sning som er et reelt alternativ til den regulerte tras\u00e9en over Bryggen, samt realiserbart uten \u00e5 p\u00e5f\u00f8re verdensarvstedet Bryggen uakseptabel risiko. Byr\u00e5dsavdeling for byutvikling har ledet arbeidet med et forprosjekt for en tunnelutredning, og planen var \u00e5 avslutte forprosjektet og starte tilleggsutredningene tidlig h\u00f8st 2024. Forprosjektet for tilleggsutredningen har gjennomg\u00e5tt tidligere vurderte alternativer, men ogs\u00e5 vurdert innspill mottatt i forbindelse med innspillskonferansen 16.4.2024. I denne saken presenterer byr\u00e5det forslag til en kompromissl\u00f8sning mellom fylket og kommunen som sikrer en rask realisering av en tunneltras\u00e9 for bybanen gjennom sentrum. Bergen kommune starter regulering av en trase basert p\u00e5 utredningen fra 2021, men med noen viktige endringer som er n\u00f8dvendige b\u00e5de for \u00e5 minimere risiko og for \u00e5 gi et \u00f8konomisk realiserbart prosjekt. L\u00f8sningen ansees ogs\u00e5 \u00e5 gi god kollektivdekning b\u00e5de for sentrum og Sandviken. Kort oppsummert g\u00e5r forslaget til felles l\u00f8sning ut p\u00e5 f\u00f8lgende: \u2022 Bergen kommune og Vestland fylkeskommune inng\u00e5r avtale om en kompromissl\u00f8sning for Bybanen til \u00c5sane, der tunneltras\u00e9en som ble utredet i 2021 legges til grunn for det videre arbeidet. \u2022 Det startes regulering av en tunneltras\u00e9 der bybanelinjen mot \u00c5sane g\u00e5r i dagen langs Kaigaten, Christies gate, Allehelgens gate og Nygaten, med tunnelinnslag i omr\u00e5det ved Heggebakken. \u2022 Den sentrale holdeplassen for linjen s\u00f8kes lagt til Christies gate, alternativt Allehelgens gate, for \u00e5 sikre best mulig kollektivdekning og overgangsmulighet i sentrum. \u2022 Den planlagte holdeplassen i fjell bak \u00d8vregaten, som for fylkeskommunen representerer en uakseptabel risiko pga. faren for grunnvannsinntrenging, tas ut av planen. \u2022 Det kan vurderes et nytt, underjordisk stopp lengre nord, i omr\u00e5det ved Sverresborg. \u2022 Traseen justeres til \u00e5 ha tunnellutslag i Sj\u00f8gaten i n\u00e6rheten av Slaktehustomten. Underjordisk stopp under Sandvikskirken utg\u00e5r dermed. 1 \u2022 Ved \u00e5 legge tunneltras\u00e9en fra utredningen i 2021 til grunn, kan arbeidet videref\u00f8res iht. St.prp. 11 S (\u00abFinansiering av Bypakke Bergen i Hordaland\u00bb). Fylkeskommunen kan med dette fortsette sitt planleggingsarbeid. \u2022 Temaer som krever ytterligere utredning i den nye l\u00f8sningen, utredes som en del av reguleringsplanarbeidet. Partene forventer at staten vil invitere til forhandlinger om en tilleggsavtale til byvekstavtalen etter at de lokale partene er enige om tras\u00e9en for Bybanen gjennom sentrum. Fra Stortingsmelding 14 2023-2024 (NTP 2025-2036) siteres: \u00abRegjeringen prioriterer 70 pst. statlig bidrag til det fylkeskommunale kollektivprosjektet Bybanen til \u00c5sane i Bergen. Prosjektet er prioritert med statlig delfinansiering i Nasjonal transportplan 2022\u2013 2033, men det statlige bidraget er ikke fastsatt. Lokale myndigheter i Bergen har besluttet \u00e5 gjennomf\u00f8re en ny utredning av tunnel som alternativ til tras\u00e9 over Bryggen. Det gir \u00f8kt usikkerhet rundt gjennomf\u00f8ringen av prosjektet. En endelig prioritering fra statens side vil avhenge av utfallet av den p\u00e5g\u00e5ende utredningen og senere forhandlinger mellom staten og lokale myndigheter. (...) Samferdselsdepartementet vil vurdere videre arbeid med riksveiutbyggingen og statlig bidrag til Bybanen til \u00c5sane n\u00e5r den lokale utredningen for bybanen er ferdig og behandlet i bystyret i Bergen.\u00bb Ved \u00e5 basere l\u00f8sningen p\u00e5 det allerede utarbeidete tunnelalternativet fra 2021, ta ut de mest risikofylte og fordyrende elementene, avslutte tilleggsutredningene og starte regulering, kan vi legge til grunn at lokale myndigheter (fylke og kommune gjennom politiske vedtak i begge organer) er enige om l\u00f8sningen, og at forhandlingene om statlig prioritering kan tas opp igjen. Byr\u00e5det vil starte prosessen med \u00e5 endre reguleringsplanene for delstrekningene som vil bli erstattet av den nye reguleringsplanen. Den n\u00e5v\u00e6rende reguleringen av bybanetras\u00e9en over Bryggen vil bli opphevet, og det vil bli lagt til rette for en ny tras\u00e9 i tr\u00e5d med forslaget i denne saken. De eksisterende reguleringsplanene inkluderer ogs\u00e5 gang- og sykkelveier med mer, og disse vil bli justert og beholdt der det er n\u00f8dvendig. \u00d8konomiske konsekvenser: B\u00e5de Bergen kommune og Vestland fylkeskommune legger til grunn at kostnadene til regulering av traseen basert p\u00e5 utredningen fra 2021 blir finansiert gjennom Milj\u00f8l\u00f8ftet og Bypakke Bergen, i tr\u00e5d med St.prp. 11 S. L\u00f8sningen vil da gi en betydelig kostnadsreduksjon i Bergen kommunes driftsbudsjett i 2024 og 2025, ved at det egenfinansierte arbeidet med tilleggsutredning avsluttes. Begrunnelse for framleggelse til bystyret: Saken er av prinsipiell karakter, og inneb\u00e6rer en endring av tras\u00e9en som bystyret har vedtatt gjennom det tidligere reguleringsplanarbeidet for bybanen til \u00c5sane. Byr\u00e5det innstiller til bystyret \u00e5 fatte f\u00f8lgende vedtak: 1. Bergen kommune og Vestland fylkeskommune inng\u00e5r avtale om en ny l\u00f8sning for Bybanen gjennom sentrum til \u00c5sane, der tunneltras\u00e9en som ble utredet i 2021 (alternativ 2C1) legges til grunn for det videre arbeidet. Det gj\u00f8res n\u00f8dvendige justeringer av den utredete tunneltras\u00e9en for \u00e5 redusere risiko og kostnader. 2. Bergen kommune starter regulering av en tunneltras\u00e9 der bybanelinjen mot \u00c5sane legges langs Kaigaten, Christies gate, Allehelgens gate og Nygaten, med tunnelinnslag ved Heggebakken. Den tidligere planlagte holdeplassen bak \u00d8vregaten tas ut. Det vurderes et nytt, underjordisk stopp i omr\u00e5det ved Sverresborg/Koengen. Traseen justeres til \u00e5 ha tunnellutslag i Sj\u00f8gaten ved Slaktehustomten. 2 3. Temaer som krever ytterligere utredning i den justerte l\u00f8sningen, utredes som en del av reguleringsplanarbeidet. 4. Bystyret ber byr\u00e5det starte endring av reguleringsplanene for delstrekning del 1 og 2, der selve bybanetras\u00e9en tas ut av disse planene. Det forutsettes for sluttf\u00f8ring av dette arbeidet at det foreligger statlig finansiering eller ferdig reguleringsplan av et tunnelalternativ. 5. Finansieringen av arbeidet med Bybanen til \u00c5sane videref\u00f8res iht. St.prp. 11 S (\u00abFinansiering av Bypakke Bergen i Hordaland\u00bb). 6. Det igangsatte arbeidet med tilleggsutredning for et tunnelalternativ avsluttes. Dato: 9. august 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. 3 Saksframstilling: Byr\u00e5det Meyer har gjennom sin byr\u00e5dsplattform valgt \u00e5 gjennomf\u00f8re en tilleggsutredning for et tunnelalternativ til traseen gjennom sentrum og over Bryggen. M\u00e5lsetningen her har v\u00e6rt \u00e5 komme frem til et tunnelalternativ som kan v\u00e6re et reelt alternativ til den regulerte traseen over Bryggen, et alternativ som kunne v\u00e6re realiserbart uten \u00e5 p\u00e5f\u00f8re verdensarvstedet Bryggen uakseptabel risiko. Det er i forprosjektet gjennomg\u00e5tt tidligere vurderte alternativer og innspill mottatt i forbindelse med innspillskonferansen 16.4.2024. Byr\u00e5dsavdeling for byutvikling har ledet arbeidet med et forprosjekt for en tunnelutredning, og planen var \u00e5 avslutte forprosjektet og starte tilleggsutredningene tidlig h\u00f8st 2024. Byr\u00e5det har gjennom sommeren hatt dialog med fylkesordf\u00f8rer og fylkesdirekt\u00f8r i Vestland fylkeskommune, og har der diskutert muligheten for heller \u00e5 legge en optimalisert versjon av traseen fra tunnelutredningen i 2021 til grunn for det videre arbeidet. I denne saken presenterer byr\u00e5det forslag til en kompromissl\u00f8sning mellom fylket og kommunen, der Bergen kommune starter regulering av en trase basert p\u00e5 utredningen fra 2021, men med justeringer som er n\u00f8dvendige b\u00e5de for \u00e5 minimalisere risiko, og som gir st\u00f8rre trygghet for at prosjektet er \u00f8konomisk realiserbart. Forslaget til l\u00f8sning og premissene for det videre reguleringsarbeidet baseres p\u00e5 f\u00f8lgende momenter: \u2022 Bergen kommune og Vestland fylkeskommune inng\u00e5r avtale om en kompromissl\u00f8sning for Bybanen til \u00c5sane, der tunneltras\u00e9en som ble utredet i 2021 legges til grunn for det videre arbeidet. \u2022 Det startes regulering av en tunneltras\u00e9 der bybanelinjen mot \u00c5sane g\u00e5r i dagen langs Kaigaten, Christies gate, Allehelgens gate og Nygaten, med tunnelinnslag i omr\u00e5det ved Heggebakken. \u2022 Den sentrale holdeplassen for linjen s\u00f8kes lagt til Christies gate, alternativt Allehelgens gate, for \u00e5 sikre best mulig kollektivdekning og overgangsmulighet i sentrum. \u2022 Den planlagte holdeplassen i fjell bak \u00d8vregaten, som for fylkeskommunen representerer en uakseptabel risiko pga. faren for grunnvannsinntrenging, tas ut av planen. \u2022 Det kan vurderes et nytt, underjordisk stopp lengre nord, i omr\u00e5det ved Sverresborg. \u2022 Traseen justeres til \u00e5 ha tunnellutslag i Sj\u00f8gaten i n\u00e6rheten av Slaktehustomten. Underjordisk stopp under Sandvikskirken utg\u00e5r dermed. \u2022 Ved \u00e5 legge tunneltras\u00e9en fra utredningen i 2021 til grunn, kan arbeidet videref\u00f8res iht. St.prp. 11 S (\u00abFinansiering av Bypakke Bergen i Hordaland\u00bb). Fylkeskommunen kan med dette videref\u00f8re sitt planleggingsarbeid. \u2022 Temaer som krever ytterligere utredning i den nye l\u00f8sningen, utredes som en del av reguleringsplanarbeidet. Fylkeskommunen har foresl\u00e5tt nye og kostnadsbesparende tiltak for \u00e5 komme videre med planleggingen av tunnel. Fylkets initiativ har v\u00e6rt at partene arbeider sammen for videre \u00e5 utrede tras\u00e9en slik den er angitt over. For \u00e5 redusere risiko for Bryggen foresl\u00e5s det \u00e5 flytte den underjordiske holdeplassen bak \u00d8vregaten lenger nord, til omr\u00e5det ved Sverresborg/ Koengen. Det nye stoppet kan muligens ha inngang i omr\u00e5det ved Dr. Wiesner og ved Sandbrogaten. P\u00e5 Sandviksiden kan man vurdere \u00e5 legge traseen i Sj\u00f8gaten med tunnel- utslag ved slaktehustomten. Ved \u00e5 legge en slik tras\u00e9 til grunn kan man redusere kostnader, og gjennom tidligere realisering opprettholde kompetansemilj\u00f8et i fylkeskommunen. Etter \u00e5 ha vurdert forslaget og g\u00e5tt grundig inn anslaget som l\u00e5 til grunn for tunnel- utredningen fra 2021, vurderer byr\u00e5det at det m\u00e5 omfattende sparetiltak til om kostnads- niv\u00e5et for en tunnell\u00f8sning skal kunne konkurrere med kostnadsniv\u00e5et p\u00e5 vedtatt dagl\u00f8sning. 4 De st\u00f8rste kostnadsdriverne i den tidligere anbefalte tunnell\u00f8sningen fra utredningen i 2021 var at stasjonen i \u00d8vregaten, med tilf\u00f8rselstunneler og bybanetunnel, ligger under grunnvannsspeilet. Dette medf\u00f8rer omfattende krav til tetningsarbeider og \u2013 etter fylkes- kommunens oppfatning \u2013 uakseptabel risiko for prosjektet. Selv med omfattende tetting ble det vurdert at det fortsatt ville v\u00e6re restrisiko for at tiltaket kunne endre grunnvannstanden, noe som potensielt kunne ha gitt uopprettelig skade p\u00e5 Bryggen. Dette, sammen med at det i dagalternativet ble lagt opp til generell opprustning av bygulvet p\u00e5 Bryggen, inklusive tiltak mot stormflo, gjorde at b\u00e5de konsekvensutredningen for verdensarv (KUVA) og UNESCO og ICOMOS sitt advisory mission konkluderte med at dagalternativet var \u00e5 anbefale fremfor tunnelalternativet. Forslaget om \u00e5 flytte stoppet i \u00d8vregaten vil kunne gi st\u00f8rre trygghet for verdensarvstedet Bryggen, men vil ogs\u00e5 gi lengre avstand mellom stoppene i sentrum. Avstanden mellom et eventuelt stopp i omr\u00e5det ved Dr. Wiesner og stoppet i n\u00e6rheten av Gamle R\u00e5dhus er ca. 880 meter i luftlinje og ca. 1 100 meter i gangavstand. Selv om dette er noe langt, s\u00e5 var det tiln\u00e6rmet samme avstanden mellom stoppet i \u00d8vregaten og stoppet ved Sandvikskirken som ble anbefalt i tunnelutredningen fra 2021. Tilfangsomr\u00e5det blir ikke n\u00f8dvendigvis mindre, men forskyves nordover. Fylkeskommunen har signalisert at man vil kunne betjene indre Sandviken med andre kollektivl\u00f8sninger, der avstanden til bybanestoppene blir vurdert \u00e5 v\u00e6re for lang. Bergen kommune er planmyndighet, men det er likevel avgj\u00f8rende \u00e5 finne l\u00f8sninger som v\u00e5re samarbeidspartnere i Milj\u00f8l\u00f8ftet ogs\u00e5 kan stille seg bak. For at kollektivtransport skal v\u00e6re et reelt alternativ til privatbil, er det viktig at mulighetene for omstigning fra buss til bane kan gj\u00f8res s\u00e5 s\u00f8ml\u00f8st som mulig. Omstigning mellom transportmiddel \u00f8ker reisemotstanden, og gangtid mellom transportmidler har langt st\u00f8rre avvisningseffekt enn \u00f8kt ombordtid. Vestland fylkeskommune, som drifter kollektiv- transporten i Bergen, har gjennom hele planprosessen v\u00e6rt opptatt av dette, og har gjennom sine innspill gjentatte ganger pekt p\u00e5 at avstanden mellom bussgaten og bybanestoppet m\u00e5 v\u00e6re s\u00e5 kort som mulig. N\u00e5r fylkeskommunen anbefaler traseen om Christies gate fremfor Peter Motzfeldts gate er det med bakgrunn i dette, sammen med viktigheten av \u00e5 redusere avstanden mellom stoppene i sentrum. En tras\u00e9 i Peter Motzfeldts gate vil ogs\u00e5 v\u00e6re langt mer kostnadskrevende enn \u00e5 legge banen i eksisterende gatenett frem til Heggebakken. Det er p\u00e5 det rene at dersom et tunnelalternativ skal kunne v\u00e6re et reelt alternativ til vedtatt dagl\u00f8sning, m\u00e5 kostnadene holdes nede. Det er allerede utf\u00f8rt KS2 for vedtatt plan, og det er anbefalt styringsramme. Ved \u00e5 legge traseen til Sj\u00f8gaten, kan man f\u00e5 ytterligere kostnadsreduksjoner all den tid man erstatter det underjordiske stoppet bak Sandvikskirken med et stopp i dagen i Sj\u00f8gaten. Ved \u00e5 flytte stoppet i \u00d8vregaten lengre nordover, over grunnvanniv\u00e5, vil man ogs\u00e5 kunne vesentlig redusere kostnadene. Den foresl\u00e5tte l\u00f8sningen vil da alts\u00e5 kun ha ett underjordisk stopp. Om man g\u00e5r ut i dagen ved Slaktehustomten vil tunnelen i forslaget kun bli ca. 200-300 meter lenger enn regulert tunnel fra Sandbrogaten til Amalie Skrams vei, litt avhengig av hvor langt man m\u00e5 inn i fjellet for \u00e5 komme til sikkert niv\u00e5. Selv om Sj\u00f8gaten ogs\u00e5 var fagetaten sitt anbefalte forslag i 2018, er det imidlertid ogs\u00e5 negative konsekvenser med \u00e5 legge traseen i Sj\u00f8gaten. Det har v\u00e6rt en del utvikling i omr\u00e5det langs Sj\u00f8gaten siden planprogrammet ble fastsatt og konsekvensutredningen utf\u00f8rt. For eksempel har reguleringsplanen for Kristiansholm v\u00e6rt fremmet til f\u00f8rste gangs behandling. Traseen som ligger til grunn for bybanen i Sj\u00f8gaten kan komme i konflikt med dette planforslaget. Planforslaget ligger imidlertid med innsigelse fra Statens vegvesen p\u00e5 grunn av trafikale hensyn, og en eventuell regulering av bybanetrase i Sj\u00f8gaten vil kunne fremtvinge endringer i denne planen. 5 Traseen i Sj\u00f8gaten med utslag ved Slaktehustomten skulle konsekvensutredes i plan- programmet. Dette ble imidlertid ikke gjort, og traseen ble silt bort av ulike \u00e5rsaker. Om dette alternativet velges, m\u00e5 det utf\u00f8res supplerende konsekvensutredninger i forbindelse med reguleringen. Man m\u00e5 ogs\u00e5 regne med \u00e5 utf\u00f8re nye trafikale analyser. En tras\u00e9 ved Slaktehustomten kan medf\u00f8re innl\u00f8sing av eiendommer p\u00e5 denne tomten. P\u00e5 den andre side vil man kunne unng\u00e5 en del grunnerverv langs Amalie Skrams vei. Fra f\u00f8ringene i sak 1130/24 er det under \u00abrammer for arbeidet\u00bb lagt til grunn at lik kostnad for sykkell\u00f8sning skal legges til grunn for begge alternativer. Etter gjennomgang av anslagene i forbindelse med forprosjektet vil dette vanskelig la seg gj\u00f8re. Vedtatt reguleringsplan for bybanen har flere rekkef\u00f8lgekrav som er basert p\u00e5 at det b\u00e5de skal g\u00e5 bane og sykkel over Bryggen. Bane- og sykkelprosjektet har ulike finansieringskilder, og fordelingen mellom dem er basert p\u00e5 kostnadsfordelingsbr\u00f8ker. N\u00e5r den ene finansierings- kilden forsvinner vil det i mange tilfeller v\u00e6re den andre finansieringskilden som m\u00e5 b\u00e6re hele kostnaden for \u00e5 oppfylle rekkef\u00f8lgekravet. P\u00e5 den andre siden er det urimelig \u00e5 kreve at sykkeltras\u00e9en skal finansiere hele kostnaden til eksempelvis spunting av kaifronten p\u00e5 Bryggen. Dersom anslaget skal v\u00e6re troverdig m\u00e5 ogs\u00e5 sykkeltras\u00e9en vurderes p\u00e5 nytt. Byr\u00e5det har som kjent startet arbeidet med en tilleggsutredning for et tunnelalternativ. En slik tilleggsutredning vil ikke oppn\u00e5 samme detaljeringsgrad som et reguleringsplanarbeid, blant annet fordi man ikke kjenner hvilke kostnadsdrivende krav innsigelsesmyndighetene vil fremme f\u00f8r det meldes formell oppstart av planarbeidet etter plan- og bygningsloven. I en tilleggsutredning kan man alltid anmode innsigelsespartene til \u00e5 gi en uttale. Disse vil imidlertid ikke v\u00e6re like bindende som ved formell oppstart, og det er ingen garanti for at det ikke kommer tilleggskrav n\u00e5r oppstart varsles. Ved \u00e5 starte formelt planarbeid vil ogs\u00e5 innsigelsesparter, n\u00e6ringsliv, interessegrupper og befolkningen f\u00e5 mulighet til \u00e5 uttale seg. Byr\u00e5det foresl\u00e5r derfor at arbeidet med tilleggsutredningen avsluttes etter forprosjektet. Siden det allerede foreligger et planprogram som \u00e5pner for den foresl\u00e5tte tras\u00e9en, prosjektets m\u00e5lsetninger er uendret og store deler av tras\u00e9en allerede er konsekvensutredet, vurderer byr\u00e5det at det foreligger tilstrekkelig kunnskapsgrunnlag til \u00e5 kunne skrive en godt opplyst oppstartsak for regulering av tunnelalternativet. Dersom man velger \u00e5 forsere prosessen og starte reguleringsplanarbeidet vil man tidsmessig kunne spare inn ca. 1,5 \u00e5r. Plangrensen og oppstartssaken vil gi en klar avgrensing p\u00e5 hvilke deler av traseen til \u00c5sane som vil kunne endres, og hvilke deler som blir liggende som tidligere regulert. Dette vil sannsynligvis \u00f8ke sjansene for at man kan f\u00e5 finansiert bygging p\u00e5 de delene av traseen som ligger fast. Det samme vil gjelde for Fl\u00f8yfjellstunnelen. Dersom planavgrensningen og oppstartssaken viser at l\u00f8sningene for Fl\u00f8yfjellstunnelen og prinsippene i trafikkplan sentrum ligger fast, vil det v\u00e6re mindre grunn til \u00e5 ikke iverksette planene for Fl\u00f8yfjellstunnelen. I forprosjektet for tilleggsutredningen er det anbefalt \u00e5 endre p\u00e5 m\u00e5ten de ulike kriteriene for vekting skal vektlegges i valget mellom dag- og tunnelalternativ. Dette kan imidlertid l\u00f8ses ved at dette tas inn, enten i oppstartssaken, eller i en egen sak til bystyret. En annen \u00abbestilling\u00bb fra sak 1130/24 var at det skulle utf\u00f8res en samfunns\u00f8konomisk analyse av konsekvensene for n\u00e6ringslivet i sentrum. Det er ikke rom for \u00e5 inkludere fordelingsvirkninger i nytte- kostnadsberegningene til reguleringsplanen. Likevel kan det v\u00e6re et godt supplement til beslutningsgrunnlaget, og det er ingenting i veien for at en slik analyse kan inng\u00e5 som et vedlegg til nytte kostnadsberegningene, ettersom det kan ha betydning for valg av tras\u00e9. Oppstart av et reguleringsplanarbeid, heller enn \u00e5 fullf\u00f8re tilleggsutredningen i tr\u00e5d med sak 1130/24, vil gi \u00f8konomiske besparelser for kommunekassen. I dag finansierer kommunen hele tilleggsutredningen. B\u00e5de Bergen kommune og Vestland fylkeskommune forutsetter at 6 kostnadene til regulering av traseen basert p\u00e5 utredningen fra 2021 kan finansieres gjennom Milj\u00f8l\u00f8ftet og Bypakke Bergen, i tr\u00e5d med St.prp. 11 S. L\u00f8sningen vil da gi en betydelig kostnadsreduksjon i Bergen kommunes driftsbudsjett i 2024 og 2025, ved at det egenfinansierte arbeidet med tilleggsutredning avsluttes. 7 "
}