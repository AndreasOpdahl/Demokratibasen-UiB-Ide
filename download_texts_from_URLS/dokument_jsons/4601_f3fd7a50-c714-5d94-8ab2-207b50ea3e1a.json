{
  "dokument_id": "f3fd7a50-c714-5d94-8ab2-207b50ea3e1a",
  "doc_type": "case_attachment",
  "kommune": 4601,
  "tittel": "Sak om hund p\u00e5 skole i Bergen",
  "url": "https://bergen.kommune.no/politikere-utvalg/api/fil/bk360/12300428/Sak-om-hund-pa-skole-i-Bergen",
  "tekst": "Sak om hund p\u00e5 skole i Bergen: P\u00e5 Vestlandsrevyen i dag, 29.01.2025, var det et innslag om at Loddefjord skole hadde hund p\u00e5 skolen for \u00e5 trygge barn som trengte litt ekstra. Dette kan jo skape store problemer for barn, foresatte og ansatte med hundeallergi. I tillegg vil det utgj\u00f8re en fare for allergikere dersom omr\u00e5det hunden er i ogs\u00e5 er \u00e5pent for andre p\u00e5 dag-/kveldstid. Dette er en forsterket skole og vi skj\u00f8nner tanken bak tiltaket og at dette kan v\u00e6re til glede og nytte for en del barn p\u00e5 denne avdelingen, men samtidig reiser dette noen prinsipielle sp\u00f8rsm\u00e5l det er viktig at kommunen og politikerne tar opp. Ikke bare for skolene, men generelt i kommunens institusjoner og offentlige rom innend\u00f8rs. Det finnes ingen generelle lover og regler som sier noe om dyr i skoler, dette er opp til skolene selv \u00e5 regulere. Men, alle barn har plikt til grunnskoleoppl\u00e6ring og rett til \u00e5 g\u00e5 p\u00e5 gratis offentlig skole fra det kalender\u00e5ret de fyller 6 \u00e5r. Ogs\u00e5 har vi lov om likestilling og forbud mot diskriminering (likestilling- og diskrimineringsloven), som har til intensjon om \u00e5 bygge ned samfunnsskapte funksjonshemmende barrierer, og hindre at nye skapes. Denne loven regulerer ogs\u00e5 universell utforming. Da skolegang b\u00e5de er en plikt og rettighet for alle barn, samt at skolene er arbeidsplasser til mange ansatte, er det viktig \u00e5 sikre et trygt og allergivennlig milj\u00f8 for b\u00e5de elever og ansatte. Vi vet om flere tilfeller hvor elever / ansatte har f\u00e5tt astmaanfall og alvorlige pusteproblemer p\u00e5 grunn av tilstedev\u00e6relsen av dyr p\u00e5 skolens omr\u00e5de. Dette har f\u00f8rt til at elevene m\u00e5 forlate undervisningen. Elevene mister da en rettighet de har etter lovverket p\u00e5 grunn av dyr p\u00e5 skolen. Dersom mitt barn var allergisk for hund, trengte \u00e5 g\u00e5 p\u00e5 forsterket skole og jeg bodde i Loddefjord ville jeg \u00f8nsket at mitt barn skulle g\u00e5tt p\u00e5 Loddefjord skole, men ville ikke hatt mulighet for det pga. hund p\u00e5 skolen. Dette er ikke bare tilfelle for skolene, men vi har ogs\u00e5 f\u00e5tt tilbakemelding fra p\u00e5r\u00f8rende og venner av personer p\u00e5 sykehjem som har blitt syke etter bes\u00f8k hos beboer pga. dyrebes\u00f8k p\u00e5 hjemmet uten noen form for regler/sanering etterp\u00e5. Jeg vil p\u00e5peke at vi ikke er imot bes\u00f8ksdyr, men at det m\u00e5 skje p\u00e5 en trygg og kontrollert m\u00e5te der dyret/dyrene ikke er i hele bygget eller fraktes gjennom hele bygget som f.eks. i heiser o.l. da heiser er sm\u00e5 omr\u00e5der der konsentrasjonen av allergener blir veldig h\u00f8y. Her er det viktig \u00e5 huske p\u00e5 at det i mange tilfeller, best unders\u00f8kt for hund, er proteiner i v\u00e6ske fra dyrene som er problematisk. N\u00e5r dyrene puster kommer det masse mikroskopiske spyttpartikler i luften som kan sveve rundt lenge og som vil legge seg p\u00e5 gulv og vegger (og blir virvlet opp igjen ved bevegelse/vind i rommet). Ofte opplever vi at det \u00e5 ta med hunden blir forklart og rettferdiggjort med at det er en \u00aballergivennlig\u00bb hund s\u00e5 det er ikke noe problem \u00e5 ha den med over alt. Forskning st\u00f8tter dessverre ikke denne p\u00e5standen og har vist at allergivennlige raser ikke eksisterer, faktum er at allergivennlige raser skiller ut mer allergener. Det er derfor viktig at dere som politikere i Bergen kommune avklarer viktige sp\u00f8rsm\u00e5l i forhold til tillatelse av dyr p\u00e5 skoler, kommunale institusjoner og offentlige rom innend\u00f8rs samt regler for det n\u00e5r dyr tillattes, f.eks. dersom det er en stue, klasserom eller lignende p\u00e5 bakkeplan med direkte inngang kan dyrebes\u00f8k foreg\u00e5 i dette rommet og etter bes\u00f8k skal rommet rengj\u00f8res. Sp\u00f8rsm\u00e5l til byr\u00e5d for barnehage og skole: Norske elever har en rett og plikt til \u00e5 g\u00e5 p\u00e5 skolen. Det har de siste \u00e5rene blitt mer vanlig med dyr, da s\u00e6rlig hunder, p\u00e5 offentlige instanser, slik som skoler. Dette har medf\u00f8rt at elever har blitt sv\u00e6rt d\u00e5rlig og m\u00e5tte forlate undervisningen. De mister da en rettighet de har i henhold til lovverket. Til tross for flere slike tilfeller, er det fortsatt opp til hver enkelt skole \u00e5 regulere om de skal ha dyr p\u00e5 skolen eller ikke. Mener byr\u00e5den at dette er i tr\u00e5d med lovverket? Sp\u00f8rsm\u00e5l til byr\u00e5d for barnehage og skole samt byr\u00e5d for eldre. helse og omsorg: Allergier er usynlig sykdom. Du kan ikke se det p\u00e5 vedkommende som har allergi, men sykdommen kan f\u00e5 alvorlige konsekvenser. Mange offentlige innsatser, slik som skoler og kommunale institusjoner, har de siste \u00e5rene begynt \u00e5 ha dyr (s\u00e6rlig hunder) til stede p\u00e5 omr\u00e5de. Dette har medf\u00f8rt at elever og ansatte har blitt veldig syke, og m\u00e5tte forlate undervisningen. Likevel er det opp til skolene og institusjonene selv \u00e5 regulere dette. Mener byr\u00e5den at hensynet til \u00f8nsket om \u00e5 ha dyr til stedet p\u00e5 skolens/institusjonens omr\u00e5de er viktigere enn hensynet til mennesker med funksjonsnedsettelser og universell utforming? "
}