{
  "dokument_id": "c97c5ee3-b9a8-5aa2-99d5-ce1a4a65eba7",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 71 fra Eline Aresdatter Haakestad (MDG) til finansbyr\u00e5den om kontraktsoppf\u00f8lging - Utvalg for finans, kultur og n\u00e6ring",
  "url": "https://bergen.kommune.no/politikere-utvalg/api/fil/bk360/11463148/Svar-pa-skriftlig-sporsmal-nr-71-fra-Eline-Aresdatter-Haakestad-MDG-til-finansbyraden-om-kontraktsoppfolging-Utvalg-for-finans-kultur-og-naering",
  "tekst": " BFIN - Seksjon for administrasjon Til Intern korrespondanse Bystyrets kontor V\u00e5r referanse: 2024/166335-3 Saksbehandler: Ingvild Kvilekval Fra Dato: 15. november 2024 Byr\u00e5d for finans Svar p\u00e5 skriftlig sp\u00f8rsm\u00e5l nr. 71 fra Eline Aresdatter Haakestad (MDG) til finansbyr\u00e5den om kontraktsoppf\u00f8lging - Utvalg for finans, kultur og n\u00e6ring Representanten Eline Aresdatter Haakestad (MDG) har den 31.10.24 sendt inn f\u00f8lgende skriftlige sp\u00f8rsm\u00e5l: Representanten viser til byr\u00e5dets orientering om kontraktsoppf\u00f8lging som l\u00e5 til gjennomsyn i bystyrem\u00f8tet 30.10.24. I svaret gir byr\u00e5det en n\u00e6rmere redegj\u00f8relse for hvilke hensyn og rutiner som legges til grunn for kontraktsoppf\u00f8lgingen i kommunen, og det redegj\u00f8res for hvilke krav kommunen kan og ikke kan stille til vare-, tjeneste- og bygg- og anleggsleverand\u00f8rer. Representanten savner en n\u00e6rmere redegj\u00f8relse for hvor ofte og i hvilke tilfeller kommunen velger \u00e5 gjennomf\u00f8re kontraktsoppf\u00f8lginger for \u00e5 f\u00f8lge opp om leverand\u00f8ren overholder sine forpliktelser. Sp\u00f8rsm\u00e5l til byr\u00e5den: 1. I hvor mange og i hvor stor andel av kontraktene har kommunen valgt \u00e5 f\u00f8lge opp om leverand\u00f8ren overholder sine forpliktelser det siste \u00e5ret? 2. I hvor mange av kontraktsoppf\u00f8lgingene har kommunen funnet at leverand\u00f8ren ikke overholder sine forpliktelser det siste \u00e5ret? 3. Har kommunen funnet leverand\u00f8rer som bidrar til \u00e5 bryte med grunnleggende menneskerettigheter og arbeidstakerrettigheter i sine kontraktsoppf\u00f8lginger? Svar fra byr\u00e5den: I hvor mange og i hvor stor andel av kontraktene har kommunen valgt \u00e5 f\u00f8lge opp om leverand\u00f8ren overholder sine forpliktelser det siste \u00e5ret? Bergen kommune har ikke en sentral oversikt over hvordan og i hvilken grad kontraktene i kommunens ulike avdelinger blir fulgt opp. Det er imidlertid utarbeidet felles krav og felles rutiner, slik dette ble beskrevet i forrige redegj\u00f8relse. Det foreligger tall for hvor mange kontrakter kommunen har inng\u00e5tt siste \u00e5r, og hvor mange av disse det er stilt krav til grunnleggende menneskerettigheter i. I 2024 er det registrert oppstart av 269 kontrakter. Det er stilt krav om \u00e5 ivareta grunnleggende menneskerettigheter i 142 av dem. For 127 av kontraktene ble det ikke stilt slike krav. Hva som er \u00e5rsaken til at det er vurdert som ikke relevant \u00e5 stille krav til menneskerettigheter i disse kontraktene, kan ikke byr\u00e5den svare p\u00e5 uten \u00e5 g\u00e5 n\u00e6rmere inn i hver enkelt sak. Men det kan v\u00e6re begrunnet i kontraktens verdi eller at kontrakten er inng\u00e5tt p\u00e5 et omr\u00e5de som ikke vurderes som h\u00f8yrisiko av Direktoratet for forvaltning og \u00f8konomistyring (jf. tidligere redegj\u00f8relse). I henhold til kommunens rutiner skal det leveres egenrapporteringsskjema innen 6 uker etter utsendelse fra oppdragsgiver, i kontrakter med en verdi over 2.3 millioner kroner og som har en varighet p\u00e5 over 3 m\u00e5neder. Det er innhentet egenrapporteringsskjema i 22 kontrakter i 2024. \u00c5rsaken til det relativt lave tallet kan v\u00e6re at kontrakten nettopp er inng\u00e5tt, at en ikke har kommet s\u00e5 langt i innf\u00f8ringen av kontrakten, eller at kontraktens verdi er under terskelverdien p\u00e5 2.3 mill. Det kan ogs\u00e5 tenkes at det ikke har v\u00e6rt tilstrekkelig kapasitet i aktuell avdeling til \u00e5 innhente dette enda. Innkj\u00f8p konsern har ansvar for \u00e5 inng\u00e5 og forvalte de aller fleste store, felles rammeavtalene for varer. Rutiner for \u00e5 f\u00f8lge opp disse bestemmelsene er godt etablert i avdelingen. Her vil kontraktskravene regelmessig f\u00f8lges opp av kontraktsansvarlige slik det ble beskrevet i forrige redegj\u00f8relse. I hvor mange av kontraktsoppf\u00f8lgingene har kommunen funnet at leverand\u00f8ren ikke overholder sine forpliktelser det siste \u00e5ret? Bergen kommune har ikke en sentral oversikt over brudd p\u00e5 kontraktsbestemmelser. Det er som beskrevet i forrige redegj\u00f8relse sv\u00e6rt varierende hvor kjent leverand\u00f8rene er med oppf\u00f8lging av menneskerettigheter i leverand\u00f8rkjeden. Noen er store og langt fremme og har arbeidet med dette i mange \u00e5r, mens andre er sm\u00e5 virksomheter med liten administrasjon og mindre erfaring og kompetanse p\u00e5 omr\u00e5det. Vi opplever imidlertid at de fleste leverand\u00f8rer tar arbeidet p\u00e5 alvor og jobber systematisk med dette fra det niv\u00e5et de befinner seg, og at kontraktsoppf\u00f8lging for stadig forbedring fungerer. Videre opplever vi at \u00e5penhetsloven har hatt stor effekt i den forstand at mange virksomheter setter av tid og ressurser til arbeidet, og at flere arbeider systematisk med dette. Vi ser sjelden rene brudd p\u00e5 bestemmelsene om ivaretakelse av menneskerettigheter. Problemet er oftere at rutinene hos leverand\u00f8rene er mangelfulle, ikke gode nok og at det ikke er satt av tilstrekkelige ressurser til oppf\u00f8lging. Det eneste konkrete eksempelet vi har er flere \u00e5r gammelt og dreide seg om en hanskeprodusent som ble beskyldt for tvangsarbeid. Bergen kommune og v\u00e5r leverand\u00f8r tok dette p\u00e5 st\u00f8rste alvor og stoppet umiddelbart kj\u00f8p fra denne produsenten i p\u00e5vente av dokumentasjon som kunne vise at denne praksisen hadde opph\u00f8rt. Vi mottok aldri tilstrekkelig dokumentasjon og tok derfor heller ikke disse hanskene inn igjen p\u00e5 rammeavtalen. Har kommunen funnet leverand\u00f8rer som bidrar til \u00e5 bryte med grunnleggende menneskerettigheter og arbeidstakerrettigheter i sine kontraktsoppf\u00f8lginger? OECD og kontaktsenteret for ansvarlig n\u00e6ringsliv har i sine retningslinjer definert ulike terskler for om bedriften kan sies \u00e5 \u00abfor\u00e5rsake\u00bb, \u00abmedvirke til\u00bb eller v\u00e6re \u00abdirekte forbundet\u00bb med brudd p\u00e5 menneskerettigheter. Dette er en vurdering som m\u00e5 tas konkret for hver bedrift og hvert enkelt brudd p\u00e5 menneskerettighetene. Er det uenighet knyttet til dette sp\u00f8rsm\u00e5let, er det ogs\u00e5 anledning til \u00e5 klage til OECD. Vi har ikke eksempler fra nyere tid hvor vi tenker at v\u00e5r hovedleverand\u00f8r bidrar til \u00e5 bryte med grunnleggende menneskerettigheter. Det er viktig \u00e5 p\u00e5peke at viktige akt\u00f8rer som Etisk handel Norge og Amnesty International normalt ikke anbefaler at en trekker seg ut av kontraktsforhold hvor det er avdekket brudd p\u00e5 arbeidsforhold og menneskerettigheter. Det er ofte bedre \u00e5 arbeide for forbedring av arbeidsforholdene i produksjonskjeden. N\u00e5r det er sagt, kan det selvsagt v\u00e6re riktig \u00e5 trekke seg ut om oppf\u00f8lgingen ikke f\u00f8rer til endringer. Vi minner for\u00f8vrig om kommunens begrensninger n\u00e5r det gjelder hva vi har anledning til \u00e5 f\u00f8lge opp, og at dette er knyttet til \u00abkontraktens gjenstand\u00bb og produksjonsforholdene knyttet til de produkter og tjenester kommunen kj\u00f8per. Vi har noen eksempler der vi har diskutert og stilt sp\u00f8rsm\u00e5l ved produksjon som har vist seg \u00e5 ikke ha tilknytning til v\u00e5r leveranse. Dette gjelder eksempelvis Mondelez\u2019 produksjon i Russland, HPs salg til Israel og Teslas langvarige streik i Sverige. Jacob M\u00e6hle - Byr\u00e5d for finans Dokumentet er godkjent elektronisk. "
}