{
  "dokument_id": "d2db7efc-ae31-5eed-8af5-935aeee4c209",
  "doc_type": "case_presentation",
  "kommune": 4601,
  "tittel": "Oppf\u00f8lging - forvaltningsrevisjon av beredskap - delrapport om status for tilfluktsrom",
  "url": "https://bergen.kommune.no/politikere-utvalg/api/fil/bk360/10954958/Framstilling-Oppfolging-forvaltningsrevisjon-av-beredskap-delrapport-om-status-for-tilfluktsrom",
  "tekst": " Kontrollutvalget Saksframstilling V\u00e5r referanse: 2023/276197-11 Saksbehandler: Eli Merete Velle Oppf\u00f8lging - forvaltningsrevisjon av beredskap - delrapport om status for tilfluktsrom Hva saken gjelder: Saken gjelder byr\u00e5dets oppf\u00f8lging av forvaltningsrevisjon av beredskap - delrapport om status for tilfluktsrom. Form\u00e5let med denne forvaltningsrevisjonen har v\u00e6rt \u00e5 unders\u00f8ke om Bergen kommune har etablert rutiner for kartlegging av tilfluktsroms verneevne, om kommunen gjennomf\u00f8rer tilstrekkelig vedlikehold av tilfluktsrom for \u00e5 opprettholde deres verneevne, og om kommunen sikrer at tilfluktsrommene kan tas i bruk innen 72 timer i en beredskapssituasjon. Basert p\u00e5 funn og vurderinger i unders\u00f8kelsen anbefalte forvaltningsrevisor Deloitte at Bergen kommune setter i verk f\u00f8lgende sju tiltak: 1. Utarbeider oppdatert tilstandskartlegging av offentlige og private, kommunalt eide tilfluktsrom. 2. Sikrer at tilstandsvurderinger av private tilfluktsrom gj\u00f8res med utgangspunkt i de kravene som gjelder for hvert enkelt privat, kommunalt eide tilfluktsrom. 3. Etablerer en helhetlig oversikt over oppgraderinger og vedlikehold p\u00e5 rommene, som gir oversikt over i hvilken grad kommunen har fulgt opp identifiserte behov fra tilstandskartleggingene. 4. Skriftliggj\u00f8r rutiner for hvordan tilfluktsrom skal klargj\u00f8res innen 72 timer i en beredskapssituasjon 5. S\u00f8rger for \u00e5 vedlikeholde de private, kommunalt eide tilfluktsrommene slik at krav til verneevne sikres. 6. Kartlegger og avklarer ansvar for tilstandskartlegging og vedlikehold av privat- offentlige tilfluktsrom 7. Gjennomf\u00f8rer kontroller av at bruken av tilfluktsrommene er i samsvar med regelverket. Forvaltningsrevisjonsrapporten ble behandlet av kontrollutvalget i m\u00f8te 12. desember 2023, sak 11/23. Kontrollutvalget vedtok i sin innstilling til bystyret pkt. 2 \u00e5 be byr\u00e5det f\u00f8lge opp revisjonens anbefalinger til tiltak. Byr\u00e5d for finans Eivind N\u00e6vdal-Bolstad holdt ogs\u00e5 et innlegg for kontrollutvalget i saken, og det ble avtalt at byr\u00e5dsavdelingen leverer et tilleggsnotat som f\u00f8lger saken til bystyret. Justert tilleggsnotat er datert 22. januar 2024, og gjelder blant annet gjelder sp\u00f8rsm\u00e5l om hvor langt kommunens ansvar for offentlige tilfluktsrom strekker seg. Til p\u00e5pekingen i forvaltningsrevisjonen om at kommunen ikke har en samlet oversikt over tilfluktsrommene, der bl.a. alder og tilstand kommer frem, fremheves det i notatet at etat for bygg og eiendom (EBE) har oversikt over tilfluktsrommene, men ikke i det samlede formatet som 1 forvaltningsrevisor anbefaler. Dette vil EBE f\u00f8lge opp n\u00e5 i etterkant av revisjonen, ved \u00e5 spesifisere disse i etatens nye forvaltningssystem for de kommunale eiendommene. Videre ble det opplyst at forvaltningsrevisjonen f\u00f8lges opp av byr\u00e5dsavdelingen og etaten langs f\u00f8lgende hovedlinjer: \u2022 Etat for bygg og eiendom (EBE) vil lage en samlet oversikt over hva de enkelte tilfluktsrommene benyttes til i dag, slik at det kan lages en helhetlig plan for avvikling av bruk som inneb\u00e6rer at et tilfluktsrom ikke kan tas i bruk i l\u00f8pet av 72 timer. \u2022 EBE vil revidere sin beredskapsplan slik at rutiner for klargj\u00f8ring av tilfluktsrommene fremg\u00e5r skriftlig i beredskapsplanen. \u2022 EBE vil gjennomg\u00e5 de eldre leiekontraktene for privat-offentlige tilfluktsrom, slik at disse er oppdaterte mht. vedlikeholdsansvar etc. Bystyret behandlet saken i m\u00f8te 31. januar 2024, sak 20/24, og fattet f\u00f8lgende vedtak: 1. Bystyret tar \u00abDeloittes forvaltningsrevisjon \u2013 Status for tilfluktsrom\u00bb til orientering. 2. Bystyret ber byr\u00e5det f\u00f8lge opp anbefalingene til tiltak som framg\u00e5r av forvaltningsrevisjonsrapporten. 3. Bystyret ber byr\u00e5det rapportere til kontrollutvalget om hvordan revisors anbefalinger er fulgt opp innen utgangen av juni 2024. Bystyret vedtok ogs\u00e5 f\u00f8lgende 4 merknader: Merknad 1 Forvaltningsrevisjonen peker p\u00e5 store mangler knyttet til forvaltning og vedlikehold av tilfluktsrom i Bergen kommune. I lys av den globale sikkerhetspolitiske situasjonen m\u00e5 oppf\u00f8lgingen av rapporten gis prioritet, og med klare tidsfrister. Merknad 2 Bystyret ber byr\u00e5det kartlegge tilfluktsromdekningen i ulike bydeler, med vekt p\u00e5 omr\u00e5der med befolkningstetthet og omr\u00e5der i n\u00e6rheten av milit\u00e6re anlegg. Dette kan inng\u00e5 som en del av ROS-arbeidet i kommunen. Videre bes byr\u00e5det om \u00e5 utrede muligheten for \u00e5 benytte tunneler og fjellanlegg som mulige dekningsrom for befolkningen. Merknad 3 Bystyret ber byr\u00e5det behandle beskyttelsestiltaket (tilfluktsrom) i sammenheng med \u00f8vrige kommunale plikter fastsatt i Sivilbeskyttelsesloven, samt de \u00f8vrige beskyttelsestiltakene (varsling og evakuering). Styrking av kompetanse p\u00e5 fagfeltet og samarbeid med andre sentrale akt\u00f8rer, blant annet Sivilforsvaret, m\u00e5 skje parallelt med den forvaltningsmessige oppf\u00f8lgingen. Samfunnssikkerhetens hus b\u00f8r involveres i arbeidet med tilfluktsrom. Merknad 4 I vedlagt tilleggsnotat fra byr\u00e5d for finans pekes det p\u00e5 tre hovedlinjer byr\u00e5det \u00f8nsker \u00e5 f\u00f8lge opp forvaltningsrevisjonen p\u00e5. Bystyret slutter seg til byr\u00e5dets forslag til hovedlinjer og ber byr\u00e5det innarbeide status p\u00e5 dette i forbindelse med tilbakerapportering til Kontrollutvalget. Oppf\u00f8lging fra byr\u00e5dsavdeling for finans Tilbakemelding er mottatt fra byr\u00e5dsavdeling for finans ved dav\u00e6rende byr\u00e5d Charlotte Spurkeland i vedlagte brev av 2. juli. F\u00f8rst viser finansbyr\u00e5den til de tre hovedlinjene for oppf\u00f8lgingen, som bystyret har sluttet seg til i merknad fire. Videre lyder tilbakemeldingen: \u00abByr\u00e5den vil komme tilbake til, og kommentere bystyrets merknader p\u00e5 slutten av dette notatet, men vil f\u00f8rst si noe om status per i dag: Beredskapsplanen er revidert slik at det n\u00e5 fremg\u00e5r hvordan varsling gis, hvordan ansvar fordeles i Etat for bygg og eiendom (EBE) og hva som skal gj\u00f8res av hvem. EBE har utarbeidet egne tilstandsrapporter for de store offentlige tilfluktsrommene. EBE 2 gjennomf\u00f8rer n\u00e5 en revidering av tilstandsrapporter for hele eiendomsportef\u00f8ljen. EBE har f\u00e5tt reviderte tilstandsrapporter for 20% av portef\u00f8ljen i 2023. 40% av portef\u00f8ljen f\u00e5r reviderte tilstandsrapporter i 2024 og de siste 40% vil f\u00e5 reviderte tilstandsrapporter i 2025. Grunnet framskyndet skolebruksplan har EBE justert gjennomf\u00f8ringsplan for revidering av tilstandsrapporter, hvor de har prioritert \u00e5 f\u00e5 p\u00e5 plass reviderte tilstandsrapporter for skoler. Med bakgrunn i dette er det planlagt \u00e5 revidere tilstandsrapportene for offentlige tilfluktsrom i l\u00f8pet av f\u00f8rste halv\u00e5r 2025. Det er videre laget en samlet oversikt over kommunalt eide private tilfluktsrom, typisk tilfluktsrom p\u00e5 skoler, sykehjem etc. I all hovedsak er dette enkle tilfluktsrom som er bygget som en del av bygget det st\u00e5r i, uten egne n\u00f8dstr\u00f8msaggregat eller anlegg for krigsventilasjon. Siden disse tilfluktsrommene er bygget etter gammel forskrift er det ikke krav om \u00e5 oppgradere disse tilfluktsrommene til nyere standard. EBE har foretatt en kartlegging av hva de enkelte tilfluktsrommene brukes til i dag. Et mindre tall av tilfluktsrommene st\u00e5r tomme mens mange tilfluktsrom brukes helt eller delvis som lager i dag. Det er ogs\u00e5 en del av tilfluktsrommene som er i bruk til sporadiske aktiviteter, treningsrom, dansesal og lignende. Det fremkommer klart i Aksjonskort Klargj\u00f8ring av tilfluktsrom \u00abI en akutt situasjon er det underordnet hvor dette plasseres\u00bb. Det er til n\u00e5 ikke avdekket noen tilfluktsrom som vi mener ikke kan klargj\u00f8res p\u00e5 72 timer.\u00bb Videre kommenterer byr\u00e5det de fire merknadene fra bystyret. Sekretariatets vurdering Det er kontrollutvalgets og sekretariatets oppgave \u00e5 p\u00e5se at revisors anbefalinger og bystyrets vedtak f\u00f8lges opp, jf. kommuneloven \u00a7 23-2 bokstav e). N\u00e5r det gjelder oppf\u00f8lgingen av merknader i bystyret, legger vi til grunn at det prim\u00e6rt er opp til bystyret selv \u00e5 kontrollere at disse er fulgt opp. I den grad vi vurderer merknadene som relevante for forvaltningsrevisjonssaken, vil vi likevel vurdere oppf\u00f8lgningen av merknader. I denne saken er s\u00e6rlig merknad 4 n\u00e6r knyttet til forvaltningsrevisjonen og kontrollutvalgets vedtak. Tilbakemeldingen viser at flere tiltak er satt i gang, noe sekretariatet vurderer som positivt. Imidlertid kunne tilbakemeldingen med fordel ha v\u00e6rt mer tydelig knyttet til revisjonens sju anbefalinger. Ny byr\u00e5d for finans, Jacob M\u00e6hle, er invitert til m\u00f8tet i kontrollutvalget 28. august for \u00e5 orientere om saken og svare p\u00e5 sp\u00f8rsm\u00e5l. Han er oppfordret til \u00e5 gi en presentasjon av hvordan kommunen f\u00f8lger opp de sju anbefalingene. Sekretariatet vurderer at dersom en slik presentasjon fremlegges for kontrollutvalget, kan den eventuelt knyttes til saken som sendes til bystyret. Dersom kontrollutvalget vurderer at samlet tilbakemelding er tilfredsstillende, er saken klar for oversendelse til bystyret. Slik tilbakemeldingen fremst\u00e5r n\u00e5, har byr\u00e5dsavdelingen opplyst at de har planer om \u00e5 f\u00f8lge opp anbefalingene fra revisor, men flere av tiltakene er ikke gjennomf\u00f8rt enn\u00e5. For anbefaling nr. 1; \u00abUtarbeider oppdatert tilstandskartlegging av offentlige og private, kommunalt eide tilfluktsrom,\u00bb er det planlagt \u00e5 revidere tilstandsrapportene for offentlige tilfluktsrom i l\u00f8pet av f\u00f8rste halv\u00e5r 2025. N\u00e5r det gjelder anbefaling nr. 2; \u00abSikrer at tilstandsvurderinger av private tilfluktsrom gj\u00f8res med utgangspunkt i de kravene som gjelder for hvert enkelt privat, kommunalt eide tilfluktsrom,\u00bb kan vi ikke se er tydelig besvart, bortsett fra at det fremg\u00e5r i tredje kulepunkt i byr\u00e5dsavdelingens oppf\u00f8lgingsplan at EBE vil gjennomg\u00e5 de eldre leiekontraktene for privat- offentlige tilfluktsrom, slik at disse er oppdaterte mht. vedlikeholdsansvar etc. Hvor langt man har kommet i dette arbeidet fremg\u00e5r ikke av saken. 3 For anbefaling 4, \u00abSkriftliggj\u00f8r rutiner for hvordan tilfluktsrom skal klargj\u00f8res innen 72 timer i en beredskapssituasjon,\u00bb fremg\u00e5r det at beredskapsplanen er revidert og det foreligger et aksjonskort for klargj\u00f8ring av tilfluktsrom. For anbefalingene 3, 5, 6 og 7 fremst\u00e5r det for sekretariatet som noe uklart hvor langt arbeidet med disse har kommet, og n\u00e5r det er planlagt ferdigstilt. Sekretariatet foresl\u00e5r at saken sendes til bystyret til forel\u00f8pig orientering, men at byr\u00e5det bes om \u00e5 sende en ny oppf\u00f8lgingsrapport til kontrollutvalget innen 30. juni 2025. Forslag til vedtak: 1. Kontrollutvalget tar tilbakemeldingen og presentasjonen fra byr\u00e5d for finans om oppf\u00f8lging av rapporten \u00abForvaltningsrevisjon av beredskap - delrapport om status for tilfluktsrom\u00bb, til forel\u00f8pig orientering. 2. Kontrollutvalget sender saken til bystyret til orientering. Forslag til innstilling: 1. Bystyret tar tilbakemeldingen fra byr\u00e5d for finans om oppf\u00f8lging av rapporten \u00abForvaltningsrevisjon av beredskap - delrapport om status for tilfluktsrom\u00bb, til orientering. 2. Bystyret ber byr\u00e5det om \u00e5 sende en oppdatert rapport til kontrollutvalget om oppf\u00f8lging av anbefalingene i forvaltningsrevisjonen, innen 30. juni 2025. Dato: 22. august 2024 - Eli M. Velle - Leder Dokumentet er godkjent elektronisk. Vedlegg: 1. Brev fra byr\u00e5d for finans datert 2. juli 2024 4 "
}