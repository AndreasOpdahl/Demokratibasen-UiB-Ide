{
  "dokument_id": "84b9ecb0-d144-5ae9-9be6-539d3631c9a6",
  "doc_type": "case_presentation",
  "kommune": 5501,
  "tittel": "Forskrift om skoleregler og skoledemokrati, Troms\u00f8 kommune",
  "url": "https://innsyn.tromso.kommune.no/application/getMoteDokument?dokid=2001670336",
  "tekst": "Arkivsaksnr. 24/05680-1 Saksbehandler Camilla Kristoffersen Saksgang M\u00f8tedato Oppvekst- og utdanningsutvalget 07.06.2024 Kommunestyret 18.06.2024 Forskrift om skoleregler og skoledemokrati, Troms\u00f8 kommune Kommunedirekt\u00f8rens innstilling til vedtak: \u2022 Forskrift om skoleregler og skoledemokrati vedtas. \u2022 Forskriften er gjeldende fra og med 01.08.2024 Stig Tore Johnsen Kari Henriksen Kommunedirekt\u00f8r Direkt\u00f8r for avdeling oppvekst, utdanning og kultur 1 1. Hva saken gjelder Ny oppl\u00e6ringslov (lov 09.06.2023 nr. 30 om grunnskoleoppl\u00e6ringa og den vidareg\u00e5ande oppl\u00e6ringa (oppl\u00e6ringsloven (2023)) trer i kraft 01.08.2024. Oppl\u00e6ringsloven fra 1998 oppheves n\u00e5r oppl\u00e6ringsloven (2023) trer i kraft. Den nye oppl\u00e6ringsloven gir Troms\u00f8 kommune en plikt til \u00e5 fastsette forskrift om skoleregler og skoledemokrati, jf. oppl\u00e6ringsloven (2023) \u00a7 10-7. Troms\u00f8 kommune m\u00e5 derfor vedta slik forskrift innen ikrafttredelse av ny lov. I saksutredningen blir dagens regelverk f\u00f8rst gjennomg\u00e5tt. Deretter redegj\u00f8res det for bestemmelsen i ny oppl\u00e6ringslov, h\u00f8ring og h\u00f8ringsinnspill samt forslag til forskrift. 2. Saksutredning 2.1 Dagens regelverk Det f\u00f8lger av oppl\u00e6ringsloven (1998) \u00a7 9A-10 at: \u00abKommunen skal gi forskrift om ordensreglement for den enkelte grunnskole, og fylkeskommunen skal gi forskrift om ordensreglement for den enkelte vidareg\u00e5ande skole. Reglementet skal gi reglar om rettane og pliktene til elevane s\u00e5 langt dei ikkje er fastsette i lov eller p\u00e5 annan m\u00e5te. Reglementet skal innehalde reglar om orden og oppf\u00f8rsel, om kva tiltak som kan nyttast mot elevar som bryt reglementet, og om korleis slike saker skal behandlast\u00bb N\u00e5v\u00e6rende forskrift om ordensreglementet for Troms\u00f8skolen ble fastsatt 01.08.2021 med hjemmel i overnevnte bestemmelse. Regler om skoledemokrati og brukermedvirkning er regulert i oppl\u00e6ringsloven (1998) kapittel 11. Der er det inntatt regler om at det skal v\u00e6re samarbeidsutvalg, skolemilj\u00f8utvalg og elevr\u00e5d p\u00e5 alle grunnskoler. 2.2 Ny oppl\u00e6ringslov Det f\u00f8lger av ny oppl\u00e6ringslov (2023) \u00a7 10-7 at: \u00abKommunen og fylkeskommunen gir forskrift om organisering av skoledemokratiet og om retter og plikter for elevane, mellom anna om orden og oppf\u00f8rsel (skolereglar). Kommunen og fylkeskommunen kan i slike skolereglar angi kva tiltak som kan brukast n\u00e5r elevar bryt skolereglane, og korleis slike saker skal behandlast.\u00bb Bestemmelsen videref\u00f8rer store deler av innholdet i tidligere oppl\u00e6ringslov. Det er imidlertid tatt inn et nytt krav om at kommunen m\u00e5 forskriftsfeste regler om skoledemokrati og om retter og plikter for elevene. Det er videre et krav om at forskriften skal kunngj\u00f8res i Norsk Lovtidende. If\u00f8lge forarbeidene til ny oppl\u00e6ringslov er det et krav om at skolereglene skal skrives slik at elevene kan forst\u00e5 reglene, noe som stiller krav til spr\u00e5ket i skolereglene og utformingen ellers. Videre presiseres det i forarbeidene at: \u00abDersom det skal vere mogleg for elevane \u00e5 orientere seg om rettane og pliktene sine, m\u00e5 dei vite om at det finst skolereglar, og reglane m\u00e5 vere lette \u00e5 forst\u00e5. Skolereglar 2 som rettar seg mot yngre elevar, m\u00e5 formast ut enklare enn reglar som rettar seg mot eldre elevar, til d\u00f8mes elevar i vidareg\u00e5ande skole\u00bb Overordnet f\u00f8ringer for skoledemokratiet f\u00f8lger av ny oppl\u00e6ringslov \u00a7 10-4: \u00abSkolen skal s\u00f8rgje for at elevane og foreldra f\u00e5r vere med p\u00e5 \u00e5 planleggje, gjennomf\u00f8re og vurdere verksemda til skolen, mellom anna arbeidet med skolemilj\u00f8et, kvalitetsutvikling i oppl\u00e6ringa og fastsetjinga av skolereglar. Elevane skal ikkje delta i behandlinga av saker som er omfatta av lovfesta teieplikt. Skolen skal leggje til rette for at alle elevane skal kunne ytre seg, og oppmuntre dei til \u00e5 delta i skoledemokratiet. Skolen skal ogs\u00e5 hjelpe elevane i arbeidet med skoledemokratiet.\u00bb Organiseringen av skoledemokratiet er regulert i ny oppl\u00e6ringslov \u00a7 10-5. Her videref\u00f8res kravet om at alle skoler skal ha et elevr\u00e5d. Ut over krav om elevr\u00e5d, s\u00e5 \u00e5pner bestemmelsen i st\u00f8rre grad opp for at kommunen selv kan avgj\u00f8re hvilke brukerorgan skolene skal ha. Det er i ny lov ikke krav om samarbeidsutvalg, skoleutvalg eller skolemilj\u00f8utvalg. Det kreves likevel at skolene skal ha organ hvor brukerne er representert. Skolereglene og organisering av skoledemokrati m\u00e5 videre sees i lys av ny oppl\u00e6ringslov \u00a7 10- 1 om hensynet til hva som er det beste for eleven, og ny oppl\u00e6ringslov \u00a7 10-2 om elevenes rett til medvirkning. 2.3 H\u00f8ring og h\u00f8ringsinnspill Det f\u00f8lger av ny oppl\u00e6ringslov \u00a7 10-4 at skolen skal s\u00f8rge for at elevene f\u00e5r medvirke i fastsettingen av skoleregler. Videre er retten til elevmedvirkning styrket i ny oppl\u00e6ringslov og dens forarbeider. Bestemmelser om b\u00e5de orden og oppf\u00f8rsel, og hvordan elev- og foreldremedvirkningen skal skje, er viktige bestemmelser for elevene. Av hensyn til tid, har det dessverre ikke v\u00e6rt mulig \u00e5 ha en god medvirkningsprosess i forkant av h\u00f8ringen. Vi har imidlertid oppfordret elever og foreldre til \u00e5 gi h\u00f8ringsinnspill. Forslag til forskrift om skoleregler og skoledemokrati ble sendt ut p\u00e5 h\u00f8ring 26.03.2024. Fristen for \u00e5 komme med innspill var 07.05.2024. Se vedlegg for opplisting av mottakere av h\u00f8ringen. Vi har mottatt h\u00f8ringsinnspill fra Borgtun FAU, Kroken FAU, Tromstun skole og Langnes skole. Borgtun FAU har kommentert at elevene ikke har f\u00e5tt medvirket til arbeidet med \u00e5 utforme skolereglene. Dette til tross for at elevens rett til medvirkning er styrket i ny oppl\u00e6ringslov og dens forarbeider. Videre har Borgtun FAU p\u00e5pekt at form\u00e5let med FAU b\u00f8r beskrives mer utfyllende. Kroken FAU bemerker at den nye loven ikke nevner foreldrer\u00e5d, samarbeidsutvalg og skolemilj\u00f8utvalg som dagens lov. Men at loven har en bestemmelse om at foreldrene skal velge et arbeidsutvalg (FAU). Kroken FAU mener at FAU spiller en sentral rolle i skoledemokratiet, og at det er avgj\u00f8rende at kommunen sikrer at lovens krav i \u00a7 10-4 blir oppfylt i den lokale forskriften. Videre vises det til at kommunen har, ved ny forskrift, mulighet til \u00e5 legge til rette for et samarbeids- og medvirkningsniv\u00e5 i saker som ang\u00e5r flere skoler gjennom et kommunalt foreldreutvalg. En enhetlig organisering vil etter Kroken FAUs mening forenkle koordineringen av samarbeid p\u00e5 et overordnet niv\u00e5. Tromstun skole foresl\u00e5r at innledningen b\u00f8r erstattes med en annen overskrift i del 1, og viser til at innledningen blir un\u00f8dvendig lang og upresis. Videre fremmer Tromstun skole forslag til omformulering av ordlyden i \u00a7 4 tredje avsnitt til \u00abKjerneomr\u00e5det for skolereglene er p\u00e5 skoleomr\u00e5det i skoletiden\u00bb. Videre p\u00e5peker Tromstun skole at \u00a7 7 siste avsnitt mangler 3 avslutning i setningen \u00abI samarbeidsutvalget skal (...)\u00bb Tromstun skole foresl\u00e5r videre \u00e5 innta \u00abGaming\u00bb, i tillegg til sosiale media i \u00a7 10-1. Videre p\u00e5peker Tromstun skole at \u00ab\u00e5 delta aktivt i undervisningen\u00bb b\u00f8r flyttes fra orden til oppf\u00f8rsel. Hva gjelder beslag av ulovlige gjenstander i forslagets \u00a7 12-1, s\u00e5 p\u00e5peker Tromstun skole at i en hektisk skolehverdag \u00f8nsker skolen \u00e5 slippe \u00e5 involvere seksjonsleder n\u00e5r rektor beslaglegger for eksempel ulovlige rusmidler og gir det til politiet. Videre stiller Tromstun skole sp\u00f8rsm\u00e5l om hva som legges i begrepene \u00abinndra\u00bb kontra \u00abbeslaglegge\u00bb. Skolen ber om at en av formene benyttes konsekvent. Skolen bemerker videre at ordlyden i \u00abRektor i samr\u00e5d med seksjonsleder og avdelingsdirekt\u00f8r kan\u00bb m\u00e5 presiseres med tanke p\u00e5 hva som kan og skal gj\u00f8res. Tromstun skole ber videre om at regulering av mobilforbruk blir tydeliggjort i lokal forskrift. Skolen p\u00e5peker at mobilforbruk i skoletiden b\u00f8r reguleres p\u00e5 kommunalt niv\u00e5, og ikke overlate dette til den enkelte skole. Langnes skole p\u00e5peker at de er usikre p\u00e5 formuleringen under \u00a7 10. Langnes skole bemerker at de er usikre p\u00e5 hva \u00a7 10 punkt 3 \u00abDelta aktivt i oppl\u00e6ringen\u00bb viser til. Langnes skole p\u00e5peker at \u00abHvis elever ikke deltar aktivt i oppl\u00e6ringen vil dette mest sannsynlig vises i kompetansen elevene oppn\u00e5r og f\u00e5r vist frem i fag, og vi kan ikke se at dette skal reguleres av ordensreglementet\u00bb. Langnes skole viser videre til \u00a7 10 punkt 7 \u00abGi beskjed til skolen om frav\u00e6r\u00bb. Langnes skole bemerker at dette punktet ikke h\u00f8rer hjemme under regler for god orden, samt at det allerede er nevnt at frav\u00e6r skal dokumenteres\u00bb. Videre bemerkes det at \u00abElevens orden skal ikke vurderes ut i fra om foresatte er flinke til \u00e5 sende meldinger og dokumentere frav\u00e6r\u00bb. Langnes skole \u00f8nsker at punktet fjernes i sin helhet. 2.3.1 Vurdering av innspill Vi er enig i Borgtun FAUs sitt innspill om elevmedvirkning. Dette er noe som ble omtalt i h\u00f8ringsbrevet. Det vil bli n\u00f8dvendig \u00e5 revidere forskriften n\u00e5r nasjonal forskrift er vedtatt, etter at bestemmelsen om fysisk inngripen i skolen eventuelt blir vedtatt og etter at sak om mobilforbud i skolen er ferdig behandlet. Ved ny revidering av forskriften vil vi sikre elevenes rett til medvirkning, ogs\u00e5 ved utforming av revidert forskrift. En regulering av mobilforbruk vil bli tydeliggjort i forskriften ved en senere revidering, slik som Tromstun skole ber om. Vi vil ogs\u00e5 i den forbindelse se n\u00e6rmere p\u00e5 innledningen i tr\u00e5d med Tromstun skoles innspill. Vi kan videre ikke se at ordlyden i forslagets \u00a7 7 siste avsnitt mangler avslutning i setningen \u00abI samarbeidsutvalget skal (...)\u00bb Hva gjelder Borgtun FAU og Kroken FAU sine innspill om form\u00e5let med FAU s\u00e5 forlenger vi dagens organisering og mandat til FAU, SU og SMU. Vi foretar derfor ingen endringer i forslaget til forskrift. Kroken FAU \u00f8nsker i tillegg at det opprettes et kommunalt foreldreutvalg. Dette er en st\u00f8rre sak som krever utredning. Vi tar dette innspillet med oss inn i en senere revidering. Til Tromstun skoles innspill om at f\u00f8lgende b\u00f8r presiseres i forslagets \u00a7 4: \u00abKjerneomr\u00e5det for skolereglene er p\u00e5 skoleomr\u00e5det i skoletiden\u00bb, s\u00e5 bemerkes det at skolereglene ogs\u00e5 skal gjelde i alle aktiviteter som er i skolens regi. Aktiviteter i skolens regi skjer ogs\u00e5 utenfor skoleomr\u00e5det, skoletid og skolens digitale infrastruktur, derunder ved for eksempel overnattingsturer, aktiviteter p\u00e5 ettermiddagstid i skolens regi o.l. Vi foretar derfor ingen endringer i forslagets \u00a7 4. 4 Vi st\u00f8tter Tromstun skoles innspill om \u00e5 innta \u00abGaming\u00bb i tillegg til sosiale media i forslagets \u00a7 10-1 f\u00f8rste ledd. Ordlyden i \u00a7 10-1 f\u00f8rste ledd endres derfor slik at \u00abspillplattformer\u00bb inntas i ordlyden. Tromstun skoles innspill som gjelder beslag av ulovlige rusmidler eller farlige gjenstander tas ikke til f\u00f8lge p\u00e5 grunn av at det ikke er \u00e5pnet for dette i delegasjonsreglementet. Til skolens innspill om bruk av begrepet beslaglegge og inndra samt presisering s\u00e5 vil vi se n\u00e6rmere p\u00e5 dette ved en senere revidering. Hva gjelder Langnes skoles innspill s\u00e5 vil veiledere p\u00e5 omr\u00e5det utformes og det vil presiseres der hva som ligger i \u00abDelta aktivt i oppl\u00e6ringen\u00bb. Langnes skoles bemerkning om at \u00a7 10-1 punkt 7 s\u00e5 vil vi se n\u00e6rmere p\u00e5 dette ved en senere revidering. 2.4 Forslag til forskrift Det foresl\u00e5s at forskrift om ordensreglementet for Troms\u00f8skolen oppheves. Forskriften erstattes av ny forskrift om skoleregler og skoledemokrati i Troms\u00f8skolen med hjemmel i oppl\u00e6ringsloven 2023 \u00a7 10-7. Kommunens lokale forskrift vil da ha et navn \u00abskoleregler\u00bb som samsvarer med begrepet som brukes i ny oppl\u00e6ringslov. Vi foresl\u00e5r at gjeldende regler om orden og oppf\u00f8rsel videref\u00f8res i stor grad i ny forskrift. Det er likevel foresl\u00e5tt noe forenkling i spr\u00e5ket, samt tilpasninger til ny lov. Det foresl\u00e5s at dagens organisering av skoledemokratiet videref\u00f8res. Se vedlagt endelig forskrift hvor foresl\u00e5tte bestemmelser fremg\u00e5r. Merk at det ligger to forslag til forskrift i saken. Dokumentet som heter \u00abForslag til forskrift om skoleregler og skoledemokrati (...)\u00bb, er forslaget som ble sendt ut i forbindelse med h\u00f8ringen. Endringer gjort p\u00e5 bakgrunn av h\u00f8ringsinnspill er inntatt i dokumentet \u00abEndelig forslag til forskrift om skoleregler og skoledemokrati (...)\u00bb. 3. Konklusjon Troms\u00f8 kommune fastsetter forskrift om skoleregler og skoledemokrati i tr\u00e5d med ny oppl\u00e6ringslov \u00a7 10.7. Forskriften medf\u00f8rer ingen \u00f8konomiske konsekvenser. 4. Vedtakskompetanse Kommunestyret. Vedlegg H\u00f8ringsbrev - Forskrift om skoleregler om skoledemokrati for kommunale grunnskoler, Troms\u00f8 kommune Forslag til forskrift om skoleregler og skoledemokrati, Troms\u00f8 kommuner offentlige grunnskoler i Troms\u00f8 kommune Epost - H\u00f8ringsuttalelse forskrift om skoleregler og skoledemokrati H\u00f8ringsuttalelse forskrift om skoleregler og skoledemokrati, Troms\u00f8 kommune Invitasjon til h\u00f8ring av lokale forskrifter til ny oppl\u00e6ringslov_ H\u00f8ringsuttalelse - forskrift om skoleregler og skoledemokrati H\u00f8ringsuttalelse - forskrift om skoleregler og skoledemokrati Endelig forslag til forskrift om skoleregler og skoledemokrati for kommunale grunnskoler 5 6 "
}