{
  "dokument_id": "59abf02e-1fd1-57fc-b374-3650e70126b9",
  "doc_type": "case_presentation",
  "kommune": 4601,
  "tittel": "Forvaltningsrevisjon av skolehelsetjenesten og helsestasjon for ungdom",
  "url": "https://bergen.kommune.no/politikere-utvalg/api/fil/bk360/12416589/Framstilling-Forvaltningsrevisjon-av-skolehelsetjenesten-og-helsestasjon-for-ungdom",
  "tekst": " Kontrollutvalget Saksframstilling V\u00e5r referanse: 2024/77807-11 Saksbehandler: Magnus Fossumstuen Svendsen Forvaltningsrevisjon av skolehelsetjenesten og helsestasjon for ungdom Hva saken gjelder: Bakgrunn Deloitte har gjennomf\u00f8rt en forvaltningsrevisjon av skolehelsetjenesten og helsestasjon for ungdom i Bergen kommune. Prosjektet ble bestilt av kontrollutvalget i Bergen kommune i sak 54/24, 21.05.2024. Nye underpunkter til problemstilling 1 og 2 ble fremlagt for kontrollutvalget i m\u00f8tet 24.09.2024 og formelt godkjent i m\u00f8tet 19.11.2024, sak 105/24. Form\u00e5l og problemstillinger Form\u00e5let med prosjektet har v\u00e6rt \u00e5 unders\u00f8ke om Bergen kommune har system og rutiner for \u00e5 sikre et tilfredsstillende tilbud om skolehelsetjeneste og helsestasjon for ungdom (HFU), og om tilbudet er i samsvar med krav i regelverket og nasjonale anbefalinger. Med bakgrunn i form\u00e5let er det utarbeidet f\u00f8lgende problemstillinger som er unders\u00f8kt: 1) I hvilken grad er det etablert et styringssystem (system for internkontroll) som bidrar til \u00e5 sikre et tilfredsstillende tilbud om skolehelsetjeneste og helsestasjon for ungdom i kommunen? a) I hvilken grad er det etablert en hensiktsmessig struktur for styring og oppf\u00f8lging av skolehelsetjeneste og helsestasjon for ungdom? b) I hvilken grad er det etablert tilstrekkelig med f\u00f8ringer og rutiner for \u00e5 sikre en enhetlig praksis ved de ulike skolehelsetjenestene og helsestasjon for ungdom? c) Er det etablert system for \u00e5 sikre tilstrekkelig kapasitet og kompetanse i skolehelsetjeneste og helsestasjon for ungdom? d) I hvilken grad s\u00f8rger kommunen for at erfaringer fra de ansatte, avviksmeldinger og risikovurderingene brukes aktivt for \u00e5 forbedre tjenestene? 2) I hvilken grad sikrer kommunen at tilbudet i skolehelsetjenesten og helsestasjon for ungdom er i samsvar med krav i regelverket og nasjonale faglige retningslinjer? a) Er tilbudet i skolehelsetjenesten og helsestasjon for ungdom tilstrekkelig tilgjengelig for brukerne? 1 b) I hvilken grad sikrer skolehelsetjenesten og HFU r\u00e5d og veiledning i forhold til fysisk, psykisk og seksuell helse tilpasset ungdoms behov? c) Er det etablert system og rutiner for samarbeid med andre relevante kommunale tjenester? Under dette: \u2022 Er det etablert system for samarbeid med relevante akt\u00f8rer for \u00e5 tilby helhetlige og koordinerte tjenester for barn og unge? \u2022 Er det etablert samarbeid med relevante akt\u00f8rer for \u00e5 forebygge ungdomskriminalitet i de fire byomr\u00e5dene? 3) I hvilken grad sikrer skolehelsetjenesten og helsestasjon for ungdom tilstrekkelig brukermedvirkning? a) I hvilken grad er det etablert systemer for \u00e5 hente inn og nyttiggj\u00f8re seg av erfaringer fra brukere av tjenestene? b) Hvordan sikrer skolehelsetjenesten og helsestasjon for ungdom brukermedvirkning p\u00e5 systemniv\u00e5 (ungdomsr\u00e5d, elevr\u00e5d o.l.)? Metode Oppdraget er utf\u00f8rt i samsvar med gjeldende standard for forvaltningsrevisjon og kvalitetssikret i samsvar med kravene til kvalitetssikring i Deloitte Policy Manual (DPM). Oppdraget er gjennomf\u00f8rt i tidsrommet juli 2024 til mars 2025. Informasjon om skolehelsetjenesten og helsestasjon for ungdom og dokumentasjon p\u00e5 etterlevelse av interne rutiner, regelverk mm. er blitt samlet inn og analysert. Innsamlet dokumentasjon har blitt vurdert opp mot revisjonskriteriene. For \u00e5 f\u00e5 supplerende informasjon til de skriftlige kildene, har Deloitte intervjuet de fire enhetslederne for barne- og familietjenesten i Bergen kommune, samt alle avdelingslederne for skolehelsetjenesten og HFU i kommunen. Det er ogs\u00e5 gjennomf\u00f8rt intervju med etatsdirekt\u00f8r og fagr\u00e5dgiver for etaten. Revisjonen har intervjuet totalt 15 personer. Revisjonen har gjennomf\u00f8rt tre elektroniske sp\u00f8rreunders\u00f8kelser. \u00c9n sp\u00f8rreunders\u00f8kelse ble sendt ut til alle helsesykepleiere i skolehelsetjenesten og helsestasjon for ungdom for \u00e5 kartlegge deres erfaringer med blant annet kapasitet, tilbud og samarbeid. \u00c9n annen ble sendt ut til alle rektorer i grunnskoler og videreg\u00e5ende skoler i Bergen kommune for \u00e5 kartlegge tilbud om, og samarbeid med skolehelsetjenesten. \u00c9n ble sendt til elever p\u00e5 10. trinn ved \u00e5tte utvalgte kommunale skoler, og elever ved vg3 p\u00e5 tre utvalgte videreg\u00e5ende skoler i kommunen. Revisjonen har benyttet tilgjengelig statistikk fra kommunen og Kommune-Stat-rapportering (KOSTRA) om helsestasjon for ungdom og skolehelsetjenesten for \u00e5 unders\u00f8ke tilbudet i skolehelsetjenesten og HFU i kommunen. Oppsummering av intervju er sendt til de som er intervjuet for verifisering og det er informasjon fra de verifiserte intervjureferatene som er benyttet i rapporten. Datadelen av rapporten er sendt til kommunen for verifisering, og innspill og kommentarer fra kommunen er inkludert i rapporten. H\u00f8ringsutkast av rapporten er sendt til byr\u00e5den for uttalelse. Revisjonskriterier Revisjonskriterier er de krav og forventninger som forvaltningsrevisjonsobjektet skal bli vurdert opp mot. Kriteriene er utledet fra autoritative kilder i samsvar med kravene i gjeldende standard for forvaltningsrevisjon. I dette prosjektet er revisjonskriteriene i hovedsak hentet fra lov om kommunale helse- og omsorgstjenester m.m. (helse- og 2 omsorgstjenesteloven) med tilh\u00f8rende forskrifter, blant annet forskrift om kommunens helsefremmende og forebyggende arbeid i helsestasjons- og skolehelsetjenesten. I tillegg er nasjonal faglig retningslinje for helsestasjon, skolehelsetjeneste og helsestasjon for ungdom en sentral kilde. Kriteriene er n\u00e6rmere presentert innledningsvis under hvert tema, og i vedlegg 2. Sekretariatets oppsummering av revisjonens funn og vurderinger Et sammendrag av funnene fra revisjonen st\u00e5r i rapporten p\u00e5 side 1 \u2013 4. I rapportens side 82 \u2013 84 st\u00e5r revisjonens konklusjon og anbefalinger. Under f\u00f8lger en kort oppsummering av revisjonens funn og vurderinger. Overordnet om styring og organisering Bergen kommune har i all hovedsak etablert et godt styringssystem for skolehelsetjenesten og helsestasjon for ungdom (HFU). Kommunen har fastsatt tydelige m\u00e5l og planer som f\u00f8lges opp gjennom jevnlig rapportering, styringssamtaler og m\u00f8ter mellom ledelsesniv\u00e5ene. Det er ogs\u00e5 utarbeidet felles rutiner og strukturer for samarbeid og informasjonsdeling mellom tjenestene p\u00e5 tvers av byomr\u00e5der, noe som bidrar til en mer enhetlig praksis. Deloitte vurderer denne organiseringen som hensiktsmessig og i tr\u00e5d med nasjonale f\u00f8ringer, men peker samtidig p\u00e5 forbedringsbehov knyttet til kapasitet og gjennomf\u00f8ringsevne. Kompetanse og kapasitet Kommunen har etablert en overordnet kompetanseplan med m\u00e5l og strategier som skal f\u00f8lges opp i lokale kompetanseplaner i de ulike enhetene. Det er imidlertid utfordringer med den lokale oppf\u00f8lgingen, og to av fire enheter mangler en tydelig struktur for hvordan dette arbeidet skal gjennomf\u00f8res. Deloitte anbefaler at kommunen sikrer systematisk oppf\u00f8lging av kompetanseplanene i alle Barne- og familietjenestene for \u00e5 sikre at ansatte har riktig og tilstrekkelig kompetanse i henhold til krav i regelverket. Samtidig viser unders\u00f8kelsen at kommunen har betydelige utfordringer knyttet til rekruttering og opprettholdelse av n\u00f8dvendig kapasitet, spesielt n\u00e5r det gjelder helsesykepleiere og leger i skolehelsetjenesten og HFU. Langvarig bemanningsmangel gj\u00f8r det krevende \u00e5 gi et forsvarlig tilbud, og det g\u00e5r utover b\u00e5de tilgjengelighet og kvalitet. Deloitte p\u00e5peker at kommunen skal knytte til seg tilstrekkelig fagpersonell for \u00e5 oppfylle plikten til \u00e5 s\u00f8rge for skolehelsetjeneste og helsestasjon for ungdom. Risikovurdering og avviksh\u00e5ndtering Bergen kommune har utarbeidet prosedyrer og systemer som skal sikre at risikovurderinger og avviksmeldinger brukes aktivt i forbedringsarbeidet. Likevel viser unders\u00f8kelsen at dette ikke fungerer godt i praksis. Risikovurderinger blir i liten grad gjennomf\u00f8rt i tr\u00e5d med kommunens egne retningslinjer, og det er uklart b\u00e5de for ledere og ansatte hvordan avvik skal f\u00f8lges opp, og hvem som har ansvaret for det. Deloitte understreker at dette ikke er i tr\u00e5d med regelverket og at manglende systematikk i dette arbeidet inneb\u00e6rer en risiko for at feil og utfordringer ikke fanges opp eller brukes som grunnlag for forbedring. Tilgjengelighet og fysiske forhold Selv om Bergen kommune i all hovedsak tilbyr et lavterskeltilbud gjennom HFU, viser funnene at det er utfordringer med den fysiske tilgjengeligheten ved minst \u00e9n av helsestasjonene. Noen lokaler er for sm\u00e5 og d\u00e5rlig egnet, s\u00e6rlig for ungdom med 3 funksjonsnedsettelser. I tillegg svarer nesten halvparten av helsesykepleierne i det aktuelle omr\u00e5det at tilbudet \u00abi liten grad\u00bb er tilpasset brukere med nedsatt funksjonsevne. Deloitte understreker at det er et tydelig lederansvar \u00e5 sikre at lokaler og tilbud er universelt utformet og tilpasset brukernes behov. Det er ogs\u00e5 store utfordringer knyttet til tilgjengeligheten av skolehelsetjenesten. Mange helsesykepleiere er ansatt i lave stillingsprosenter, noe som svekker deres mulighet til \u00e5 v\u00e6re til stede p\u00e5 skolene og tilgjengelig for elever og foresatte. Flere skoler sliter med \u00e5 opprettholde lavterskeltilbud som \u00e5pen d\u00f8r eller drop-in. Deloitte vil understreke at kommunen skal sikre et lett tilgjengelig lavterskeltilbud i skolehelsetjenesten og at kommunen m\u00e5 sikre at relevante tjenester samarbeider for \u00e5 ivareta behovene til barn og ungdom med funksjonsnedsettelser p\u00e5 best mulig m\u00e5te slik at skolehelsetjenesten er tilgjengelig for alle elever i skolene. Tilbud og innhold i tjenestene Barn og unge i Bergen kommune f\u00e5r i stor grad r\u00e5d og veiledning om fysisk, psykisk og seksuell helse gjennom skolehelsetjenesten og HFU. Dette skjer b\u00e5de gjennom faste skoleprogrammer, som helsesamtaler og undervisning, og gjennom individuell oppf\u00f8lging for dem som opps\u00f8ker tjenestene. Likevel viser unders\u00f8kelsen at 40 prosent av helsesykepleierne i HFU oppgir at de \u00abi liten grad\u00bb tilbyr oppf\u00f8lgingssamtaler til ungdom, selv om tidligere konsultasjon gir grunnlag for det. Dette er ikke i samsvar med Helsedirektoratets anbefalinger om tett oppf\u00f8lging, spesielt for ungdom med utfordringer innen psykisk helse, seksualitet, rus eller vold. Samhandling og samarbeid Bergen kommune har etablert flere relevante samarbeidsfora b\u00e5de p\u00e5 tvers av byomr\u00e5der og internt i Barne- og familietjenestene. Dette inkluderer samarbeidsmodellen SLT, som benyttes for \u00e5 forebygge ungdomskriminalitet i samarbeid med politi og andre akt\u00f8rer. Kommunen har ogs\u00e5 satt i gang tverrfaglige pilotprosjekter for \u00e5 f\u00f8lge opp ungdom som er i risiko for gjentatt kriminalitet. Samtidig viser unders\u00f8kelsen at det er forbedringspunkter i samarbeidet mellom Barne- og familietjenesten og barneverntjenesten, og at det ikke finnes tilstrekkelige systemer for samarbeid mellom skolehelsetjenesten og skolene. Informasjonsflyten kan v\u00e6re mangelfull, og det finnes ikke systematiske m\u00f8tefora mellom rektorer og avdelingsledere for skolehelsetjenesten p\u00e5 tvers av byomr\u00e5dene. Deloitte vil understreke at systemrettet samarbeid mellom skolehelsetjenesten og skolen er viktig og grunnleggende for at skolehelsetjenesten skal kunne gjennomf\u00f8re sine p\u00e5lagte oppgaver og f\u00f8lge anbefalingene i nasjonal faglig retningslinje for helsestasjon, skolehelsetjeneste og helsestasjon for ungdom. Brukermedvirkning Bergen kommune har i liten grad etablert systematiske l\u00f8sninger for brukermedvirkning i skolehelsetjenesten og HFU. Selv om kommunen har vedtatt m\u00e5l om \u00e5 ta i bruk digitale verkt\u00f8y for \u00e5 innhente tilbakemeldinger fra barn, unge og foreldre, er dette kun delvis realisert. Per i dag er det kun \u00e9n HFU som gir brukere mulighet til \u00e5 gi tilbakemelding via app. P\u00e5 individniv\u00e5 finnes det rutiner som legger til rette for barns medvirkning, og ansatte f\u00e5r oppl\u00e6ring i \u00e5 lytte til og involvere barna i tjenestene. Likevel svarer flere helsesykepleiere at brukermedvirkning i praksis skjer \u00abi liten grad\u00bb, og enkelte svarer at de \u00abvet ikke\u00bb om dette skjer. Deloitte p\u00e5peker derfor at kommunen m\u00e5 sikre at alle ansatte i tjenestene er bevisste p\u00e5 hva det inneb\u00e6rer \u00e5 sikre barn og unges medvirkning i skolehelsetjenesten og HFU, og 4 videre legge til rette for at barns rett til medvirkning er ivaretatt i tjenestetilbudet. P\u00e5 systemniv\u00e5 har det ikke v\u00e6rt gjennomf\u00f8rt brukermedvirkning p\u00e5 tvers av byomr\u00e5dene. Deloitte vil understreke at dette ikke er i henhold til krav i helse- og omsorgstjenesteloven \u00a7 3-10, som blant annet sl\u00e5r fast at kommunen skal s\u00f8rge for at representanter for pasienter og brukere blir h\u00f8rt ved utformingen av kommunens helse- og omsorgstjeneste. Revisjonens anbefalinger: Revisjonens anbefalinger st\u00e5r i kapittel 6. Basert p\u00e5 det som kommer frem i unders\u00f8kelsen vil Deloitte anbefale at Bergen kommune iverksetter f\u00f8lgende tiltak: 1. S\u00f8rger for at det er tilstrekkelig system og rutiner for oppf\u00f8lging av lokale kompetanseplaner, for \u00e5 bidra til et kontinuerlig arbeid med \u00e5 sikre riktig kompetanse i skolehelsetjenesten og HFU i henhold til krav om dette i regelverket. 2. S\u00f8rger for at det er tilstrekkelig fagpersonell i tjenestene for \u00e5 oppfylle plikten til \u00e5 s\u00f8rge for skolehelsetjeneste og helsestasjon for ungdom (jf. Helse- og omsorgstjenesteloven \u00a7 3-2). 3. Sikrer at arbeid med risikovurderinger og avvik i skolehelsetjenesten og HFU er i henhold til krav i kommuneloven og kommunens egne retningslinjer p\u00e5 omr\u00e5det. 4. Sikrer at skolehelsetjenesten har et tilstrekkelelig tilgjengelig lavterskeltilbud (\u00e5pen d\u00f8r/drop-in) for elever og deres foresatte, samt at skolehelsetjenestens og HFUs lokaler er tilgjengelig for barn og unge uavhengig av funksjonsnedsettelser. 5. S\u00f8rger for at helsesykepleiere i HFU tilbyr oppf\u00f8lgende samtaler til ungdom n\u00e5r henvendelser og tidligere konsultasjoner gir grunnlag for det. 6. Sikrer tilstrekkelige systemer for samarbeid p\u00e5 systemniv\u00e5 mellom skolene og skolehelsetjenesten. 7. Sikrer at alle ansatte i skolehelsetjenesten og HFU er bevisste p\u00e5 hva det inneb\u00e6rer \u00e5 sikre barn og unges medvirkning i skolehelsetjenesten og HFU, og tilrettelegger for at barns rett til medvirkning er ivaretatt i tjenestetilbudet. 8. Iverksetter tiltak som sikrer at skolehelsetjenesten og HFU har system som gj\u00f8r at barn og ungdom blir h\u00f8rt og involvert p\u00e5 systemniv\u00e5 p\u00e5 tvers av byomr\u00e5der. H\u00f8ringsuttalelsen: Kommunen har hatt utkast til rapport p\u00e5 h\u00f8ring. H\u00f8ringsuttalelsen fra Byr\u00e5dsavdeling for barnevern, sosiale tjenester og mangfold, ved byr\u00e5d Charlotte Spurkeland, er lagt ved rapporten som vedlegg 1. I h\u00f8ringsuttalelsen skriver byr\u00e5den blant annet: \u00abBergen kommune takker for en grundig rapport som omtaler disse tre hovedomr\u00e5dene: 1) system for internkontroll, 2) tilbud i samsvar med regelverket og 3) brukermedvirkning p\u00e5 individ- og systemniv\u00e5. Den overordnede konklusjonen i rapporten er at Bergen kommune har etablert et styringssystem for \u00e5 sikre et tilfredsstillende tilbud om skolehelsetjeneste og helsestasjon for ungdom, men kommunen har utfordringer med kapasitet i tjenestene og tjenestene har forbedringspunkter n\u00e5r det gjelder arbeid med risikovurderinger og avviksmeldinger. 5 Funnene i rapporten gir kommunen et godt grunnlag for \u00e5 arbeide videre med forbedringer i disse viktige tjenestene for barn og unge i Bergen.\u00bb Videre g\u00e5r byr\u00e5den punktvis gjennom anbefalingene fra Deloitte. 1. S\u00f8rge for at det er tilstrekkelig system og rutiner for oppf\u00f8lging av lokale kompetanseplaner, for \u00e5 bidra til et kontinuerlig arbeid med \u00e5 sikre riktig kompetanse i skolehelsetjenesten og HFU i henhold til krav om dette i regelverket. Byr\u00e5det er enig i anbefalingen. Det arbeides med en kompetansestrategi i byr\u00e5dsavdelingen som skal revidere og forsterke rekrutteringsarbeidet i tjenestene. I denne strategien skal det blant annet utarbeides lokale kompetanseplaner. Revisjonen av eksisterende kompetanseplaner i Etat for barn og familie vil p\u00e5begynnes denne h\u00f8sten. Unders\u00f8kelsen viser at to av fire enheter har utarbeidet en tydelig struktur p\u00e5 hvordan de f\u00f8lger opp tiltak som er listet i sine lokale kompetanseplaner. Byr\u00e5den \u00f8nsker \u00e5 f\u00f8lge opp dette slik at hele etaten har en struktur som muliggj\u00f8r m\u00e5loppn\u00e5else p\u00e5 tiltakene i de lokale kompetanseplanene. 2. S\u00f8rge for at det er tilstrekkelig fagpersonell i tjenestene for \u00e5 oppfylle plikten til \u00e5 s\u00f8rge for skolehelsetjeneste og helsestasjon for ungdom (jf. Helse- og omsorgstjenesteloven \u00a7 3-2). Dette er en sentral oppgave for Bergen kommune. Sett i forhold til avtalte \u00e5rsverk i skolehelsetjeneste og HFU, ligger Bergen kommune p\u00e5 gjennomsnitt ved sammenligning med andre storbyer i Norge (jf. tall fra ASSS-nettverket). Som rapporten p\u00e5peker, skilles det mellom skal-oppgaver og b\u00f8r-oppgaver i de nasjonale retningslinjene. Det er utarbeidet en prioriteringsveileder for \u00e5 sikre det lovp\u00e5lagte kravet om oppf\u00f8lging i disse tjenestene ved frav\u00e6r. Av andre forhold som gj\u00f8r at tjenestene er i en presset situasjon gjelder s\u00e6rlig: \u2022 \u00d8kning i nasjonale f\u00f8ringer og anbefalinger som f\u00f8rer til merarbeid \u2022 Avtalefestede krav i samarbeid med f\u00f8ringer og anbefalinger i nasjonale retningslinjer \u2022 Stort sykefrav\u00e6r \u2022 Rekrutteringsutfordringer for helsesykepleiere \u2022 \u00d8kt p\u00e5gang og kompleksitet i henvendelser hos barn og unge som krever mer ressurser enn tidligere \u00c5 sikre nok og riktig kompetanse er et arbeid det jobbes kontinuerlig med i byr\u00e5dsavdelingen. I den sammenheng vurderes organiseringen av tjenestene og om det er andre m\u00e5ter \u00e5 organisere dette p\u00e5 som kan bidra til en bedre utnyttelse av ressursene vi har til r\u00e5dighet. 3. Sikre at det foretas systematiske risikovurderinger av avvik i skolehelsetjenesten og HFU i enhet med \u00f8vrig systematisk forbedringsarbeid i kommunen. Det kommer frem at rapporteringen p\u00e5 risikoanalyser i 2023 var p\u00e5 et annet (og h\u00f8yere) niv\u00e5. I forbindelse med verifiseringen av rapporten presiserer etaten at enhetene gjerne har gjennomg\u00e5tt risikovurdering og vurdert at det ikke er behov for \u00e5 endre risikoen eller sette inn nye tiltak, og da fremg\u00e5r ikke dette av noen sporingslogg i BkKvalitet. Det presiseres videre at avviksh\u00e5ndtering er tema p\u00e5 avdelingslederm\u00f8ter og det blir arbeidet med avvik og risikovurderinger p\u00e5 tvers av byomr\u00e5der p\u00e5 etatsniv\u00e5. Rapporten har satt s\u00f8kelys p\u00e5 viktige omr\u00e5der for forbedring og det jobbes kontinuerlig med forbedringsprosesser som skal sikre oppf\u00f8lging i henhold til kommunens egne retningslinjer. 6 4. Sikrer at skolehelsetjenesten har et tilstrekkelig tilgjengelig lavterskeltilbud (\u00e5pen d\u00f8r/drop-in) for elever og deres foresatte, samt at skolehelsetjenestens og HFUs lokaler er tilgjengelig for barn og unge uavhengig av funksjonsnedsettelser. Tilstrekkelig tilgjengelig lavterskeltilbud i skolehelsetjenesten er viktig, og utfordringer kan oppst\u00e5 ved frav\u00e6r, s\u00e6rlig ved sm\u00e5 skoler som har mindre stillinger til helsesykepleiere. Etaten er opptatt av \u00e5 sikre n\u00e6rv\u00e6r og prioriterer drop-in tilbud til elever. S\u00e5rbarheten ved frav\u00e6r vil til en viss grad alltid v\u00e6re der da man i utgangspunktet ikke har mer bemanning enn det man trenger dersom alle var p\u00e5 jobb. Fana/Ytrebygda har i motsetning til alle byomr\u00e5der ikke et Familiens hus der HFU har tilgjengelige, egnede, eller med lokaler med helsestasjon 0\u20135 \u00e5r. Lokalene p\u00e5 Nesttun har behov av rehabilitering, og vil ved oppgradering f\u00e5 tilfredsstillende lokaler til ungdom med funksjonsnedsettelser. Et flertall ser kommunen at mulighet for en relokalisering av HFU til andre lokaler som er geografisk sentralt plassert og m\u00f8ter ansett m\u00e5l. 5. S\u00f8rge for at helsesykepleiere i HFU tilbyr oppf\u00f8lgende samtaler til ungdom n\u00e5r henvendelser og tidligere konsultasjoner gir grunnlag for det. Byr\u00e5det er enig i at det er viktig \u00e5 f\u00f8lge opp funnene i rapporten n\u00e5r det gjelder oppf\u00f8lgende samtaler. Det er viktig \u00e5 understreke at lavterskeltilbudene er lett tilgjengelige tjenester som ungdom kan kontakte uten henvisning. Det betyr at dersom det oppst\u00e5r videre behov kan man enkelt f\u00e5 en ny time. Tilbakemeldingen fra unders\u00f8kelsen om at 40 prosent av helsesykepleierne p\u00e5 HFU i liten grad tilbyr oppf\u00f8lgende samtaler kan ogs\u00e5 ha sin forklaring i at de tipses om v\u00e5re andre tjenester som Rask psykisk helsehjelp, Ung arena Bergen og Barne- og familiehjelpen. Disse kan gi enda mer spissede tilbud til s\u00e5rbare ungdommer. Utover dette vil byr\u00e5det f\u00f8lge anbefalingen og unders\u00f8ke n\u00e6rmere om det er slik at flere som burde hatt oppf\u00f8lgende samtaler ikke f\u00e5r det. 6. Sikre tilstrekkelige systemer for samarbeid p\u00e5 systemniv\u00e5 mellom skolene og skolehelsetjenesten. Selv om den enkelte skole har et godt samarbeid med helsesykepleier, avdekker rapporten at det er manglende samarbeid mellom avdelingslederniv\u00e5 og rektorniv\u00e5. Vi har et godt samarbeid p\u00e5 etat- og skoleniv\u00e5. Bergen kommune vil f\u00f8lge opp revisjonens anbefaling om \u00e5 jobbes med en l\u00f8sning som skal ivareta samarbeid mellom avdelingsledere og rektor. 7. Sikre at barn og unges rett til medvirkning i tjenestene og HFU er bevisst p\u00e5 hva det inneb\u00e6rer \u00e5 involvere barn og unge i utforming av skolehelsetjenesten og HFU, og tilrettelegger for medvirkning p\u00e5 systemniv\u00e5 i tjenestene. I unders\u00f8kelsen kommer det frem at nesten halvparten av de som jobber i skolehelsetjenesten ikke vet om innspill og tilbakemeldinger fra barn og unge p\u00e5 individniv\u00e5 blir brukt inn i forbedringsarbeidet. Hva revisjonen mener med innspill og tilbakemeldinger p\u00e5 dette niv\u00e5 er noe uklart i rapporten, og understrekes i at s\u00e5 mange krysset av for \u00abvet ikke\u00bb. Overordnet viser rapporten at det er en kultur for \u00e5 sikre medvirkning p\u00e5 individniv\u00e5, og barn/unges stemmer blir tillagt stor vekt. Det er derfor noe uklart for oss hva anbefalingen g\u00e5r ut p\u00e5. Byr\u00e5det vil likevel legge til at Bergen kommune er opptatt av \u00e5 sikre god medvirkning, og vil jobbe for at barns rett til medvirkning blir godt ivaretatt. 8. Iverksetter tiltak som sikrer at skolehelsetjenesten og HFU har system som gj\u00f8r at barn og ungdom blir h\u00f8rt og involvert p\u00e5 systemniv\u00e5 p\u00e5 tvers av byomr\u00e5der. Ungdomsr\u00e5det i kommunen blir konsultert og f\u00e5r tilsendt planer p\u00e5 h\u00f8ring der de kommer med verdifulle innspill. Selv om brukerunders\u00f8kelser jevnlig er utf\u00f8rt blant m\u00e5lgruppen, ser 7 Bergen kommune forbedringspotensialer ved \u00e5 gj\u00f8re dette systematisk. Det er \u00f8nskelig \u00e5 innf\u00f8re digitale tilbakemeldingsverkt\u00f8y, og dette er noe som vurderes fremover forutsatt at det kan finnes budsjettmessig dekning for en utvidelse. Byr\u00e5d for barnevern, sosiale tjenester og mangfold, Charlotte Spurkeland, er invitert til m\u00f8tet i kontrollutvalget 23. april for \u00e5 orientere om sitt syn p\u00e5 saken, og svare p\u00e5 sp\u00f8rsm\u00e5l. Sekretariatets vurdering: Sekretariatet vurderer at forvaltningsrevisjonen er god og svarer p\u00e5 bestillingen. Oppdraget er utf\u00f8rt i samsvar med gjeldende standard for forvaltningsrevisjon (RSK 001). Vi ser det som positivt at byr\u00e5d for barnevern, sosiale tjenester og mangfold gir uttrykk for at funnene i rapporten gir kommunen et godt grunnlag for \u00e5 forbedre disse viktige tjenestene. Sekretariatet vurderer at revisjonens \u00e5tte anbefalinger er relevante og gode. N\u00e5r det gjelder byr\u00e5dens kommentar om at det er noe uklart hva anbefaling nummer 7 g\u00e5r ut p\u00e5, viser vi til Deloittes svar p\u00e5 h\u00f8ringsuttalelse i vedlegg 2. Revisor utdyper der anbefalingen om \u00e5 sikre barn og unges medvirkning. Vi anbefaler at byr\u00e5det sikrer en grundig oppf\u00f8lging av revisjonen. Forslag til vedtak: 1. Kontrollutvalget tar Deloittes rapport \u00abForvaltningsrevisjon av skolehelsetjenesten og helsestasjon for ungdom\u00bb til orientering. 2. Kontrollutvalget tar opplysningene i h\u00f8ringsuttalelsen fra byr\u00e5den til orientering. 3. Kontrollutvalget sender rapporten til bystyret. Forslag til innstilling: 1. Bystyret tar Deloittes rapport \u00abForvaltningsrevisjon av skolehelsetjenesten og helsestasjon for ungdom\u00bb til orientering. 2. Bystyret ber byr\u00e5det f\u00f8lge opp anbefalingene til tiltak som framg\u00e5r av forvaltningsrevisjonen. 3. Bystyret ber byr\u00e5det rapportere til kontrollutvalget om hvordan revisors anbefalinger er fulgt opp innen utgangen av oktober 2025. Dato: 15. april 2025 Eli M. Velle - Leder Magnus Svendsen - R\u00e5dgiver Dokumentet er godkjent elektronisk. Vedlegg: 1. Forvaltningsrevisjon av skolehelsetjenesten og helsestasjon for ungdom 8 "
}