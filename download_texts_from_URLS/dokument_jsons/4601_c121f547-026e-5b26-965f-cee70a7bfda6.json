{
  "dokument_id": "c121f547-026e-5b26-965f-cee70a7bfda6",
  "doc_type": "case_attachment",
  "kommune": 4601,
  "tittel": "Byr\u00e5d for byutvikling sitt vedtak datert 25.06.2024",
  "url": "https://bergen.kommune.no/politikere-utvalg/api/fil/bk360/10902255/Byrad-for-byutvikling-sitt-vedtak-datert-25-06-2024",
  "tekst": " Byr\u00e5d for byutvikling Fullmaktssak /24 Saksframstilling V\u00e5r referanse: 2024/27453-22 Byr\u00e5den endrer vilk\u00e5r. Bergenhus gnr 168 bnr 681 Heien 29 Hva saken gjelder: Byr\u00e5den er orientert om at det er fattet midlertidig rammetillatelse datert 25.06.2024 til bruksendring fra aldershjem til skole (ca. 841 m2 BRA). Tillatelsen har en varighet p\u00e5 2 \u00e5r, og er bl.a. gitt p\u00e5 vilk\u00e5r om at \u00abrassikringstiltak m\u00e5 v\u00e6re oms\u00f8kt og godkjent i n\u00f8dvendig omfang\u00bb f\u00f8r det kan gis igangsettingstillatelse, jf. rammetillatelsens pkt. 2.3. Byr\u00e5den har, av hensyn til sakens betydning for 2. skolehalv\u00e5r 2024, p\u00e5 eget initiativ unders\u00f8kt problemstillinger om rassikring med utgangspunkt i fvl. \u00a7 35 f\u00f8rste ledd bokstav a. Byr\u00e5dens vurdering og konklusjon: Eventyrskogen skole i Sandviken ligger innenfor faresone for skred med en nominell fare for skred st\u00f8rre enn 1/5000, men mindre enn 1/1000. Selv om sannsynligheten for ras etter dette er sv\u00e6rt begrenset, er byr\u00e5den klar p\u00e5 at kommunens skoleanlegg skal forholde seg til dagens regelverk. Det inneb\u00e6rer at rassikringstiltak m\u00e5 etableres, og en vil derfor ikke vurdere \u00e5 bortfalle Plan- og bygningsetatens vilk\u00e5r i sin helhet. Byr\u00e5den anser det imidlertid form\u00e5lstjenlig at en legger til rette for at arbeid med skoleanlegget kan p\u00e5begynne mens en avklarer disse forhold. Med dette vil byr\u00e5den legge opp til en situasjon der en skal oms\u00f8ke og etablere n\u00f8dvendig rassikring f\u00f8r det kan gis midlertidig brukstillatelse eller ferdigattest. Byr\u00e5den mener at dette sikrer tilstrekkelig og forsvarlig progresjon i byggesaken med sikte p\u00e5 \u00e5 kunne benytte seg av skolebygget. All den tid en opprettholder at skolen ikke tas i bruk uten sikringstiltak i tr\u00e5d med dagens regelverk, finner heller ikke byr\u00e5den s\u00e6rskilte problemstillinger med denne l\u00f8sningen. Tiltakshaver og ansvarlig s\u00f8ker m\u00e5 selv vurdere hvordan en skal innfri kravet. Byr\u00e5den har likevel gjennomg\u00e5tt Sweco AS sitt notat av 19.06.2024 og mener at av alternativ 1 og 2, b\u00f8r en ta sikte p\u00e5 \u00e5 etablere alternativ 1 over Fjellveien. En midlertidig l\u00f8sning med utgangspunkt i alternativ 2 antas \u00e5 v\u00e6re hensiktsmessig frem til alle n\u00f8dvendige avklaringer for alternativ 1 er p\u00e5 plass. Oppsummert endrer byr\u00e5den Plan- og bygningsetatens midlertidige rammetillatelse ved at vilk\u00e5r om at \u00abRassikringstiltak m\u00e5 v\u00e6re oms\u00f8kt og godkjent i n\u00f8dvending omfang. Se punkt 3.5 for informasjon\u00bb, utg\u00e5r. Vilk\u00e5ret erstattes med f\u00f8lgende tilknyttet pkt. 2.4: \u00abF\u00f8r det kan gis midlertidig brukstillatelse eller ferdigattest, m\u00e5 rassikringstiltak i n\u00f8dvending omfang v\u00e6re oms\u00f8kt, godkjent og etablert. Tilstrekkelig sikre, men midlertidig tiltak kan aksepteres frem til en permanent l\u00f8sning er p\u00e5 plass. Se ellers punkt 3.5 for mer informasjon\u00bb. 1 Vedtakskompetanse: Byr\u00e5d for byutvikling har generell myndighet til \u00e5 fatte beslutninger som ikke er av prinsipiell betydning, jf. byr\u00e5dssak 1282/23. Alle beslutninger som er av prinsipiell betydning legges frem for byr\u00e5det. Byr\u00e5d for byutvikling fatter f\u00f8lgende vedtak: 1. Plan- og bygningsetatens vedtak datert 25.06.2024 endres i medhold av forvaltningsloven \u00a7 35 f\u00f8rste ledd bokstav a: a. Vilk\u00e5ret om at \u00abRassikringstiltak m\u00e5 v\u00e6re oms\u00f8kt og godkjent i n\u00f8dvendig omfang. Se punkt 3.5 for informasjon\u00bb, utg\u00e5r. b. F\u00f8lgende vilk\u00e5r tilf\u00f8yes pkt. 2.4: \u00abF\u00f8r det kan gis midlertidig brukstillatelse eller ferdigattest, m\u00e5 rassikringstiltak i n\u00f8dvending omfang v\u00e6re oms\u00f8kt, godkjent og etablert. Tilstrekkelig sikre, men midlertidig tiltak kan aksepteres frem til en permanent l\u00f8sning er p\u00e5 plass. Se ellers punkt 3.5 for mer informasjon\u00bb. Dato: 25. juni 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: 1. Midlertidig rammetillatelse datert 25.06.2024 2 "
}