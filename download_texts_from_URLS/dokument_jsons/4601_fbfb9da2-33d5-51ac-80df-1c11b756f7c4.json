{
  "dokument_id": "fbfb9da2-33d5-51ac-80df-1c11b756f7c4",
  "doc_type": "case_presentation",
  "kommune": 4601,
  "tittel": "H\u00f8ringsuttalelse - forslag til ny forskrift om fastlegeordning i kommunene mv.",
  "url": "https://bergen.kommune.no/politikere-utvalg/api/fil/bk360/12588419/Framstilling-Horingsuttalelse-forslag-til-ny-forskrift-om-fastlegeordning-i-kommunene-mv-",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2025/139040-2 H\u00f8ringsuttalelse - forslag til ny forskrift om fastlegeordning i kommunene mv. Hva saken gjelder: Helse- og omsorgsdepartementet har sendt p\u00e5 h\u00f8ring forslag til ny forskrift om fastlegeordning i kommunene mv. Departementet foresl\u00e5r en ny struktur i forskriften i form av en ny kapittelinndeling. I tillegg til noen presiseringer og endringer foresl\u00e5r departementet \u00e5 videref\u00f8re det meste av det materielle innholdet fra n\u00e5v\u00e6rende fastlegeforskrift. H\u00f8ringsfrist: 18. juni 2025 Etter at ny fastlegeforskrift ble sendt p\u00e5 h\u00f8ring, har regjeringen ogs\u00e5 lagt fram en stortingsmelding som ber\u00f8rer fastlegeordningen (Meld. St. 23 (2024\u20132025)). Bergen kommune vil benytte anledningen til \u00e5 kommentere noen av forslagene i denne stortingsmeldingen. Departementet foresl\u00e5r i hovedtrekk f\u00f8lgende n\u00e5r det gjelder ny fastlegeforskrift: En ny kapittelinndeling av forskriften og justeringer i enkelte bestemmelser som skal gi bedre oversikt over ansvar og oppgaver for henholdsvis kommunen, kommunale fastlegekontor, n\u00e6ringsdrivende fastleger og kommunalt ansatte fastleger. \u00c5 heve aldersgrensen fra 75 \u00e5r til 80 \u00e5r for leger for \u00e5 kunne inng\u00e5 tidsbegrenset avtale med kommunen om fastlegevirksomhet. Aldersgrensen samsvarer med bestemmelsen om autorisasjon i helsepersonelloven \u00a7 54. En ny bestemmelse for \u00e5 styrke kommunens mulighet til \u00e5 p\u00e5 n\u00e6rmere vilk\u00e5r inng\u00e5 ny fastlegeavtale i de tilfeller der det ikke lar seg gj\u00f8re \u00e5 rekruttere en ny n\u00e6ringsdrivende fastlege som er villig til \u00e5 kj\u00f8pe den fratredende leges praksis. En ny bestemmelse som presiserer at fastlegenes plikter til \u00e5 utarbeide attester er avgrenset til det som f\u00f8lger av lov og forskrift. Form\u00e5let er \u00e5 skape en bevissthet rundt hvilke oppgaver fastleger p\u00e5legges eller forventes \u00e5 utf\u00f8re. En ny plikt for kommunale fastlegekontorer og n\u00e6ringsdrivende fastleger til \u00e5 innrette sin praksis slik at innbyggerne tilbys digitale tjenester, herunder konsultasjoner via video, tekst og telefon, for henvendelser som er egnet for slik oppf\u00f8lgning. Endring i forskrift om standarder og nasjonale e-helsel\u00f8sninger som inneb\u00e6rer at kommunale fastlegekontor og selvstendig n\u00e6ringsdrivende fastleger m\u00e5 tilby digital timebestilling p\u00e5 helsenorge.no. 1 Endringer i st\u00f8nadsforskriften som skal legge til rette for oppgavedeling og en mer tverrfaglig fastlegetjeneste, i form av forslag om at det ytes st\u00f8nad for konsultasjon som delegeres fra lege til sykepleier. N\u00e5r det gjelder Meld. St. 23 (2024\u20132025 er det s\u00e6rlig forslagene om ny finansieringsmodell for fastlegeordningen, og om utpr\u00f8ving av en kommunal nettlegetjeneste utenfor fastlegeordningen som Bergen kommune har behov for \u00e5 kommentere. Byr\u00e5dets vurdering og forslag til h\u00f8ringsuttalelse: Bergen kommune st\u00f8tter forslagene som har til hensikt \u00e5 tydeliggj\u00f8re hva som er kommunens og fastlegens ansvar og oppgaver, b\u00e5de i de tilfellene der fastlegen er kommunalt ansatt og der fastlegen er n\u00e6ringsdrivende. Det gjelder videref\u00f8ring av bestemmelser i gjeldende fastlegeforskrift med en tydeliggj\u00f8ring av hva som er virksomhetens ansvar og oppgaver og hva som er fastlegens oppgaver, der n\u00e6ringsdrivende fastleger i tillegg til \u00e5 ha fastlegeoppgavene ogs\u00e5 er sin egen virksomhet. N\u00e5r det gjelder forslagene om substansielle endringer, har Bergen kommune synspunkter som fremg\u00e5r av saksfremstillingen. Vedtakskompetanse: Byr\u00e5dets fullmakter vedtatt av Bergen bystyre 27. november 2024 i sak 462/24 punkt 2.10.2: H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. Forretningsutvalget behandlet saken i m\u00f8tet 01.04.2025 sak 104/25 og fattet f\u00f8lgende vedtak: Utvalg for helse og sosial avgir h\u00f8ringssvar til \u00abH\u00f8ring - forslag til ny forskrift om fastlegeordning i kommunene mv.\u00bb p\u00e5 vegne av Bergen kommune. Byr\u00e5det innstiller til utvalg for helse og sosial \u00e5 fatte f\u00f8lgende vedtak: Bergen kommune avgir h\u00f8ringsuttalelse til \u00abH\u00f8ring - forslag til ny forskrift om fastlegeordning i kommunene mv.\u00bb slik den fremkommer av byr\u00e5dets forslag. Dato: 13. mai 2025 Christine B. Meyer Marte Joan Monstad Byr\u00e5dsleder Byr\u00e5d for eldre, helse og omsorg Dokumentet er godkjent elektronisk. Vedlegg: H\u00f8ring - Forslag til ny forskrift om fastlegeordning i kommunene mv. H\u00f8ringsnotat fastlegeforskrift 2 Saksframstilling: Bergen kommune redegj\u00f8r i det f\u00f8lgende kommunens synspunkter p\u00e5 forslagene om substansielle endringer. N\u00e5r det gjelder kommunens overordnede ansvar, foresl\u00e5r departementet \u00e5 videref\u00f8re bestemmelsene i gjeldende forskrift. Kommunens ansvar for \u00e5 s\u00f8rge for at et tilstrekkelig antall fastleger deltar i fastlegeordningen, er ikke utdypet ut over at det i merknad st\u00e5r at kapasiteten m\u00e5 v\u00e6re stor nok til at mulighetene for \u00e5 bytte fastlege er til stede og at det m\u00e5 v\u00e6re kapasitet nok til \u00e5 sikre mulighet for en \u00absecond opinion\u00bb. Kommunen skal imidlertid ogs\u00e5 s\u00f8rge for at personer som oppholder seg i kommunen uten at de har fastlege her, tilbys n\u00f8dvendige allmennlegetjenester. Dette kan v\u00e6re krevende n\u00e5r fastlegene har plikt til \u00e5 prioritere personene p\u00e5 sin liste foran andre. Bergen kommune savner en n\u00e6rmere omtale av dette. N\u00e5r det gjelder fastlegeavtalen, foresl\u00e5r departementet noen vesentlige substansielle endringer. Bergen kommune st\u00f8tter forslaget om en presisering i ny \u00a7 9 tredje ledd at det i de \u00abtilfeller der ansettelsesforhold for kommunalt ansatt fastlege avsluttes, skal kommunen s\u00f8rge for at innbyggerne p\u00e5 legens liste blir overf\u00f8rt til en ny fastlege\u00bb. Bergen kommune er tvilende til forslaget om \u00f8kt aldersgrense for \u00e5 kunne beholde avtalen om fastlegevirksomhet (fra 75 til 80 \u00e5r). Selv om legen beholder sin autorisasjon, vil det kunne v\u00e6re stor variasjon i hvilken grad legen klarer \u00e5 holde seg faglig oppdatert og har bevart god nok helse til \u00e5 fortsette fastlegepraksisen. Endringen som departementet foresl\u00e5r, vil p\u00e5f\u00f8re kommunen et omfattende vurderingsansvar for forsvarlighet i tjenesten dersom fastlege \u00f8nsker \u00e5 fortsette frem til fylte 80 \u00e5r. Det kan oppst\u00e5 uenighet mellom lege og kommune i det enkelte tilfelle, og da m\u00e5 kommunen har avgj\u00f8relsesmyndighet. Med tanke p\u00e5 alderssammensetningen i fastlegekorpset i Bergen, kan det blir opptil flere vurderinger i \u00e5ret og over flere \u00e5r. Dersom forslaget vedtas, m\u00e5 det utarbeides tydelige retningslinjer for oppf\u00f8lging av leger som \u00f8nsker \u00e5 jobbe utover 75 \u00e5r, og denne oppf\u00f8lgingen m\u00e5 finansieres. Situasjonen der en n\u00e6ringsdrivende fastleges avtale med kommunen er kommet til opph\u00f8r, men der det ikke lar seg gj\u00f8re \u00e5 rekruttere en ny n\u00e6ringsdrivende fastlege som er villig til \u00e5 kj\u00f8pe den fratredende legens praksis, foresl\u00e5r departementet at reguleres i forskriften. Dette er allerede regulert i rammeavtalen mellom KS og Legeforeningen (ASA 4310). Bestemmelsen i ASA 4310 balanserer etter Bergen kommunes oppfatning interessene til kommunen, avtroppende og p\u00e5troppende lege p\u00e5 en god m\u00e5te. Av de to alternativene som departementet foresl\u00e5r, vil Bergen kommune foretrekke alternativ 1. Virksomhetsansvaret som kommunen har n\u00e5r den yter fastlegetjenester i egen regi med kommunalt ansatte fastleger, og som n\u00e6ringsdrivende fastleger har i kraft av ansvaret for sin selvstendige n\u00e6ringsvirksomhet som fastlege, foresl\u00e5s regulert i et eget avsnitt i forskriften: Ansvar og ledelse ved kommunale og n\u00e6ringsdrivende fastlegekontor. Bergen kommune mener at dette er et viktig grep. Det foresl\u00e5s en ny bestemmelse i fastlegeforskriften \u00a7 15 som synliggj\u00f8r gjeldende rett om at den som har det overordnede ansvaret for virksomheten har ansvar for at virksomheten planlegges, gjennomf\u00f8res, evalueres og korrigeres i samsvar med krav fastsatt i eller i medhold av helse- og omsorgslovgivningen. Plikten fremg\u00e5r av forskrift om ledelse- og kvalitetsforbedring i helse- og omsorgstjenesten, men det synes hensiktsmessig at det ogs\u00e5 tydeliggj\u00f8res i fastlegeforskriften. Departementet \u00f8nsker \u00e5 presisere gjeldende rett om at det er et virksomhetsansvar for kommunalt fastlegekontor \u00e5 s\u00f8rge for at det ytes allmennlegeoppgaver til innbyggerne p\u00e5 fastlegenes lister. I praksis inneb\u00e6rer dette for eksempel at ledelsen ved kommunalt fastlegekontor m\u00e5 planlegge virksomheten og legge til rette for at de ansatte fastlegene kan 3 utf\u00f8re de ulike oppgavene de har overfor sine listeinnbyggere. Bergen kommune st\u00f8tter dette, men vil p\u00e5peke at dette ikke er til hinder for at kommunen kan p\u00e5legge ansatte leger tilleggsoppgaver som for eksempel tilbud til pasienter uten fastlege. Dette kan imidlertid ikke ha s\u00e5 stort omfang at ansatte leger ikke kan prioritere personene p\u00e5 sin liste. Departementet foresl\u00e5r en ny plikt til \u00e5 innrette sin praksis slik at innbyggerne tilbys digitale tjenester, herunder konsultasjoner via video, tekst og telefon, for henvendelser som er egnet for slik oppf\u00f8lging. Kravet til digital timebestilling presiseres ved at denne tjenesten skal tilbys p\u00e5 helsenorge.no. Kravet om bruk av helsenorge.no foresl\u00e5s lagt inn i forskrift om standarder og nasjonale e-helsel\u00f8sninger. Bergen kommune er positiv til en slik modernisering og mener at \u00f8kt bruk av digitale tjenester kan gj\u00f8re tilbudet mer tilgjengelig for innbyggerne. Regjeringen b\u00f8r imidlertid v\u00e6re oppmerksomme p\u00e5 at digitale konsultasjoner ofte kommer i tillegg til de fysiske konsultasjonene, og at dette kan f\u00f8re til \u00f8kt arbeidspress. Vi vil ogs\u00e5 bemerke at kravet om \u00e5 tilby digitale tjenester ikke m\u00e5 f\u00f8re til at personer som p\u00e5 grunn av alder, helse eller funksjonsnedsettelser \u2013 som gj\u00f8r at man ikke behersker digitale l\u00f8sninger, f\u00e5r lavere prioritet. Digitale krav m\u00e5 derfor innf\u00f8res med en n\u00f8ktern tiln\u00e6rming. Det m\u00e5 sikres god oppl\u00e6ring og st\u00f8tte til fastlegekontor, og teknologiske l\u00f8sninger b\u00f8r ikke erstatte fysisk konsultasjon der det er n\u00f8dvendig. M\u00e5let m\u00e5 v\u00e6re \u00e5 lette arbeidsbelastningen, ikke \u00e5 tilf\u00f8re flere administrative oppgaver. Et p\u00e5legg om \u00e5 tilby videokonsultasjoner, e-konsultasjoner og digital timebestilling, medf\u00f8rer utgifter til utstyr, programvare og oppl\u00e6ring. Nye krav m\u00e5 f\u00f8lges av finansiering fra staten. Ellers risikerer vi at \u00f8konomiske utfordringer kan g\u00e5 ut over kvaliteten p\u00e5 pasienttilbudet. Bergen kommune merker seg at departementet foresl\u00e5r \u00e5 videref\u00f8re kravet til rapportering. Kravet har v\u00e6rt formulert i gjeldende fastlegeforskrifts \u00a7 29, men ikke tr\u00e5dt i kraft. Bergen kommune st\u00f8tter at kravet videref\u00f8res, og antar at det n\u00e5 realiseres. Samtidig anser vi som viktig at rapporteringsbyrden for fastlegene ikke m\u00e5 \u00f8kes, slik at det m\u00e5 lages hensiktsmessige uttrekksverkt\u00f8y. Fastlegeoppgaver som i hovedsak er \u00aballmennlegefaglige\u00bb oppgaver og som ikke er \u00e5 anse som et virksomhetsansvar, forsl\u00e5s samlet i et eget avsnitt. Dette er oppgaver som gjelder for fastlegen uavhengig av om fastlegen er ansatt ved et kommunalt fastlegekontor eller er n\u00e6ringsdrivende fastlege. I hovedsak videref\u00f8res bestemmelsene i gjeldende forskrift. Departementet foresl\u00e5r ogs\u00e5 noen materielle endringer. Dette gjelder en ny bestemmelse som sl\u00e5r fast at fastlegen kun har plikt til \u00e5 utarbeide helseattest der helseattest er p\u00e5krevd i lov eller forskrift. Bergen kommune st\u00f8tter dette, men p\u00e5peker at det ikke m\u00e5 overvurderes i hvor stor grad denne innsnevringen av plikten til attester vil gi fastlegene mindre arbeid. Departementet foresl\u00e5r ogs\u00e5 en vesentlig endring i forskrift om st\u00f8nad til dekning av utgifter til unders\u00f8kelse og behandling hos lege (st\u00f8nadsforskriften). Det foresl\u00e5s \u00e5 endre merknad B1 i forskriftens kapittel II for \u00e5 legge til rette for at fastlegen kan delegere gjennomf\u00f8ring av enkelte konsultasjoner til sykepleier ved fastlegekontoret. Forslaget inneb\u00e6rer at takst for konsultasjon etter ovennevnte forskrift ogs\u00e5 kan kreves refundert av fastlegen med grunnlag i arbeid utf\u00f8rt av sykepleier ved fastlegekontoret, der konsultasjonen er delegert fra legen. Av merknad B1 i gjeldende forskrift fremg\u00e5r at konsultasjonstaksten ikke kan kreves refundert med grunnlag i arbeid utf\u00f8rt av hjelpepersonell alene. Det betyr at legen i dag ikke kan delegere konsultasjoner for s\u00e5 \u00e5 kreve konsultasjonen refundert av folketrygden. Bergen kommune st\u00f8tter en utvikling mot bedre finansiering av medarbeidernes pasientkontakter ved fastlegekontor ved at det etableres nye takster for dette. Bergen kommune er imidlertid ikke enig med departementet n\u00e5r dette avgrenses til kun \u00e5 gjelde sykepleier ved fastlegekontoret. De fleste fastlegekontorene har en veletablert modell med 4 helsesekret\u00e6rer som utf\u00f8rer praktiske oppgaver, som spirometritaking, diabeteskontroller, s\u00e5rstell, vaksinering, injeksjoner og kateterisering. Forslaget om \u00e5 gi st\u00f8nad for delegert konsultasjon kun n\u00e5r oppgavene overf\u00f8res til sykepleier, utelukker dyktige helsesekret\u00e6rer. Det vil uansett v\u00e6re virksomhetens ansvar at oppgaver utf\u00f8res av personell med riktig kompetanse. Modellen med at kun sykepleierkonsultasjoner honoreres, kan dessuten f\u00f8re til uheldige omstillinger, der sykepleierressurser trekkes bort fra andre kritiske kommunale tjenester. Bergen kommune vil ogs\u00e5 p\u00e5peke at bruken av begrepet delegasjon kan oppfattes som at sykepleier som er ansatt i virksomheten, ikke har fullt selvstendig ansvar for konsultasjonene sine. Begrepsbruken burde v\u00e6rt i samsvar med helsepersonellovens \u00a7 4 som omtaler helsepersonells selvstendige ansvar for forsvarlig virksomhet og plikt til \u00e5 innhente bistand eller henvise pasienter videre der dette er n\u00f8dvendig. Til h\u00f8ringen om ny fastlegeforskrift vil Bergen kommune til slutt bemerke at bruk av kunstig intelligens i fastlegepraksis er i tidlig fase, men i rask utvikling. Som en f\u00f8lge av krig i Europa er det ogs\u00e5 \u00f8kt oppmerksomhet p\u00e5 beredskap, herunder helseberedskap. Bergen kommune mener det er uheldig at disse to tingene ikke er nevnt spesielt i h\u00f8ringsnotatet. Etter at ny fastlegeforskrift ble sendt p\u00e5 h\u00f8ring, har regjeringen ogs\u00e5 lagt fram en stortingsmelding som sterkt ber\u00f8rer fastlegeordningen (Meld. St. 23 (2024\u20132025)). Bergen kommune benytter anledningen til \u00e5 kommentere noen av forslagene i denne stortingsmeldingen. Regjeringen vil stegvis innf\u00f8re en ny finansieringsmodell for fastlegeordningen. Basistilskuddets andel av finansieringen skal \u00f8kes med 10 prosentpoeng, pasienttilpasset basistilskudd videreutvikles, og takstsystemet skal forenkles. Endringene skal if\u00f8lge regjeringen bedre kapasiteten, kvaliteten og tilgjengeligheten til fastlegeordningen, s\u00e6rlig for innbyggere med store og sammensatte behov. Endringene skal ogs\u00e5 underst\u00f8tte god medisinsk praksis og en styrket portvaktrolle, gj\u00f8re allmennlegetjenesten attraktiv for unge leger og fremme samhandling, ledelse og innovasjon. Bergen kommune tror ikke at endringen vil gagne pasienter med store og sammensatte behov. \u00d8kt basisfinansiering og svekket stykkprisfinansiering vil v\u00e6re et insentiv til \u00e5 heve listetaket og rasjonere tjenestene. Det vil gj\u00f8re det \u00f8konomisk gunstig \u00e5 henvise til spesialisthelsetjenesten for \u00e5 f\u00e5 utf\u00f8rt prosedyrer som det ikke lenger er l\u00f8nnsomt \u00e5 gj\u00f8re hos fastlegen. Mens h\u00f8y grad av basisfinansiering kan f\u00f8re til rasjonering av tjenestene, kan h\u00f8y grad av stykkprisfinansiering f\u00f8re til indusering av ettersp\u00f8rsel og overbehandling. Dagens finansiering med 30 % basisfinansiering og 70 % stykkprisfinansiering har gitt en god balanse mellom disse forholdene. Dagens fordeling ble valgt etter at fastlegefors\u00f8ket i fire kommuner p\u00e5 1990-tallet viste tydelige ulemper ved h\u00f8yere basisfinansiering. \u00d8kt basisfinansiering vil ogs\u00e5 gj\u00f8re det mindre attraktivt \u00e5 v\u00e6re vikar, ved at stykkprisinntekten svekkes. Dette vil medf\u00f8re st\u00f8rre utgifter for kommunen n\u00e5r kommunen skal rekruttere vikar til fastlegepraksis ved at det m\u00e5 rekrutteres fra vikarbyr\u00e5 eller leger som krever fastl\u00f8nnsavtale. Regjeringen skriver ogs\u00e5 i stortingsmeldingen at de vil pr\u00f8ve ut en kommunal nettlegetjeneste utenfor fastlegeordningen. Ordningen skal v\u00e6re et supplement n\u00e5r innbyggere ikke f\u00e5r time som passer for innbyggeren og problemstillingen egner seg for digital legekonsultasjon. Innbyggeren skal kunne velge \u00e5 bestille en digital legekonsultasjon hos en annen lege som kommunen har avtale med. I et pasientperspektiv ser Bergen kommune at \u00f8kt tilgjengelighet til legetjenester ved hjelp av nettlegetjeneste kan v\u00e6re positivt. I tilfeller der pasientens fastlege er frav\u00e6rende eller ikke 5 har kapasitet til ordin\u00e6re konsultasjoner, vil det beste tilbudet normalt v\u00e6re \u00e5 f\u00e5 en konsultasjon hos en kollega i samme praksis. Dersom det heller ikke er mulig, vil det i noen tilfeller v\u00e6re bedre for pasienten \u00e5 komme til hos en behandler gjennom digital konsultasjon, enn \u00e5 vente lenge p\u00e5 time hos sin faste lege. Men forslaget har ogs\u00e5 noen negative konsekvenser som regjeringen b\u00f8r vurdere og ta stilling til. Dette gjelder s\u00e6rlig det faktum at en tilfeldig videolege/digital lege ikke vil kjenne pasienten eller ha tilgang til pasientens fastlegejournal. Dette kan p\u00e5virke kvaliteten p\u00e5 oppf\u00f8lgingen pasientene vil f\u00e5. Det m\u00e5 derfor lages gode systemer for informasjonsflyt mellom pasientens fastlege og nettlegetjenesten. Ordningen vil ogs\u00e5 kunne forsterke publikums forestilling om at allmennlegetjenesten skal v\u00e6re tilgjengelig hele tiden, ogs\u00e5 for henvendelser som ikke haster. Bergen kommune er ogs\u00e5 bekymret for at mange av disse kontaktene vil m\u00e5tte f\u00f8lges opp hos fastlegen, slik at nettlegekontakten kommer i tillegg til, og ikke istedenfor time hos fastlegen. Det vil v\u00e6re en betydelig kostnad ved etablering av en kommunal nettlegetjeneste. 6 "
}