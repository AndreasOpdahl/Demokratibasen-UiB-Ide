{
  "dokument_id": "85998806-67f8-53ca-837d-8141e9b2a6a8",
  "doc_type": "case_attachment",
  "kommune": 4601,
  "tittel": "Bergenhus gnr 167 bnr 1722 Lamberts vei 7. Klage p\u00e5 avsl\u00e5tt s\u00f8knad om bruksendring",
  "url": "https://bergen.kommune.no/politikere-utvalg/api/fil/bk360/10496729/Bergenhus-gnr-167-bnr-1722-Lamberts-vei-7-Klage-pa-avslatt-soknad-om-bruksendring",
  "tekst": " Byr\u00e5d for byutvikling Fullmaktssak /24 Saksframstilling V\u00e5r referanse: 2024/42600-6 Bergenhus gnr 167 bnr 1722 Lamberts vei 7. Klage p\u00e5 avsl\u00e5tt s\u00f8knad om bruksendring Hva saken gjelder: Saken gjelder bruksendring av loft og innlemming i underliggende boenhet, tilbygg, innvendig ombygging, fasadeendring samt utviding av terrasse. S\u00f8knad om tiltak ble avsl\u00e5tt i vedtak datert 14.02.2024, begrunnet i tiltakets visuelle kvaliteter samt at vilk\u00e5rene for dispensasjon fra pbl. \u00a7 29-4 ikke ble vurdert oppfylt. Avslaget er p\u00e5klaget av ansvarlig s\u00f8ker, Part Arkitektur v/Martin Sande. Tiltakshaver er Alf Christian V\u00e5rdal Gausdal. Eiendommen er omfattet av reguleringsplan for Bergenhus. Skuteviken (planid: 5810000), vedtatt 1988, hvor den er lagt til bolig/industri og bevaringsomr\u00e5de. I kommuneplanens arealdel (KDP 2018), vedtatt 19.06.2019, er den aktuelle delen av eiendommen lagt til byfortettingssone, med hensynssoner for kulturmilj\u00f8, historisk sentrum og Skuteviken, samt faresone for brannsmitte. Se avslagsvedtaket \u00a7 3.1 for utfyllende planstatus. Tiltaket krever dispensasjon fra plan- og bygningsloven \u00a7 29-4 om avstand til nabogrense, reguleringsplanens \u00a7 8 bokstav b) om utnyttelsesgrad samt reguleringsplanens bestemmelser om avstand til kommunal vei. Alle n\u00f8dvendige dispensasjoner er oms\u00f8kt. Ansvarlig s\u00f8ker har bekreftet at tiltaket er nabovarslet i tr\u00e5d med pbl. \u00a7 21-3, og at det foreligger tre nabomerknader. Merknad fra Steffen Andreas Gj\u00f8rva i Skutevikens Tverrgate 5 (gbnr. 167/786) er bekreftet trukket i klageomgangen. Merknader fra Kari Patricia Kleppe og David Joseph Murphy i Sameiet Nye Sandviksveien 64 A (gbnr. 167/569) er likelydende. Naboene trekker frem \u00f8kt fare for brannsmitte, muren er grunnmur til deres bygg, og eneste private uteomr\u00e5de er smale verandaer som vender mot nabo i nord. De mener et tilbygg vil hindre alle skiller mellom eiendommene/bygg, og m\u00e5 bli brannteknisk utredet og garantert for brannsikker utf\u00f8ring. Det samme gjelder fasadeendring. De \u00f8nsker ikke vinduer i taket mot nord, da dette gir \u00f8kt brannsmittefare og er sjenerende for naboer. S\u00f8ker har kommentert nabomerknadene med at det er utarbeidet et helhetlig brannkonsept for tiltaket, samt at dette er plassert i tiltaksklasse 3. Dette utl\u00f8ser krav til obligatorisk uavhengig kontroll. Det gj\u00f8res ikke endringer i byggets h\u00f8yde, og tilbygget vil v\u00e6re lavere enn muren. Vinduer mot Ny Sandviksveien 64 A skal ikke v\u00e6re gjennomsiktig og vil dermed ikke f\u00f8re til innsyn eller utsyn. Vinduer er vurdert innenfor t\u00e5legrensen for det som er vanlig i omr\u00e5det, som er tettbygd. Bymilj\u00f8etaten ga uttale datert 20.12.2023, hvor de uttalte at tiltaket ikke ber\u00f8rer veiinteressene p\u00e5 en m\u00e5te som er til hinder for vedlikehold eller fremtidige veiutvidelser. De stilte betingelser til dispensasjon fra byggegrense. 1 Byantikvaren ga uttale datert 17.01.2024, hvor de uttalte at de aksepterer endring for senkning av bjelkelag for \u00e5 lage soverom p\u00e5 loft. Vindusfeltet er stort, men er et reversibelt tiltak. Det bes om at man f\u00f8lger Byantikvarens momentliste for vindu. Bygningens fasade mot mur t\u00e5ler tilbygget, men det bes om at det benyttes materialer og et materialuttrykk som videref\u00f8rer historiske kvaliteter. De forutsetter ogs\u00e5 at det r\u00f8de tegltaket bevares. Riksantikvaren ga uttale datert 05.02.2024 hvor de uttalte at det m\u00e5 foreligge beskrivelse av graveomfang for eventuelt inngrep i grunnen. De vil da vurdere dispensasjon fra kulturminnelova og eventuelt vilk\u00e5r om arkeologisk unders\u00f8kelse. Vestland fylkeskommune ga uttale datert 12.02.2024, hvor de uttalte at de ikke har kulturmilj\u00f8faglige merknader n\u00e5r det gjelder kulturminne over bakkeplan, men viser til Riksantikvarens uttale hva gjelder tiltak i grunnen. Bergen Brannvesen ga uttale datert 12.02.2024 hvor de ga uttale om hva som m\u00e5tte vurderes og ivaretas i prosjektet, og at oppf\u00f8ring av boder i bakg\u00e5rden kunne begrense brannvesenets innsatsmulighet. De ga ny uttale datert 22.02.2024 etter gjennomf\u00f8rt befaring, hvor de uttalte at de p\u00e5 generelt grunnlag ikke anbefaler fortetting i brannsmittesone, men at tenkt l\u00f8sning med riktig materialvalg ikke ville forringe n\u00e5v\u00e6rende situasjon. Klage: Klager anf\u00f8rer saksbehandlingsfeil, og ber om at vedtaket blir omgjort og at tillatelse gis som oms\u00f8kt. Klagen er omfattende, og er gjengitt i hovedtrekk under. Plan- og bygningsloven \u00a7 29-4 Oms\u00f8kte eiendom ligger i sv\u00e6rt tettbygd str\u00f8k, og det er ikke uvanlig at avstanden mellom vinduer er p\u00e5 under 2 meter. Det gir ingen mening \u00e5 vurdere hensynene som om alle avvik fra 4-metersregelen er vesentlige. Det avgj\u00f8rende m\u00e5 v\u00e6re om nye tiltak tilsidesetter hensynene mer enn eksisterende, og tilsidesettelsen m\u00e5 v\u00e6re \u00abvesentlig\u00bb. Vurderingen m\u00e5 gj\u00f8res konkret. I avslaget er det lagt vekt p\u00e5 uttale fra brannvesenet. Det er gjennomf\u00f8rt befaring og gitt ny uttale etter avslaget, og klager anf\u00f8rer at det er klart at tiltaket ikke tilsidesetter hensynet til brannsikkerhet. Det er ogs\u00e5 lagt vekt p\u00e5 at tilbygg reduserer fremkommelighet, noe som ikke er riktig. Man beholder svalgang i 1. etasje og tilkomst til huset fra snuplassen, samt \u00f8ker fremkommelighet med ny trapp. Oms\u00f8kte omr\u00e5de er ikke en bakplass eller rom mellom bygninger, da det er vesentlig bebygget. Det stod tidligere et stort tilbygg p\u00e5 plassen. Det er vist til nabomerknader og hensynet til vedlikehold av muren i avslaget. Tilkomst for vedlikehold av muren er et privatrettslig forhold som ikke endres ved dispensasjon. SAK10 \u00a7 4-1 gjelder ikke-s\u00f8knadspliktige tiltak, og kan ikke brukes analogisk p\u00e5 s\u00f8knadspliktige tiltak. Det er ikke uvanlig \u00e5 bygge inntil nabogrensen i tettbygde str\u00f8k. Dette m\u00e5 l\u00f8ses i prosjektering og vedlikeholdskonsept. Kommunen har gitt tillatelse til tilbygg og nybygg tett p\u00e5 den samme muren i andre saker. Likebehandling Det er gitt tillatelse til oppf\u00f8ring av nybygg i tre etasjer i Lamberts vei 3A, selv om brannvesenet hadde negativ uttalelse. Hensynet til likebehandling taler for at det skal gis dispensasjon, da det er faktisk og rettslig likhet mellom sakene. Nybygget bryter ogs\u00e5 reguleringsplanbestemmelse om utnyttelsesgrad, mens tilbygget er i kjerneomr\u00e5det av hva som er tillatt. Forholdet til muren er ogs\u00e5 omtalt i andre byggesaker, hvor det med riktighet er lagt til grunn at dette er et privatrettslig forhold. Naboeiendom har ogs\u00e5 f\u00e5tt tillatelse til tilbygg, samt Lamberts vei 7 historisk sett v\u00e6rt n\u00e6r 100% bebygget, noe Lamberts vei 3A ikke har v\u00e6rt. 2 Visuelle kvaliteter Klager anf\u00f8rer at det er brudd p\u00e5 veiledningsplikten ved at saksbehandler ikke har tatt kontakt med s\u00f8ker for \u00e5 avklare hvordan forholdet til visuelle kvaliteter kan oppfylles. Det anf\u00f8res at endret plassering av vindu kunne v\u00e6rt gitt som vilk\u00e5r til en rammetillatelse, i stedet for avslag. Klager anf\u00f8rer at det er lagt vekt p\u00e5 feil og sideordnede hensyn i skj\u00f8nnsut\u00f8velsen. Det er uttalt at det er \u00abgenerelt uheldig\u00bb at \u00e5pent areal bygges igjen, noe som ikke f\u00e5r fram av veiledere eller praksis. En slik retningslinje er i praksis byggeforbud i byfortettingssonen. Oms\u00f8kte omr\u00e5de er heller ikke \u00e5pent areal. Det er heller ikke et argument at naboer kan se tiltaket, det tar ikke utsikt eller er til sjenanse p\u00e5 annet vis. Tiltakets synlighet er dermed et sideordnet hensyn. Tiltakets st\u00f8rrelse vil ikke forringe omr\u00e5dets s\u00e6rpreg eller p\u00e5virke naboene negativt, og det er ikke holdepunkt for at man ikke tillater st\u00f8rre vindu i byfortettingssone. Det vises til det moderne bygget med flatt tak som er godkjent i Lamberts vei 3A. Oms\u00f8kte tiltak er lite til sammenligning. Nabomerknader Det fremst\u00e5r som at nabomerknader har v\u00e6rt avgj\u00f8rende for vurdering av saken. Antall nabomerknader eller at det er gitt merknad er ikke relevant i seg selv. Det er et faktum at bebyggelsen er tett, men det er ikke gjort rede for hvordan nytt tiltak f\u00f8rer til objektive negative konsekvenser for naboen. Oms\u00f8kte tiltak vil ikke f\u00f8re til utilb\u00f8rlig innsyn for naboene. Fordeler for tiltakshaver Klager anf\u00f8rer at oms\u00f8kte tiltak vil gj\u00f8re boligen til en fullverdig familiebolig av h\u00f8y kvalitet, og at tiltaket er i kjerneomr\u00e5det av hva reguleringsplanen \u00e5pner for av ny utbygging. Tilbygget er ogs\u00e5 n\u00f8dvendig for \u00e5 f\u00e5 til en god trappel\u00f8sning til loftet. Oms\u00f8kte vinduer vil gi markant bedre lysforhold, og utvidelse av terrassen vil gi direkte utgang fra kj\u00f8kken/stue slik at disse kan brukes i sammenheng i sommerhalv\u00e5ret. Takoverlys p\u00e5virker ikke husets fjernvirkning, eller tillegger 3-dimensjonale former p\u00e5 takflaten. St\u00f8rrelsen er knyttet til funksjon, da den ekstra h\u00f8yden gir tilkomst via trapp til loftet. Alternativ er takopplett eller ark, noe som ikke er \u00f8nskelig selv om det er en l\u00f8sning Byantikvar kunne godkjenne. Det vises ellers til klagen i sin helhet. Fagetatens vurdering og anbefaling: Plan- og bygningsetaten som fagetat har vurdert klagen, og anbefaler at avslaget opprettholdes. Dispensasjon fra avstandskravet i pbl. \u00a7 29-4 Hovedhensynet bak avstandskravet er hindring av brannsmitte og ivareta behov for luft, lys og utsikt, samt hindre innsyn. Bestemmelsen skal ogs\u00e5 ivareta hensynet til naboer og omgivelsene. Det er h\u00f8y terskel for \u00e5 dispensere fra avstandsbestemmelsen. Klagen vurderes som utgangspunkt ut fra dokumentasjon p\u00e5 s\u00f8knadstidspunktet, og nye opplysninger gj\u00f8r det n\u00f8dvendig med ny s\u00f8knad. Med endret vurdering fra brannvesenet er tilsynelatende TEK \u00a7 11-17 oppfylt, men dette var ikke alene avgj\u00f8rende. Bestemmelsen sikrer ogs\u00e5 at det kan gj\u00f8res n\u00f8dvendig vedlikehold p\u00e5 tiltak som f\u00f8res opp, noe som underbygges av at det generelt innen plan- og bygningsretten er minimumskrav p\u00e5 1,0 meter for plassering av tiltak. Fagetaten vurderer at tilbygget vil vesentlig tilsidesette hensynene bak pbl. \u00a7 29-4. Selv om det er en fordel med familieboliger i sentrale str\u00f8k finner fagetaten at ulempene i form av redusert brannsikkerhet, mindre luft mellom bebyggelsen og redusert mulighet for vedlikehold er ulemper som m\u00e5 veie tyngre enn fordelen. De vurderer at vilk\u00e5rene for dispensasjon ikke er oppfylt. 3 Visuelle kvaliteter Fagetaten vurderer at de visuelle kvalitetene er oppfylt for tilbygget. N\u00e5r det gjelder takvindu st\u00e5r fagetaten ved vurdering fra avslagsvedtaket, og finner at de visuelle kvalitetene ikke er oppfylt. Vinduet fremst\u00e5r som overdimensjonert og det bemerkes at et takvindu av mindre dimensjoner kan oppleves som bedre tilpasset og kan bidra til at kravet til visuelle kvaliteter blir vurdert oppfylt. Bestemmelsen om visuelle kvaliteter er en selvstendig avslagshjemmel, og det er ikke en generell plikt for kommunen til \u00e5 ta kontakt med tiltakshaver for \u00e5 gjennomg\u00e5 endringer. Manglende veiledning knyttet til dette vinduet har ikke virket inn p\u00e5 sakens resultat, og det er ogs\u00e5 s\u00f8kers ansvar \u00e5 s\u00f8rge for at s\u00f8knaden inneholder de opplysningene kommunen trenger for \u00e5 kunne gi en tillatelse. Usaklig forskjellsbehandling Det er bare det kommunale frie skj\u00f8nnet som kan vektlegges i vurdering av usaklig forskjellsbehandling. Ved vurdering av om vilk\u00e5rene etter pbl. \u00a7 19-2 er oppfylt er det ikke relevant om det er sammenlignbare tilfeller i omr\u00e5det, dette kommer f\u00f8rst inn i \u00abkan\u00bb- vurderingen. Lamberts vei 3A er ikke faktisk lik oms\u00f8kte sak, og vilk\u00e5rene er ikke vurdert oppfylt for oms\u00f8kte tiltak. Skutevikens tverrgate 5 er ikke vurdert faktisk eller rettslig lik. Dispensasjon fra regulert utnyttelsesgrad Fagetaten finner at vilk\u00e5rene er oppfylt, og er positive til at det isolert sett \u00abkan\u00bb gis dispensasjon fra bestemmelse om utnyttelsesgrad i reguleringsplanen \u00a7 8 bokstav b). Dispensasjon fra byggegrense mot veg Fagetaten vurderer at vilk\u00e5rene er oppfylt, og er positive til \u00e5 innvilge dispensasjon fra bestemmelsen om byggegrense til vei ved en eventuell omgj\u00f8relse. Det vises ellers til fagnotatet i sin helhet. Byr\u00e5dens vurdering og konklusjon: Byr\u00e5den har vurdert klagen, og finner at den kan tas til f\u00f8lge p\u00e5 vilk\u00e5r. Usaklig forskjellsbehandling Byr\u00e5den viser her til fagetatens vurderinger, og tiltrer disse. Oms\u00f8kte tiltak er ikke faktisk og rettslig lik tiltakene som er trukket frem, og det har ikke blitt gjort usaklig forskjellsbehandling. Plan- og bygningsloven \u00a7 29-4 Byr\u00e5den viser til fagetatens vurdering av hensynene bak avstandskravet, og tiltrer denne. N\u00e5r det gjelder vurderingen av om vilk\u00e5rene for dispensasjon er oppfylt, har man imidlertid en noe annen konklusjon. Tilbygget vil ligge lavere enn murens toppunkt, og dermed i liten grad v\u00e6re til sjenanse for naboer. Tilbygget vil ogs\u00e5 gi et overbygg over svalgang i f\u00f8rste etasje, slik at naboene blir skjermet fra ferdsel der. Tilbygget vil bygge igjen det \u00e5pne arealet bak bygget i Lamberts vei 7, men h\u00f8ydeforskjell p\u00e5 eiendommene vil ivareta hensynet til lys og luft mellom Lamberts vei 7 og Nye Sandviksvei 64A. Lamberts vei 7s plassering i forhold til muren gj\u00f8r ogs\u00e5 at dagens situasjon er at arealet allerede er \u00abinneklemt\u00bb, med de konsekvenser dette f\u00e5r for lys og luft. N\u00e5r det gjelder vedlikehold, har byr\u00e5den funnet vurderingen vanskelig. Tilkomst for vedlikehold er i utgangspunktet et privatrettslig anliggende, som klager p\u00e5peker. Etter pbl. \u00a7 28-3 (2) kan kommunen likevel gi tillatelse til at nabogrunnen i \u00abn\u00f8dvendig utstrekning\u00bb blir brukt for utf\u00f8ring av bygge- og vedlikeholdsarbeid. Dersom arealet st\u00e5r ubebygd er det alts\u00e5 mulig \u00e5 benytte det som tilkomst for vedlikehold av muren. I byomr\u00e5der er det likevel vanlig \u00e5 bygge tett, og ved bygging tett p\u00e5 muren vil man m\u00e5tte ta hensyn til b\u00e5de vedlikehold av denne og av tilbygget. Hvordan dette l\u00f8ses i praksis m\u00e5 vurderes i prosjekteringen. Byr\u00e5den 4 finner at hensynet til vedlikehold kan ivaretas i byggesaken, og setter vilk\u00e5r for \u00e5 sikre at dette skjer. Takvinduene/overlys som er s\u00f8kt om p\u00e5 loftsetasjen vil kunne oppleves som en ulempe for naboene, da det kan oppleves som \u00f8kt innsyn like ved naboenes private uteoppholdsareal. Byr\u00e5den legger her avgj\u00f8rende vekt p\u00e5 at vinduene skal v\u00e6re ugjennomsiktige, slik at innsyn/utsyn ikke blir en ulempe. N\u00e5r det gjelder den endelige utformingen av vinduene, kommer man tilbake til dette under vurdering av visuelle kvaliteter. Hva gjelder brannsikkerhet, finner byr\u00e5den det avgj\u00f8rende at brannvesenet har uttalt at tiltakene ikke vil forverre dagens situasjon med riktig materialbruk, og at brannkonseptet vil v\u00e6re underlagt obligatorisk uavhengig kontroll. Det er ikke fastsatt ansvarlige foretak for brannkonsept og uavhengig kontroll av brannsikkerhet i innsendt gjennomf\u00f8ringsplan, men begge ansvarsomr\u00e5dene er vist med tiltaksklasse 3. Byr\u00e5dens vurdering er at hensynet til brannsikkerhet blir ivaretatt gjennom prosjektering og uavhengig kontroll, og at oms\u00f8kte tiltak ikke vil forverre situasjonen. Byr\u00e5den finner at vilk\u00e5rene for dispensasjon fra pbl. \u00a7 29-4 er oppfylt for oms\u00f8kte tiltak. Visuelle kvaliteter Byr\u00e5det viser til fagetatens vurderinger hva gjelder tilbygget, og tiltrer disse. Anbefaling fra Byantikvaren om materialbruk og bevaring av r\u00f8dt tegltak blir vilk\u00e5rsfestet for \u00e5 sikre gjennomf\u00f8ringen. Byr\u00e5den er enig i fagetatens vurdering av veiledningspliktens omfang n\u00e5r det gjelder visuelle kvaliteter. For overlys/takvindu, er byr\u00e5den enig i at disse er store, og vurderer ogs\u00e5 at de bryter med etablerte vinduer og symmetrien mellom nord- og s\u00f8r-siden av taket. Byr\u00e5den ser imidlertid at det vil v\u00e6re vanskelig \u00e5 oppn\u00e5 symmetri, da overlys ogs\u00e5 har en funksjon ved \u00e5 \u00f8ke takh\u00f8yden over trappen. Takvinduenes bredde vil v\u00e6re vanskelig \u00e5 redusere uten \u00e5 endre takkonstruksjonen, men byr\u00e5den kan ikke se at hensynet til trappen gj\u00f8r det n\u00f8dvendig med tre vindu ved siden av hverandre, og at dette b\u00f8r begrenses til maksimalt to stk. Figur 1 - Utklipp av plantegning for loft. Bredde p\u00e5 takvindu som er vurdert \u00e5 dekke trappen er vist med gult. 5 Byr\u00e5den er positiv til at det er takvindu for \u00e5 sikre daglys i oppholdsareal, men om man \u00f8nsker mer enn to stk. p\u00e5 nordsiden b\u00f8r disse spres i st\u00f8rre grad, og fortrinnsvis f\u00f8lge plassering av takvindu p\u00e5 s\u00f8rsiden. H\u00f8yden p\u00e5 vinduene virker ogs\u00e5 noe stor, og den b\u00f8r reduseres for \u00e5 ikke bryte for mye med \u00f8vrige vindu p\u00e5 taket. Utgangspunktet b\u00f8r v\u00e6re at takoverlys har samme h\u00f8yde som eksisterende vindu p\u00e5 s\u00f8rsiden, 140 cm. Tiltakshaver har argumentert med at vinduene er n\u00f8dvendig for \u00e5 oppn\u00e5 tilstrekkelig takh\u00f8yde, men snitt-tegning viser at deler av trappen ligger under bjelke, ikke under vindu. Figur 2 - Utklipp av snitt-tegning viser at toppen av trappen vil ligge under hanebjelke, ikke vindu Byr\u00e5den er enig i at takvindu er p\u00e5regnelig i et sentrumsomr\u00e5de, og at glassene er ugjennomsiktig vil hindre innsyn/utsyn. Takvinduene, slik de n\u00e5 er utformet, fremst\u00e5r imidlertid som en \u00abvegg av glass\u00bb tett opptil nabo i nord sine private uteomr\u00e5der. Byr\u00e5dens vurdering er at dette er mer enn det man m\u00e5 regne med i et sentrumsomr\u00e5de. Klager har argumentert med at spredde vindu gir mer innsyn, men byr\u00e5dens vurdering er at flere mindre vindu gir \u00abglimt\u00bb av innsyn, mens et stort vindu i b\u00e5de bredde og h\u00f8yde gir \u00f8kt f\u00f8lelse av at man ser rett inn i hverandre. Selv om vinduene er ugjennomsiktige, gir det en annen opplevelse enn \u00e5 se p\u00e5 et lukket tak, eller et mindre vindu. Dette gjelder s\u00e6rlig naboer som har sitt private uteoppholdsareal vendt mot det oms\u00f8kte vinduet. Byr\u00e5dens vurdering er at de visuelle kvalitetene i tiltaket er oppfylt, jf. pbl. \u00a7 29-2, men med vilk\u00e5r om endring av takvindu for \u00e5 ta hensyn til naboer og deres uteoppholdsareal. Reguleringsplanbestemmelser \u00a7 8 bokstav b) \u2013 utnyttelsesgrad Byr\u00e5den viser til fagetatens vurdering, og tiltrer denne. Byr\u00e5den finner at vilk\u00e5rene for \u00e5 gi dispensasjon fra regulert utnyttelsesgrad for oppf\u00f8ring av tilbygg er oppfylt, jf. pbl. \u00a7 19-2. Reguleringsplanens byggegrense mot vei Byr\u00e5den viser til fagetatens vurdering, og tiltrer denne. Byr\u00e5den finner at vilk\u00e5rene for \u00e5 gi dispensasjon fra regulert byggegrense mot vei for bruksendring av loft er oppfylt, jf. pbl. \u00a7 19- 2. Konklusjon Avslutningsvis bemerkes det at tiltaket ligger i et omr\u00e5de hvor massene i grunnen kan v\u00e6re 6 forurenset. Det er ikke lagt fram tiltaksplan, jf. pbl. \u00a7 28-1, og det stilles derfor vilk\u00e5r om at dette blir lagt fram f\u00f8r det kan gis igangsettingstillatelse. Byr\u00e5den finner at klagen tas til f\u00f8lge, med de vilk\u00e5r som g\u00e5r frem av saksframstillingen. Vedtakskompetanse: Byr\u00e5d for byutvikling har myndighet til \u00e5 treffe vedtak i enkeltsaker eller typer av saker som ikke er av prinsipiell betydning, jf. byr\u00e5dssak 1282/23. Alle viktige saker eller saker av prinsipiell betydning legges frem for byr\u00e5det til beslutning. Byr\u00e5d for byutvikling fatter f\u00f8lgende vedtak: 1. Med hjemmel i forvaltningsloven \u00a7 33 andre avsnitt oppheves Plan- og bygningsetatens vedtak datert 14.02.2024 om avslag p\u00e5 s\u00f8knad om dispensasjon og rammetillatelse. 2. Med hjemmel i plan- og bygningsloven \u00a7 19-2 gis det dispensasjon fra plan- og bygningsloven \u00a7 29-4 om avstand til nabogrense for plassering av tilbygg som oms\u00f8kt. 3. Med hjemmel i plan- og bygningsloven \u00a7 19-2 gis det dispensasjon fra reguleringsplanbestemmelsene \u00a7 8 \u2013 avstand til vei og \u00a7 8 bokstav b) \u2013 utnyttelsesgrad. a. Betingelser i Bymilj\u00f8etatens uttalelse datert 20.12.2023 gj\u00f8res gjeldende som vilk\u00e5r for dispensasjon fra byggegrense mot vei. 4. Med hjemmel i plan- og bygningsloven \u00a7\u00a7 20-1 og 21-4 gis det rammetillatelse til oms\u00f8kte tiltak. Tillatelsen gis p\u00e5 f\u00f8lgende vilk\u00e5r: a. Det skal benyttes materialer og et materialuttrykk som videref\u00f8rer omr\u00e5dets kvaliteter i oppf\u00f8ring av tilbygget. Panel og rekkverk m\u00e5 v\u00e6re tett, liggende, h\u00f8vlet panel. b. Det r\u00f8de tegltaket skal bevares. c. Takvindu/overlys m\u00e5 reduseres til to stk. ved siden av hverandre, mot tre i s\u00f8knaden. d. Takvindu/overlys m\u00e5 reduseres i h\u00f8yde til 140 cm. e. Nye takvindu mot nord skal v\u00e6re ugjennomsiktige. f. Byantikvarens momentliste for vindu skal f\u00f8lges i utf\u00f8relsen. g. Riksantikvaren m\u00e5 gi tillatelse etter sitt regelverk f\u00f8r det kan gis igangsettingstillatelse. h. Det m\u00e5 legges frem tiltaksplan for forurenset grunn, jf. pbl. \u00a7 28-1, f\u00f8r det kan gis igangsettingstillatelse. 5. Det overlates til Plan- og bygningsetaten \u00e5 utferdige den endelige tillatelsen og foreta en vurdering av n\u00f8dvendige vilk\u00e5r. 6. Klagen tas til f\u00f8lge. Dato: 10. mai 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: 7 1. Fagnotat datert 08.04.2024 med f\u00f8lgende vedlegg: a. Oversiktskart b. Oversiktsfoto c. Situasjonsplan d. Flyfoto e. Klage med vedlegg datert 06.03.2024 f. Uttalelse fra Brannvesenet datert 22.02.2024 g. Vedtak datert 14.02.2024 h. Uttalelse fra Bergen brannvesen datert 12.02.2024 i. Uttalelse fra Vestland fylkeskommune datert 12.02.2024 j. Uttalelse fra Riksantikvaren datert 05.02.2024 k. Uttalelse fra Byantikvaren datert 17.01.2024 l. Uttalelse fra Bymilj\u00f8etaten datert 20.12.2023 m. S\u00f8knader mottatt 23.11.2023 n. Nabomerknader og kommentarer o. Tegninger og snitt 2. Bekreftelse p\u00e5 at jeg trekker naboklage i sak KLAGE-2024_11670 8 "
}