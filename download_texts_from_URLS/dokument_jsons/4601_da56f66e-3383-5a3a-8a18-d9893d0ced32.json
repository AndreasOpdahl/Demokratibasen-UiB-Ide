{
  "dokument_id": "da56f66e-3383-5a3a-8a18-d9893d0ced32",
  "doc_type": "case_attachment",
  "kommune": 4601,
  "tittel": "Fana gnr 62 bnr 1 Bontveitvegen 546. Klage over avslag p\u00e5 dispensasjonss\u00f8knad for fremtidig fradeling.PDF",
  "url": "https://bergen.kommune.no/politikere-utvalg/api/fil/bk360/10095248/Fana-gnr-62-bnr-1-Bontveitvegen-546-Klage-over-avslag-pa-dispensasjonssoknad-for-fremtidig-fradeling-PDF",
  "tekst": " Byr\u00e5d for byutvikling Fullmaktssak /24 Saksframstilling V\u00e5r referanse: 2023/231183-7 Fana gnr 62 bnr 1 Bontveitvegen 546. Klage over avslag p\u00e5 dispensasjonss\u00f8knad for fremtidig fradeling Hva saken gjelder: Saken gjelder klage over avslag p\u00e5 s\u00f8knad om dispensasjon for \u00e5 senere kunne s\u00f8ke om fradeling av \u00e9n parsell til boligform\u00e5l. Avslaget ble gitt den 23.08.2023 da en kom til at det ikke forel\u00e5 rettslig grunnlag for \u00e5 dispensere fra kommuneplanens areadel (KPA 2018) \u00a7 31 LNF-form\u00e5l, jf. pbl. \u00a7 19-2. Vedtaket er p\u00e5klaget av Harris Advokatfirma AS v/ Hanne Bentzen p\u00e5 vegne av hjemmelshaver Inge Frotveit i brev datert 13.09.2023. Eiendommen er ikke regulert. KPA 2018, vedtatt i Bystyret 19.06.2019, viser eiendommen som landbruks- natur- og friluftsform\u00e5l. Deler av parsellen er innenfor gul sone for veist\u00f8y. Det er s\u00f8kt om dispensasjon fra KPA 2018 \u00a7 31, jf. pbl. \u00a7 19-1. Denne sak omhandler kun oms\u00f8kte dispensasjon. Ansvarlig s\u00f8ker opplyser at det er foretatt nabovarsling i samsvar med bestemmelsene i pbl. \u00a7 21-3, og bekrefter at det ikke er mottatt noen merknader. Bymilj\u00f8etaten har i uttalelse datert 14.06.2023 vurdert tiltakets konsekvenser for interesser knyttet til natur, biologisk mangfold, landskap og friluftsliv. Bymilj\u00f8etaten finner ikke at fradeling av eiendom med eksisterende bolig, har negative konsekvenser for naturmangfold eller friluftsliv. Det frar\u00e5des f\u00f8lgelig ikke at det gis tillatelse for oms\u00f8kte tiltak. Tidligere Etat for landbruk frar\u00e5der ut fra landbruksfaglige vurderinger at det gis tillatelse til oms\u00f8kte tiltak i uttalelse datert 14.06.2023. Etaten vurderer at de langsiktige ulempene og konsekvensene av en fradeling her er oms\u00f8kt, er for store for landbrukseiendommen. Selv om det er planlagt at n\u00e6r familie skal overta i det planlagte fraskilte huset, vil dette kunne endres i fremtiden. Fradeling av hus vil kunne f\u00f8re til en fremtidig ulempe med st\u00f8y-, st\u00f8v- og luktklager/ulemper for/fra det utskilte huset. Dette av hensyn til husets plassering midt p\u00e5 tunet mellom v\u00e5ningshuset og driftsbygningen. Det p\u00e5pekes ellers at dersom det blir gitt tillatelse til deling etter pbl., m\u00e5 det s\u00f8kes om tillatelse etter jordloven \u00a7 12. Saken er oversendt til Statsforvalteren i Vestland og Vestland fylkeskommune, som ikke har kommet med uttalelse i saken. Klage: Klager viser innledningsvis til at fremtidig \u00f8nske om s\u00f8knad om fradeling skyldes at datter skal overta boligen til sin far (hjemmelshaver). S\u00f8nnen til hjemmelshaver skal beholde hovedbruket. Det vises ogs\u00e5 innledningsvis til at det ikke er videre drift p\u00e5 landbrukseiendommen utover noe skogsdrift i utmark til eget bruk. Klager anf\u00f8rer at vilk\u00e5rene for \u00e5 innvilge dispensasjon er oppfylt. Planlagt fradelt eiendom er ikke beregnet for landbruksproduksjon og vil heller ikke redusere landbrukseiendommens drift, verdi eller 1 avkastningsmuligheter. Uten videre drift eller annen st\u00f8yende aktivitet, er det heller ikke relevant \u00e5 fremheve det som ulemper i vurderingen. Planlagt fradeling ligger i tillegg lavere i terrenget og har adkomstmuligheter uten ulemper for driften eller tilknytning til det som m\u00e5 anses som areal \u00abmidt p\u00e5 tunet\u00bb mellom v\u00e5ningshus og driftsbygning. Det er for \u00f8vrig flere boligeiendommer med samme avstand til driftsbygningen som planlagt fradelt boligeiendom. Avslutningsvis viser klager til at det er \u00f8konomisk belastende og ugunstig for eiendommen at det er to bolighus p\u00e5 g\u00e5rdsbruket. Det vises til klagen i sin helhet. Fagetatens vurdering og anbefaling: Plan- og bygningsetaten som fagetat opprettholder sin vurdering om at vilk\u00e5rene for dispensasjon i pbl. \u00a7 19-2 ikke er oppfylt for \u00e5 gi dispensasjon fra KPA 2018 \u00a7 31 LNF- form\u00e5l. Fagetaten viser til at en m\u00e5 se oms\u00f8kte dispensasjon i sammenheng med jordvern, med tanke p\u00e5 potensielle restriksjoner knyttet til drift av det som er klassifisert som overflatedyrket jord p\u00e5 g\u00e5rdseiendommen. Det bemerkes i den sammenheng at selv om bolighuset skal overdras til barn av grunneier og det s\u00e5ledes er lite sannsynlig med konflikter, vil det her v\u00e6re tale om et fritt omsettelig bolighus. Fremtidige overdragelser kan derfor ikke reguleres. Det vises til Landbruks- og matdepartementets rundskriv M-2/2021, der det er uttalt at det m\u00e5 tas stilling til om deling vil f\u00f8re til driftsmessig og milj\u00f8messige ulemper for landbruket. Fradelingen gjelder bebygd eiendom, men vil i seg selv kunne f\u00f8re til restriksjoner for bruk av det som er overflatedyrket jord. Parsellen er videre lokalisert midt i eiendommen. Fradeling f\u00f8rer til at landbrukseiendommen blir ytterligere fragmentert. I tillegg vil fradelingen kunne f\u00f8re til arronderingsmessige ulemper. Fagetaten ser heller ikke bort ifra et fremtidig behov for k\u00e5rhus i tilknytning til drift i sammenheng med landbrukseiendommens st\u00f8rrelse. Bolighuset vil ellers kunne gi ekstrainntekt sammen med \u00f8vrig drift ved for eksempel utleie. Hensynene bak LNF-form\u00e5let blir f\u00f8lgelig \u00abvesentlig tilsidesatt\u00bb ved dispensasjon, jf. pbl. \u00a7 19-2. Avslutningsvis viser fagetaten til at fordelene i hovedsak er av privat\u00f8konomisk karakter. P\u00e5 den andre siden er fradeling egnet til \u00e5 svekke driftsgrunnlaget i from av restriksjoner knyttet til drift av dyrket jord og annen virksomhet som naturlig vil h\u00f8re til eiendommen, som skogbruk og husdyr. Fagetatens notat av 22.11.2023 er omfattende, og det vises til innholdet i sin helhet. Byr\u00e5dens vurdering og konklusjon: Byr\u00e5den har vurdert saken p\u00e5 nytt med bakgrunn i mottatt s\u00f8knad og sakens dokumenter for \u00f8vrig, og er kommet til at klagen kan tas til f\u00f8lge. Fradelingen er i strid med LNF-form\u00e5let, og er avhengig av dispensasjon. Slik dispensasjon er oms\u00f8kt, jf. pbl. \u00a7 19-1. Vilk\u00e5rene for \u00e5 dispensere f\u00f8lger av pbl. \u00a7 19-2 annet ledd hvor det fremg\u00e5r at: \u00abDispensasjon kan ikke gis dersom hensynene bak bestemmelsen det dispenseres fra, hensynene i lovens form\u00e5lsbestemmelse eller nasjonale eller regionale interesser, blir vesentlig tilsidesatt. Fordelene ved \u00e5 gi dispensasjon skal v\u00e6re klart st\u00f8rre enn ulempene\u00bb. Hovedhensynet bak arealform\u00e5let i LNF-omr\u00e5de er \u00e5 sikre allmenne ferdsels- og friluftsinteresser, bevare landskaps- og jordbrukshensyn samt \u00e5 bevare sammenhengende landbruksomr\u00e5der. Uheldig omdisponering eller fragmentering av landbruksomr\u00e5der og gr\u00f8ntstruktur skal unng\u00e5s. Landbrukseiendommen best\u00e5r av to teiger med et totalareal p\u00e5 1190,7 dekar og betegnes stor i vestnorsk m\u00e5lestokk. Det aktuelle arealet som \u00f8nskes fradelt grenser til overflatedyrket jord og bebygd areal. Generelt mener byr\u00e5den at det b\u00f8r f\u00f8res en relativt restriktiv praksis i fradelingsaker som ber\u00f8rer landbruksform\u00e5let i kommuneplanens arealdel. Det vises til at Bergen kommune har et sterkt press p\u00e5 landbruksarealene, og at dispensasjoner for 2 fradeling kan medf\u00f8re en uheldig forventning om at det er kurant \u00e5 fradele boligeiendommer fra landbrukseiendommer. I et langsiktig perspektiv vil det medf\u00f8re stykkevis og delt nedbygging av landbruksarealer i strid med de overordnede f\u00f8ringene. Utgangspunktet er derfor at endringer i arealbruken skal f\u00f8lge av planprosesser, og ikke ved dispensasjoner i enkeltsaker. Det er imidlertid s\u00e6rlige forhold ved \u00f8nsket fradeling som taler for at hensynene som gj\u00f8r seg gjeldende ikke blir tilsidesatt vesentlig. De to eneboligene p\u00e5 landbrukseiendommen (Bontveitvegen nr. 552 og 546) er en del av et bebygd boligomr\u00e5de og oppfattes ikke \u00e5 ha noen faktisk tilknytning. Det henvises her til at boligene er tydelig atskilt med sin beliggenhet b\u00e5de med tanke p\u00e5 avstand og plassering i terrenget. Det inneb\u00e6rer etter byr\u00e5dens syn at nr. 546 ved fradeling naturlig inng\u00e5r i bygningsmilj\u00f8et som en naboeiendom p\u00e5 lik linje som omkringliggende boligeiendommer for \u00f8vrig. Den negative betydningen for driften og for boligeiendommen synes dessuten \u00e5 v\u00e6re begrenset av hensyn til etablert veianlegg og plasseringen av det som m\u00e5 betegnes som hovedtunet for g\u00e5rdsdriften ved nr. 552 og driftsbygningen. Det foreligger ingen forhold som tilsier tydelige konflikter mellom bolig- og driftsform\u00e5l \u2013 Hvert fall ikke utover hva som er p\u00e5regnelig i et omr\u00e5de best\u00e5ende av boligeiendommer og g\u00e5rdsdrift. Utklipp fra 3d.kommunekart.com Samlet sett er byr\u00e5den kommet til at hensynene bak bestemmelsen ikke blir \u00abvesentlig tilsidesatt\u00bb, jf. pbl. \u00a7 19-2. Byr\u00e5den vil p\u00e5peke at det er et s\u00e6rskilt moment i vurderingen, at \u00f8nsket fradelt parsell alt er bebygd med en enebolig. Det inneb\u00e6rer at dispensasjonsvurderingen ikke skal tilsi at det er kurant med ytterligere oppstykking (delingstillatelser) eller nedbygging av g\u00e5rdseiendommen (byggetillatelser til f.eks. k\u00e5rhus) uten med utgangspunkt i reguleringsplan. Fagetaten mener det knyttet vesentlige ulemper til dispensasjon. Fradeling med utskilt hus \u00abmidt i tunet\u00bb mellom v\u00e5ningshus og driftsbygningen vil kunne medf\u00f8re restriksjoner knyttet til drift av dyrket jord og annen g\u00e5rdsvirksomhet. Det kan ogs\u00e5 i fremtiden v\u00e6re behov for k\u00e5rhus, noe som inneb\u00e6rer risiko for ytterligere nedbygging av LNF-omr\u00e5det. Klager anf\u00f8rer p\u00e5 sin side at mener at huset ikke medf\u00f8rer ulemper for driften med dets plassering atskilt fra \u00abmidt p\u00e5 tunet\u00bb mellom v\u00e5ningshus (nr. 552) og driftsbygningen. Manglende fradeling vil dessuten gj\u00f8re det \u00f8konomisk belastende for g\u00e5rdsdriften med hensyn til to bolighus p\u00e5 eiendommen. Klager p\u00e5peker at \u00abeier av hovedbruket vil sitte med et bolighus p\u00e5 eiendommen som vedkommende ikke eier, og eier av bolighuset som planlegges fradelt vil eie en bolig uten grunn\u00bb. 3 Som det er redegjort for, finner ikke byr\u00e5den en s\u00e6rskilt tilknytning mellom \u00f8nsket fradelt boligeiendommen og g\u00e5rdsdriften. Byr\u00e5den mener dermed at fradelingen ikke utgj\u00f8r noen restriksjoner eller ulemper for driften enn boligeiendommene i omr\u00e5det for \u00f8vrig. N\u00e5r det heller ikke foreligger konsekvenser for naturmangfold eller friluftsliv, er byr\u00e5den av den oppfatning at ulempene er minimale. Fordelene knyttet opp mot ryddige eiendomsforhold og bedre \u00f8konomiske rammer for g\u00e5rden, regnes av byr\u00e5den som \u00abklart st\u00f8rre enn ulempene\u00bb, jf. pbl. \u00a7 19-2 annet ledd. Byr\u00e5den er etter dette kommet til at de rettslige vilk\u00e5rene for \u00e5 dispensere er oppfylt, jf. pbl. \u00a7 19-2 annet ledd. Etter pbl. \u00a7 19-2 f\u00f8rste ledd er det da opp til forvaltningens frie skj\u00f8nn om det skal dispenseres, jf. formuleringen om at kommunen \u00abkan\u00bb gi varig eller midlertidig dispensasjon. I dette tilfellet er byr\u00e5den av den oppfatning at det kan gis dispensasjon. Vedtakskompetanse: Byr\u00e5d for byutvikling har generell myndighet til \u00e5 fatte beslutninger som ikke er av prinsipiell betydning, jf. byr\u00e5dssak 1282/23. Alle beslutninger som er av prinsipiell betydning legges frem for byr\u00e5det. Byr\u00e5d for byutvikling fatter f\u00f8lgende vedtak: 1. Plan- og bygningsetatens vedtak datert 23.08.2023 oppheves i medhold av forvaltningsloven \u00a7 33 annet ledd. 2. Med hjemmel i pbl. \u00a7 19-2 gis det dispensasjon fra KPA 2018 \u00a7 31 LNF-form\u00e5l. 3. Klagen tas til f\u00f8lge. Dato: 12. mars 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: Fagetatens notat av 22.11.2023 med f\u00f8lgende vedlegg: 1. Oversiktskart 2. Oversiktsfoto 3. Situasjonsplan 4. Klage p\u00e5 avslag, datert 13.09.2023 5. Avslag p\u00e5 s\u00f8knad, datert 23.08.2023 6. Uttalelse fra Etat for landbruk, datert 14.07.2023 7. Uttalelse fra Bymilj\u00f8etaten, datert 14.06.2023 8. S\u00f8knad om dispensasjon 4 "
}