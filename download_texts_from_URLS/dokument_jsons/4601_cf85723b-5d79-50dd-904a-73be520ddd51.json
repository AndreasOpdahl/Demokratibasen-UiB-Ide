{
  "dokument_id": "cf85723b-5d79-50dd-904a-73be520ddd51",
  "doc_type": "case_presentation",
  "kommune": 4601,
  "tittel": "H\u00f8ringsuttalelse til forslag om endringer i energilovforskriften",
  "url": "https://bergen.kommune.no/politikere-utvalg/api/fil/bk360/10934594/Framstilling-Horingsuttalelse-til-forslag-om-endringer-i-energilovforskriften",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/106124-6 H\u00f8ringsuttalelse til forslag om endringer i energilovforskriften Hva saken gjelder: Energidepartementet sendte 26. juni p\u00e5 h\u00f8ring forslag om endringer i energilovforskriften. Departementet foresl\u00e5r i hovedsak \u00e5 innf\u00f8re en nedre grense for konsesjonsplikt for solkraftanlegg, slik at solkraftanlegg under 5 MW ikke trenger \u00e5 s\u00f8ke konsesjon. Det bes i h\u00f8ringsnotatet ogs\u00e5 om vurderinger av \u00e5 sette denne grensen p\u00e5 10 MW. Konsekvensen av \u00e5 innf\u00f8re en slik grense er \u00e5 flytte ansvaret for \u00e5 vurdere mindre solkraftanlegg fra NVE gjennom energilovverket til kommunene gjennom plan- og bygningsloven. H\u00f8ringsfrist: Frist for innspill er 30. august. Bergen kommune ba om utsatt frist til etter bystyrem\u00f8tet 2. oktober. Departementet har gitt utsatt frist til 30. september. Innspill fra fagetat: Klimaetaten har vurdert h\u00f8ringsforslaget og etatens vurderinger er i all hovedsak gjengitt i forslag til h\u00f8ringsuttalelse under. Etatens innspill er i sin helhet vedlagt saksframlegget. Byr\u00e5dets vurdering og forslag til h\u00f8ringsuttalelse: Bergen kommune er positiv til tiltak som bedrer energitilgangen i Bergen og som del av dette, etablering av solenergi p\u00e5 nye bygg. Det er viktig for kommunen at byens befolkning og n\u00e6ringsliv opplever at det er enkelt \u00e5 utf\u00f8re energieffektiviseringer og andre utslippsreduserende tiltak. Bergen kommune mener at den stasjon\u00e6re energien skal v\u00e6re fornybar, og at energisystemet skal v\u00e6re fleksibelt med lokal, sm\u00e5skala produksjon. Det er ogs\u00e5 satt som m\u00e5lsetting at solenergiproduksjonen i Bergen skal v\u00e6re p\u00e5 65 MW innen 2030. Bergen har hatt en \u00f8kning i installert solkraft de siste \u00e5rene, med totalt installert p\u00e5 19,89 MW i 2023. Kommunen erfarer imidlertid at denne utviklingen er i stagnasjon. Forslaget om en konsesjonspliktgrense for solkraftanlegg har potensialet til \u00e5 \u00f8ke utbyggingstakten, og kan dermed gi Bergen bedre forutsetninger for \u00e5 n\u00e5 m\u00e5let om 65 MW installert solkraftproduksjon innen 2030. Bergen kommune \u00f8nsker \u00e5 gi bergenserne og n\u00e6ringsliv incentiver til \u00e5 ta milj\u00f8- og klimavennlige valg. Det er viktig at det blir enklere og raskere for innbyggerne \u00e5 vedlikeholde og utbedre egen bolig og eiendom. Bygging av garasje, takvinduer, flytebrygger, og EN\u00d8K- tiltak som solcellepaneler er eksempler p\u00e5 tiltak som skal m\u00f8tes med en positiv grunnholdning fra kommunen. Forslaget om \u00e5 legge mindre solkraftverk til kommunenes planlegging etter plan- og bygningsloven vurderes \u00e5 v\u00e6re godt egnet til \u00e5 im\u00f8tekomme den forespeilede utviklingen, gitt at det medf\u00f8rer en effektivisering i behandlingen og raskere utbyggingstakt. 1 Forslaget til endringer i energilovforskriften aktualiserer sp\u00f8rsm\u00e5let om kommunenes ansvar for energiplanlegging. Bergen kommune er positive til at kommunene f\u00e5r mer eierskap til solkraftutbyggingen og at energiproduksjon blir tettere integrert kommunenes mer helhetlige areal- og samfunnsplanlegging, som gir st\u00f8rre grad av lokaldemokratisk forankring. Kommunenes arbeid med energiplanlegging avhenger av samspillet mellom plan- og bygningsloven og energiloven. Energiloven ble i sin tid ble utformet med hensyn til store, sentraliserte produksjonsanlegg. Overgangen til fornybar energi medf\u00f8rer p\u00e5 sin side desentralisering ved f.eks. solkraft, hvor hvert hustak gjerne har egen tilh\u00f8rende energiproduksjon. Skal vi lykkes med denne utviklingen m\u00e5 lovgivningen holde f\u00f8lge slik at helhet og sammenheng i lovgivningen prioriteres. Bergen kommune viser i den sammenheng til behovet for bedre verkt\u00f8y til \u00e5 h\u00e5ndtere energiplanlegging i b\u00e5de kommuneplan og reguleringsplan. Det er i dag stort sett begrenset til \u00e5 fastsette tilknytningsplikt til fjernvarme, jf. plan- og bygningsloven (pbl.) \u00a7 11-9, nr. 3.1 Kommunen ettersp\u00f8r muligheten til \u00e5 p\u00e5legge lokal fornybarproduksjon og felles energil\u00f8sninger, gjennom planbestemmelser, og at energiproduksjon etableres som eget arealform\u00e5l, sett i sammenheng med konsesjonspliktgrensene for vind- og solkraft. Utbygging av kraftproduksjon vil potensielt kunne inneb\u00e6re mer nedbygging av natur. Energidepartementets ansl\u00e5r at solkraftanlegg p\u00e5 5 MW har arealbeslag p\u00e5 rundt 100 dekar, som tilsvarer rundt 100 000 kvadratmeter.2 Anlegg av en slik st\u00f8rrelse vil v\u00e6re sv\u00e6rt arealkrevende i tettbebygde omr\u00e5der som Bergen. Bergen kommune \u00f8nsker at utbyggere skal ha insentiver til \u00e5 bygge p\u00e5 s\u00e5kalte \u00abgr\u00e5 arealer\u00bb, fremfor natur. Dersom det innf\u00f8res en konsesjonspliktgrense p\u00e5 10 MW, b\u00f8r denne kun benyttes for \u00abgr\u00e5 arealer\u00bb, mens utbygging i naturarealer b\u00f8r ha en lavere konsesjonspliktgrense, som 5 MW. Energidepartementet viser i den anledning til at de vil \u00abf\u00f8lge opp sp\u00f8rsm\u00e5let om en egen konsesjonspliktgrense for \u00abgr\u00e5 arealer\u00bb som en egen sak\u00bb. Bergen kommune mener det i en slik sak m\u00e5 tydeliggj\u00f8res hva som menes med begrepet \u00abgr\u00e5 arealer\u00bb i regelverket, og vurderer at en definisjon med utgangspunkt i arealform\u00e5lene er mest hensiktsmessig. Underform\u00e5lene kj\u00f8pesenter, forretninger, bebyggelse for offentlig eller privat tjenesteyting, r\u00e5stoffutvinning, n\u00e6ringsbebyggelse, idrettsanlegg, veg, bane, lufthavn, havn, parkeringsplasser, og traseer for teknisk infrastruktur, jf. pbl. \u00a7 12-7, nr. 1 og 2, er mest passende som betegnelse som \u00abgr\u00e5 arealer\u00bb. Samtidig b\u00f8r det, ved en kobling til arealform\u00e5lene i plan- og bygningsloven, sikres at omr\u00e5dene reelt er nedbygde, og ikke bare formelt fremst\u00e5r som det. Vedtakskompetanse: Etter \u00a7 6 i fullmakter for byr\u00e5det gjelder f\u00f8lgende for h\u00f8ringsuttalelser: \u00abByr\u00e5det selv avgir h\u00f8ringsuttalelser p\u00e5 vegne av Bergen kommune. H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. H\u00f8ringsuttalelser avgitt av byr\u00e5det sendes uten ugrunnet opphold Bystyrets kontor til orientering.\u00bb Forretningsutvalget behandlet sak om sommerfullmakt for ordf\u00f8rer i m\u00f8te 25.06.2024 (sak 240/24) og fattet f\u00f8lgende vedtak: 1 Lov 27.06.2008 nr. 71 om planlegging og byggesaksbehandling (plan- og bygningsloven): https://lovdata.no/lov/2008-06-27-71. 2 Energidepartementet, H\u00f8ring - om forslag til endringer i energilovforskriften - Innf\u00f8ring av effektgrense for konsesjonsplikt for solkraftverk, pkt. 2: https://www.regjeringen.no/no/dokumenter/horing-om-forslag-til-endringer-i- energilovforskriften/id3046599/. 2 1. Forretningsutvalget gir ordf\u00f8rer Marit Warncke (H) fullmakt til \u00e5 fordele h\u00f8ringssaker i perioden fra 26. juni og frem til fredag f\u00f8r f\u00f8rste m\u00f8te i forretningsutvalget etter sommeren. 2. Vedtak fattet i samsvar med denne fullmakten legges frem for forretningsutvalget i f\u00f8rste m\u00f8te etter ferien. Ordf\u00f8reren fordelte \u00abH\u00f8ring om forslag til endringer i energilovforskriften\u00bb p\u00e5 sommerfullmakt 5. juli 2024: 3. Utvalg for milj\u00f8 og byutvikling innstiller til bystyret som avgir h\u00f8ringssvar til \u00abH\u00f8ring om forslag til endringer i energilovforskriften\u00bb p\u00e5 vegne av Bergen kommune. Dersom utsettelse av h\u00f8ringsfrist ikke innvilges, avgir utvalg for milj\u00f8 og byutvikling h\u00f8ringsuttalelse p\u00e5 vegne av Bergen kommune. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Bergen kommune avgir h\u00f8ringsuttalelse til \u00abH\u00f8ring om forslag til endringer i energilovforskriften\u00bb slik den fremkommer av byr\u00e5dets forslag. Dato: 27. august 2024 Christine B. Meyer Byr\u00e5dsleder Dokumentet er godkjent elektronisk. Vedlegg: H\u00f8ring - om forslag til endringer i energilovforskriften Klimaetatens uttalelse til h\u00f8ring av forslag til endringer i energilovforskriften 3 "
}