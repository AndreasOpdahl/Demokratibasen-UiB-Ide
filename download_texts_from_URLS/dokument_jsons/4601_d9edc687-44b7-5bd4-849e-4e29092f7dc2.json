{
  "dokument_id": "d9edc687-44b7-5bd4-849e-4e29092f7dc2",
  "doc_type": "case_attachment",
  "kommune": 4601,
  "tittel": "Melding om oppstart: Temaplan for det boligsosiale feltet",
  "url": "https://bergen.kommune.no/politikere-utvalg/api/fil/bk360/10394917/Melding-om-oppstart-Temaplan-for-det-boligsosiale-feltet",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/76255-1 Melding om oppstart: Temaplan for det boligsosiale feltet Hva saken gjelder: Byr\u00e5d for barnevern, sosiale tjenester og mangfold melder i denne saken oppstart av arbeid med temaplan for Bergen kommunes ansvar p\u00e5 det boligsosiale feltet, inkludert boligsosial strategi for Bergen kommune. Denne saken beskriver rammene for arbeidet og legges fram for byr\u00e5det i tr\u00e5d med rutinen i gjeldende planinstruks. Planens form\u00e5l og forankring Boligmelding 2020-2026 (Vedtatt 24. februar 2021 sak 37/21) er kommunens kunnskapsgrunnlag og viser retning for arbeidet p\u00e5 det boligsosiale feltet. Siden boligmeldingen ble vedtatt har det v\u00e6rt \u00f8kning i antall bostedsl\u00f8se, \u00f8kning i antall s\u00f8knader om kommunal utleiebolig og lengre venteliste for kommunal bolig. S\u00e6rlig er det krevende \u00e5 fremskaffe gode boliger til personer med sammensatte utfordringer og behov for tjenester. Handlingsplan for 250 flere kommunale utleieboliger (Boligprogrammet) ble vedtatt i 2017 med m\u00e5l om \u00e5 fremskaffe gode og egnede boliger for denne m\u00e5lgruppen. Arbeidet med de 125 boligene som kommunen selv skal fremskaffe tar lang tid, og det er behov for en grundig gjennomgang av eksisterende handlingsplan. Statsforvalterens tilsyn med midlertidig botilbud h\u00f8sten 2023 viser ogs\u00e5 at Bergen kommune har behov for en ny overordnet strategi p\u00e5 omr\u00e5det. Tilsynet stadfester blant annet at Bergen kommune bryter loven n\u00e5r personer med behov for midlertidig botilbud blir avvist. Det p\u00e5g\u00e5ende arbeidet med Brukerreisen-ROP bekrefter ogs\u00e5 behovet for en helhetlig strategi. Uro og konflikter, og spesielt krigen i Ukraina, har f\u00f8rt til en sv\u00e6rt h\u00f8y andel flyktninger med behov for bolig, jfr. sak 63/24. I tillegg har behovet for st\u00f8rre familieboliger til de som allerede st\u00e5r i kommunal boligk\u00f8 \u00f8kt. Flere opplever en forverret situasjon for sin privat\u00f8konomi p\u00e5 grunn av h\u00f8y prisstigning generelt og p\u00e5 leiemarkedet, som har f\u00f8rt til at flere er vanskeligstilte p\u00e5 boligmarkedet og har behov for hjelp fra kommunen. Lov om kommunenes ansvar for det boligsosiale feltet p\u00e5legger kommunen \u00e5 ta hensyn til boliger for vanskeligstilte i kommuneplanarbeidet jfr. \u00a7 5- 2. ledd. Loven tr\u00e5dte i kraft 1. juli 2023 og kommunene har fire \u00e5r p\u00e5 seg p\u00e5 \u00e5 oppfylle lovkravet. Dette vil derfor v\u00e6re en naturlig del av arbeidet med ny KPS og ny KPA. Byr\u00e5det ser at samfunnsutviklingen g\u00e5r raskt p\u00e5 dette feltet. Dagens planer dekker ikke dagens behov. Med bakgrunn i dette meldes det oppstart av helhetlig plan for Bergen kommunes ansvar p\u00e5 det boligsosiale feltet, inkludert boligsosial strategi for Bergen kommune. Viktige temaer i planen vil v\u00e6re: \u2022 Form\u00e5let og m\u00e5loppn\u00e5else i det boligsosiale arbeidet. \u2022 Analyse: o Prognoser og analyser av boligbehov og sammenhengende tjenestebehov for vanskeligstilte p\u00e5 boligmarkedet 1 o Oversikt og status p\u00e5 eksisterende boligportef\u00f8lje o Evaluering av boligprogrammet og annen boligfremskaffelse o Juridiske avklaringer \u2022 Strategi for \u00e5 oppn\u00e5 m\u00e5lene o Langsiktige strategiske m\u00e5l og valg for \u00e5 oppn\u00e5 m\u00e5lene. o Organisering, rolleforst\u00e5else og akt\u00f8rer: \u25aa helhetlig kommunal tiln\u00e6rming, \u25aa sammenhengende brukerreise, \u25aa brukermedvirkning \u25aa viktige krysningspunkt mot eksterne akt\u00f8rer \u2022 Handlingsplan med konkrete tiltak for fremskaffelse av boliger og tilpasning av tjenestetilbudet \u2022 \u00d8konomiske ressurser og kompetanse Byr\u00e5det legger opp til at det skal utarbeides en temaplan for det boligsosiale feltet i Bergen kommune. En temaplan er det mest omfattende planverkt\u00f8yet og skal ha b\u00e5de m\u00e5l, strategier og tiltak, og kan ha visjon og/eller satsingsomr\u00e5der. Temaplan vil gi en god ramme rundt planarbeidet. Ambisjonen er at temaplanen skal inneholde langsiktige strategier og konkrete tiltak som gir m\u00e5l, rammer og beskrivelser for kommunens arbeid med det boligsosiale feltet. Boligsosialt arbeid I NOU 2011:15 \"Rom for alle\" ble fem viktige suksessfaktorer for godt boligsosialt arbeid i kommunene fremhevet. Under strategien \"Bolig for velferd\" (2014-2020) ble brukermedvirkning lagt til som en sjette suksessfaktor. 1. Organisering og samordning 2. Forankring og eierskap 3. Overordnet strategi 4. Kompetanse 5. \u00d8konomiske ressurser 6. Brukermedvirkning Godt boligsosialt arbeid omfatter en helhetlig oppf\u00f8lging av vanskeligstilte p\u00e5 boligmarkedet, der oppf\u00f8lging er tilknyttet person, og ikke bolig. Brukeren involveres og st\u00e5r i sentrum for tjenesteutvikling. Arbeidet er basert p\u00e5 teori og erfaringsbasert kunnskap, og innhenting av beste praksis nasjonalt og internasjonalt. Bergen kommune skal gi rett hjelp til vanskeligstilte. Boligsosialt arbeid omhandler alt kommunen gj\u00f8r for \u00e5 sikre vanskeligstilte p\u00e5 boligmarkedet en trygg bosituasjon. Dette omfatter bistand til \u00e5 skaffe bolig, til \u00e5 beholde bolig, og til \u00e5 mestre boforholdet. Skal kommunen lykkes med dette er det behov for god koordinering p\u00e5 tvers av sektorer i kommunen, da den enkelte bistandsmottaker kan ha utfordringer p\u00e5 flere omr\u00e5der. For \u00e5 lykkes m\u00e5 boligbehov, arealplan, og innretning av sosiale-. helse- og omsorgstjenester sees i sammenheng. Rammer for planen FNs b\u00e6rekraftsm\u00e5l er verdens felles arbeidsplan for \u00e5 utrydde fattigdom, bekjempe ulikhet og stoppe klimaendringene innen 2030. Dette er universelle m\u00e5l som forplikter Norge. B\u00e6rekraftm\u00e5lene skal v\u00e6re en del av grunnlaget for samfunns- og arealplanleggingen i kommunene. Dette gir f\u00f8ringer ogs\u00e5 for boligpolitikken. S\u00e6rlig n\u00e6rliggende innenfor boligpolitikk er M\u00e5l 11: \u00abB\u00e6rekraftige byer og samfunn\u00bb. 2 I en felles erkl\u00e6ring underskrevet p\u00e5 konferansen \u00abCombatting Homelessness \u2013 A priority for our Social Europe\u00bb i Lisboa 21. juni 2021, avla EU-institusjoner, organisasjoner, lokale og regionale myndigheter et felles l\u00f8fte om \u00e5 f\u00e5 en slutt p\u00e5 bostedsl\u00f8shet innen 2030. Den nasjonale strategien for den sosiale boligpolitikken (2021-2024) samler og m\u00e5lretter den offentlige innsatsen overfor vanskeligstilte p\u00e5 boligmarkedet. Strategien har blant annet som prioritert m\u00e5lsetting at ingen skal v\u00e6re bostedsl\u00f8s, og at de som trenger det skal f\u00e5 hjelp til \u00e5 fremskaffe og beholde bolig. I Meld. St. 13 (2023\u20132024) \u2018Bustadmeldinga \u2013 Ein heilskapleg og aktiv bustadpolitikk for heile landet\u2019 legger regjeringen frem tiltak som skal legge til rette for en helhetlig og aktiv boligpolitikk lokalt, regionalt og nasjonalt. Meldingen har fire satsingsomr\u00e5der som beskriver muligheten til \u00e5 bo i egen bolig, et trygt leiemarked, bevare og bygge boliger vi trenger og en forsterket innsats for de som ikke klarer \u00e5 fremskaffe og beholde egen bolig som viktige. Organisering av planarbeidet Planarbeidet organiseres ved at det opprettes en plangruppe med representanter fra aktuelle byr\u00e5dsavdelinger, relevante etater og en representant fra tillitsvalgte. Byr\u00e5dsavdeling for eldre, helse og omsorg, byr\u00e5dsavdeling for finans og byr\u00e5dsavdeling for byutvikling vil v\u00e6re naturlige samarbeidspartnere. Byr\u00e5dsavdelingene vil ogs\u00e5 involveres gjennom avklaringsm\u00f8ter og skriftlige bidrag. Statsforvalter og Husbanken vil v\u00e6re naturlige samarbeidspartnere i planarbeidet. Plangruppen vil involvere brukere gjennom r\u00e5dene og ulike innspill. Andre relevante samarbeidspartnere, b\u00e5de private og offentlige, vil involveres ved behov. Planen vil bli sendt p\u00e5 h\u00f8ring. Fremdriftsplan \u00d8konomiske konsekvenser: Arbeidet vil finansieres innenfor byr\u00e5dsavdeling for barnevern, sosiale tjenester og mangfold sitt driftsbudsjett. Det er beregnet \u00e5 bruke interne ressurser for utarbeidelse av planen. Temaplanen vil legge grunnlag for fremtidige investeringer og innspill til handlings- og \u00f8konomiplan. Byr\u00e5dens vurdering og anbefaling/konklusjon: Byr\u00e5den \u00f8nsker at det skal utarbeides en temaplan for det boligsosiale arbeidet i Bergen kommune. Byr\u00e5den anbefaler derfor at byr\u00e5det vedtar oppstart av arbeidet med temaplan, i tr\u00e5d med beskrivelse i saken. Byr\u00e5d for barnevern, sosiale tjenester og mangfold melder i denne saken oppstart av planarbeid for helhetlig plan for Bergen kommunes ansvar p\u00e5 det boligsosiale feltet, inkludert boligsosial strategi for Bergen kommune. Vedtakskompetanse: Byr\u00e5dets fullmakter (Vedtatt av Bergen bystyre i sak 378-20 i m\u00f8te 16. desember 2020), \u00a7 2.4 Driftsansvar: Byr\u00e5det har ansvar og myndighet til \u00e5 forest\u00e5 den l\u00f8pende drift av 3 kommunens virksomhet, herunder \u00e5 beslutte igangsetting av planarbeid i kommunens regi, jamf\u00f8r gjeldende planinstruks, byr\u00e5dssak 1034/20. Byr\u00e5d for barnevern, sosiale tjenester og mangfold innstiller til byr\u00e5det \u00e5 fatte f\u00f8lgende vedtak: 1. Byr\u00e5det starter arbeidet med temaplan for det boligsosiale feltet i Bergen kommune, som beskrevet i saken. 2. Arbeidet med temaplanen planlegges l\u00f8st innenfor eksisterende budsjettramme. 3. De ulike byr\u00e5dsavdelingene forplikter seg til \u00e5 avsette ressurser for deltakelse og bidra inn i arbeidet. Dato: 11. juni 2024 Charlotte Spurkeland Byr\u00e5d for barnevern, sosiale tjenester og mangfold Dokumentet er godkjent elektronisk. 4 "
}