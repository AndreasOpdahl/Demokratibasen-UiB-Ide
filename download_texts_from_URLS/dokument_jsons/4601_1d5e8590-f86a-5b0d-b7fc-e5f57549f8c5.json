{
  "dokument_id": "1d5e8590-f86a-5b0d-b7fc-e5f57549f8c5",
  "doc_type": "case_attachment",
  "kommune": 4601,
  "tittel": "Utfyllende klagebegrunnelse",
  "url": "https://bergen.kommune.no/politikere-utvalg/api/fil/bk360/11058088/Utfyllende-klagebegrunnelse",
  "tekst": "Bergen kommune Plan- og bygningsetaten Sendt til: postmottak.planogbygg@bergen.kommune.no V\u00e5r referanse: Ansvarlig advokat: Dato: 1121045501/2983824 B\u00f8rje L. Hoff 30. august 2024 KLAGE-2024/15363: UTFYLLENDE BEGRUNNELSE FOR KLAGE P\u00c5 RAMMETILLATELSE I SAK BYGG-2024/13021 1. Innledning Harris Advokatfirma AS er engasjert av naboer, Wilhelm Jens og Anita Giertsen ved Starefossen 34 i forbindelse med inngitt klage p\u00e5 rammetillatelse til riving av eksisterende bolig og garasje, samt oppf\u00f8ring av ny bolig og garasje ved Starefossveien 35. Rammetillatelsen av 23.07.24 ble p\u00e5klaget den 08.08.24. Klagen ble derfor rettidig fremsatt med orientering om etterf\u00f8lgende detaljert klagebegrunnelse. Klagen suppleres med dette med utvidet begrunnelse. Nabo, Anne Kristine Neumann ved Starefossveien 37 stiller seg ogs\u00e5 bak denne klagen. Hun har tidligere inngitt merknader i forbindelse med nabovarselet. I likhet med bygningsmyndigheten, erkjenner naboer at dette tiltaket er estetisk langt bedre enn det opprinnelige tiltaket som ble avsl\u00e5tt. Det legges til grunn at en viktig forutsetning for tillatelsen er \u00e5penhet mellom ny bygningsmasse p\u00e5 tomten, jf. omtale under pkt. om tomteutnyttelse i rammetillatelsen av 23.07.24 om at \u00ab... eiendommen fortsatt har mye gr\u00f8nnstruktur og en \u00e5pen villamessig karakter s\u00e5 vil dette v\u00e6re en stor fordel i kravet om tomteutnyttelse\u00bb. Med andre ord at det ikke vil v\u00e6re adgang til gjenbygging eller beplantning av tett vegetasjon. Det er likevel innsigelser mot tiltakets totale omfang. Denne side fastholder at det vil v\u00e6re fullt mulig \u00e5 realisere en bolig med gode kvaliteter p\u00e5 tomten, uten \u00e5 bryte med gjeldende f\u00f8ringer for str\u00f8ket av bevaringsverdig karakter. Vi er ogs\u00e5 opptatt av \u00e5 understreke at det oms\u00f8kte tiltaket ikke skal vurderes opp mot det tiltaket som kommunen korrekt avslo. Tiltaket skal vurderes opp mot gjeldende plangrunnlag/regler helt uavhengig av den forrige s\u00f8knaden. Den foreliggende tillatelsen betinger en rekke dispensasjoner knyttet til utnyttelse b\u00e5de for bolig og garasje, samt fasadelengde. I tillegg har tiltaket utl\u00f8st dispensasjon fra byggegrense mot vei og plankrav. Kommunen har gitt unntak for plankrav iht. KPA \u00a7 3.3. Selv om KPA hjemler en unntaksmulighet, gj\u00f8r vi gjeldende at KDP fortsatt har rettsvirkning, hvorav betydelige avvik kan ha s\u00e6rlig interesse for rettsstillingen til borgerne i omr\u00e5det \u2013 som ikke har blitt varslet i forbindelse med byggesaken. Harris Advokatfirma AS Vestre str\u00f8mkaien 13 Postboks 4115 Sandviken Den norske advokatforening 5008 Bergen 5835 Bergen Global Advocaten NO 921 027 583 MVA Tlf.:55 30 27 00 1121045501/2983824 harris.no Side 1 av 6 Tiltaket strekker seg vesentlig utover eiendommens t\u00e5legrense noe som medf\u00f8rer at det ikke b\u00f8r v\u00e6re grunnlag for \u00e5 akseptere s\u00e5 store avvik fra gjeldende plangrunnlag; Vilk\u00e5rene for innvilgelse av dispensasjon er ikke oppfylt, jf. pbl. \u00a7 19-2. Vi ber kommunen omgj\u00f8re sitt eget vedtak til et avslag, jf. forvaltningsloven (fvl) \u00a7 33 andre ledd. Gjeldende krav Selv om eiendommen er uregulert, f\u00f8lger det et noks\u00e5 detaljert regelsett for b\u00e5de estetikk og utnyttelse knyttet til boligomr\u00e5det av gjeldende kommunedelplan, KDP Bergenhus, Fjellsiden s\u00f8r. I tillegg er eiendommen omfattet av kommuneplanens arealdel som Y1, Ytrefortettingssone \u2013 hvor hensynssonene Bestemmelsesomr\u00e5de #4 og Kulturmilj\u00f8 \u2013 Fjellsiden og Historisk sentrum gj\u00f8r seg gjeldende. Kjernen i saken er volumoverskridelse og manglende bevaring av det eksisterende i et kulturelt viktig boligomr\u00e5de. KDP gir klare f\u00f8ringer for utnyttelse som gjelder for oms\u00f8kte eiendom; \u00abMaksimalt bebygd areal skal v\u00e6re 20% BYA, dog ikke st\u00f8rre enn 120 m2 grunn-flate\u00bb, jf. \u00a7 09 a pkt. 1. KDP gir ogs\u00e5 bestemmende estetiske f\u00f8ringer ved \u00e5 begrense \u00abfasadelengde mot byen\u00bb til maks 12 meter. I tillegg til dette, angir KDP at enkeltst\u00e5ende private garasjer og uthus ikke skal v\u00e6re st\u00f8rre enn 25m2, jf. \u00a706 pkt. 7. KDP Fjellsiden viser ogs\u00e5 at omr\u00e5det tiltaket befinner seg i, har stor kulturverdi \u2013 hvilket ogs\u00e5 fremkommer av hensynssone iht. KPA18. Dette skulle tilsi en skjerpet terskel for store inngrep. Klagerne vil ogs\u00e5 f\u00e5 vise til at det foreligger villaklausuler i omr\u00e5det som gir f\u00f8ringer for hvordan str\u00f8ket kan videreutvikles. Det heter i skj\u00f8tet til Starefossveien 35: Selv om villaklausulen f\u00f8rst og fremst er en privatrettslig skranke, s\u00e5 sier det noe om hvordan man tenkte da omr\u00e5det ble bygt ut. KDP Fjellsiden som dispensasjonss\u00f8knadene skal vurderes opp mot bygger ogs\u00e5 p\u00e5 en ide om at det er viktig \u00e5 bevare str\u00f8kets egenart. V\u00e5re parter er overrasket over at det har latt seg gj\u00f8re \u00e5 f\u00e5 gjennomslag for det omfanget av dispensasjoner som tiltaket utl\u00f8ser. Skulle det ikke v\u00e6re fullt mulig \u00e5 etablere et boligprosjekt med gode bokvaliteter i en mindre skala tilpasset tomten og omr\u00e5dets str\u00f8kskarakter for \u00f8vrig? Dette m\u00e5 utvilsomt bekreftes som mulig, og ville da bidratt til et begrenset inngrep i bevaringssonen, samt at en vil unng\u00e5 \u00e5 \u00e5pne for potensielle presedensvirkninger i omr\u00e5det. 1121045501/2983824 harris.no Side 2 av 6 2. Dispensasjonsadgang \u2013 pbl. \u00a7 19-2 Selv om det alltid er adgang til \u00e5 s\u00f8ke om dispensasjon fra ulike bestemmelser i b\u00e5de plan- og lovverk, s\u00e5 er det viktig at kommunen i en sak som denne \u2013 der det heller ikke foreligger reguleringsplan \u2013 er n\u00f8ktern og restriktiv i ut\u00f8velsen av praksis. B\u00e5de av hensyn til \u00e5 ivareta mest mulig av str\u00f8kets egenart, men ogs\u00e5 av en \u00ablikhet for loven\u00bb - tankegang. Vi stiller oss sp\u00f8rrende til hvorvidt vekting av hensyn og interesseavveining er utf\u00f8rt i tilstrekkelig grad \u2013 eller har bygningsmyndigheten og kulturmyndigheten i for stor grad latt seg p\u00e5virke av forbedringen sammenholdt med f\u00f8rste s\u00f8knadsrunde? Plan- og bygningsloven \u00a7 19-2(2) stiller opp to vilk\u00e5r som begge m\u00e5 v\u00e6re oppfylt; 1) Dispensasjon kan ikke gis dersom hensynene bak bestemmelsen det dispenseres fra, hensynene i lovens form\u00e5lsbestemmelse eller nasjonale eller regionale interesser, blir vesentlig tilsidesatt. og 2) Fordelene ved \u00e5 gi dispensasjon skal v\u00e6re klart st\u00f8rre enn ulempene. Begge vilk\u00e5rene markerer en skjerpet terskel med ordlyden \u00abvesentlig\u00bb og \u00abklart\u00bb. Utgangspunkt for vurderingen er hvilke hensyn som ligger til grunn for bestemmelsene det s\u00f8kes om dispensasjon fra. I dette tilfellet er milj\u00f8 og str\u00f8kskarakter sentralt, hvorav kulturverdi gj\u00f8r seg gjeldende med tyngde forankret med vern i b\u00e5de KDP og KPA. Fordelene ved en dispensasjon skal prim\u00e6rt knyttes til de offentlige hensyn som planen skal ivareta og de form\u00e5l og hensyn som plan- og bygningsloven fastsetter. Begrepet \u00abklart st\u00f8rre\u00bb vil si at det m\u00e5 foreligge en kvalifisert overvekt av fordeler. Normalt vil det ikke v\u00e6re anledning til \u00e5 gi dispensasjon n\u00e5r hensynene bak bestemmelsen det s\u00f8kes dispensasjon fra, fortsatt gj\u00f8r seg gjeldende med styrke. Et frav\u00e6r av materielle ulemper gir ikke grunnlag for dispensasjon. Fordeler ved dispensasjon er fordeler for allmenne interesser, ikke personlige og \u00f8konomiske fordeler for s\u00f8ker. 3. Mangelfull begrunnelse for innvilgelse av de mange overskridelser Bygningsmyndigheten Som presisert over, er det volumoverskridelsen og omr\u00e5dep\u00e5virkningen som er kjernen i saken. Hensynene bak gjeldende krav til utnyttelse er at det skal v\u00e6re samsvar mellom bebyggelsens fotavtrykk og tomtest\u00f8rrelsen, samt at det er viktig \u00e5 sikre tilstrekkelig ubebygde uteareal. Gjeldende beregningsm\u00e5te er egnet til \u00e5 ivareta en harmonisk helhet av karakteren i et str\u00f8k. Hensynsvurderingen for overskridelsen av gjeldende utnyttelsesgrad for boligen er hovedsakelig begrunnet med at arealoverskridelsen knytter seg til underetasjen. Denne er delvis nedgravd. 1121045501/2983824 harris.no Side 3 av 6 Det fremheves i vedtaket som positivt \u00e5 utvide nedad fremfor oppad i forhold til \u00e5 begrense negative virkninger for naboer og stedsstruktur. Kommunen vektlegger at tiltakshaver har \u00abstrekt seg etter steds struktur og oms\u00f8kt et bygg som oppleves som et punkt hus med frittliggende garasje, mye gr\u00f8nnstruktur og luft rundt byggene\u00bb. V\u00e5re parter reagerer p\u00e5 at det skapes et skinn av gode visuelle kvaliteter under bakkeniv\u00e5 med en gr\u00f8nn vegg som skal \u00abskjule\u00bb den 26 meter(!) lange bygningskroppen. Det synes ikke som at kommunen i sine vurderinger har tilstrekkelig sett s\u00e6rlig hen til hvor stort avvik mot gjeldende KDP Fjellsiden dette faktisk er. Vi erfarer i andre saker at kommunen ikke har like lett for \u00e5 akseptere gr\u00f8ntgrep som et permanent tiltak. Det undres derfor over om det ut\u00f8vde skj\u00f8nnet i denne vurderingen har blitt tilstrekkelig vektet og balansert i forhold til den faktiske utnyttelsen i omr\u00e5det. Det godkjente tiltaket innehar en BYA-% p\u00e5 27,6, hvorav underetasjen m\u00e5ler omkring 200m2 BRA, etter at det er ervervet areal fra naboeiendommen. Kommunen gir i vedtaket uttrykk for at eksiterende bebyggelse best\u00e5r av \u00abulik st\u00f8rrelse, de fleste er bygd med mindre fotavtrykk, men har bygd i h\u00f8yden\u00bb. Denne side fastholder fortsatt at tiltaket bryter med eiendommens t\u00e5legrense. Dette konkrete tiltaket utl\u00f8ser et betydelig omfang av dispensasjoner; Utnyttelsen presses b\u00e5de i fotavtrykk og BRA, samt at fasadelengden utfordres med mer enn en dobling fra maksimalt tillatt lengde p\u00e5 12 meter \u2013 til oms\u00f8kte/godkjente 26(!) meter. Garasjeform\u00e5let utfordres attp\u00e5til med etablering av treningsrom. Er det da tilstrekkelig \u00e5 begrunne hensynsvurderingen med forankring i gode arkitektoniske grep som skjuler/kamuflerer tiltakets faktiske omfang? Vi kan heller ikke se at omfanget av terrenginngrep er konkret dr\u00f8ftet. Tiltaket medf\u00f8rer et forholdsvis omfattende inngrep for realisering av en slik omfattende utvidelse p\u00e5 tomten som dette. Interesseavveiingen er videre tynn; Ulempene er p\u00e5pekt ved at overskridelse av tomteutnyttelsen kan medf\u00f8re presedensvirkninger \u2013 som kan g\u00e5 p\u00e5 bekostning av omr\u00e5dets kulturminneverdi. Det nevnes dog at p\u00e5virkningen av kulturminneverdien ikke synes \u00e5 inng\u00e5 i dispensasjonsvurderingen. Kulturhensynene omtales for \u00f8vrig ytterligere nedenfor. Mens fordelene kun er forankret i god stedstilpasning og \u00f8kt bokvalitet ved store og brukervennlige areal. Dette er i hovedsak fordeler av privatrettslig karakter, hvilket \u00e5penbart b\u00f8r tillegges redusert vekt. Terskelen for interesseavveiingen tilsier at overvekten av fordeler m\u00e5 v\u00e6re kvalifisert. Denne side fastholder at vilk\u00e5ret ikke er oppfylt \u2013 verken for vurderingen av hensyn eller vektingen av fordels- og ulempevurderingen. 1121045501/2983824 harris.no Side 4 av 6 Kulturmyndigheten Eiendommen ligger i hensynssone for kulturmilj\u00f8. Som s\u00e5 vidt p\u00e5pekt over, kan vi ikke se at p\u00e5virkningen av kulturmilj\u00f8et er inng\u00e5ende vurdert og vektet i dispensasjonsvurderingen \u2013 utover omtale av p\u00e5virkning av kulturmilj\u00f8et som en ulempe. Byantikvaren har inngitt h\u00f8ringsuttalelse, hvorav det er naturlig ogs\u00e5 \u00e5 henvise til uttalelser i den f\u00f8rste byggesaken som et startpunkt. Naboer har i tidligere merknadsrunder dokumentert at tiltakshaver bevisst har latt bygget st\u00e5 til forfall, uten at dette har blitt hensyntatt av bygningsmyndigheten eller Byantikvaren. Det er bare noen f\u00e5 \u00e5r siden det bodde en familie i boligen. Naboer opplever det som urimelig at slik fremferd bel\u00f8nnes med tillatelse til rivning av et bygg som utgj\u00f8r en klar verdi i sitt kulturmilj\u00f8. Det vurderes s\u00e6rlig negativt for bevaringssonen \u00e5 \u00e5pne for en slik presedens. Det uttales blant annet; \u00abP\u00e5 grunnlag av informasjonen vi har mottatt i saken, ser vi at eksisterende bygning langt p\u00e5 vei har mistet/har redusert arkitektonisk og kulturhistorisk egenverdi, og at det er bygningens milj\u00f8verdi som del av et homogent kulturmilj\u00f8, som b\u00f8r vektlegges. Derfor har Byantikvaren tvilt seg frem til at man, i dette tilfellet, vil kunne akseptereriving, dersom man ikke finner annen utvei i form av ombygging\u00bb. Denne side er sterkt uenig i denne slutningen. Igjen, kan vi forst\u00e5 at estetikkvurderingen g\u00e5r til det bedre, men tiltakets omfang harmonerer ikke med eksiterende rammer p\u00e5 eiendommen. En utvidelse slik som godkjent i dette tilfellet, vil gi reelle negative virkninger i dets kulturmilj\u00f8 ved \u00e5 \u00e5pne for volumoverskridelser i omr\u00e5det \u2013 s\u00e5 lenge dette legitimeres rent estetisk. Over tid vil dette kunne true hele str\u00f8kskarakteren som er viktig for omr\u00e5det. Hvilket vern gir da bevaringssonen for kulturmilj\u00f8? Det nevnes ogs\u00e5 at tiltaket forutsetter en arealoverf\u00f8ring fra gbnr. 166/1343. Det vil si at tiltaket ber\u00f8rer to eiendommer i bevaringssonen. 1121045501/2983824 harris.no Side 5 av 6 4. Avslutning Vi mener med dette \u00e5 ha synliggjort at dispensasjonsvurderingen er mangelfull; Vilk\u00e5rene for \u00e5 innvilge dispensasjon for de oms\u00f8kte volumoverskridelser er verken oppfylt individuelt eller samlet, jf. pbl. \u00a7 19-2. Eiendommen er fullt bebyggelig for et mindre tiltak uten behov for et slikt omfang av arealoverskridelser. Bygningsmyndigheten bes f\u00f8lgelig om \u00e5 omgj\u00f8re eget vedtak til et avslag i sin helhet, jf. fvl. \u00a7 33(2). 1121045501/2983824 harris.no Side 6 av 6 "
}