{
  "dokument_id": "32c94822-2cd3-5ac7-812b-ae2415a1896d",
  "doc_type": "case_presentation",
  "kommune": 4601,
  "tittel": "Revidering og fornyelse av Reglement for byr\u00e5det",
  "url": "https://bergen.kommune.no/politikere-utvalg/api/fil/bk360/9906023/Framstilling-Revidering-og-fornyelse-av-Reglement-for-byradet",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/31519-1 Revidering og fornyelse av Reglement for byr\u00e5det Hva saken gjelder: Bystyret er kommunens \u00f8verste organ, og har ansvar for \u00e5 vurdere sentrale rammer for byr\u00e5dets arbeid i form av \u00e5 vedta et reglement for byr\u00e5det, jf. kommuneloven \u00a7 5-13. Byr\u00e5dets reglement presiserer hvilket ansvar og hvilke saksbehandlingsregler som gjelder for byr\u00e5det, i deres ut\u00f8velse av de oppgavene byr\u00e5det er tildelt gjennom fullmaktene fra bystyret. I tillegg fastsetter reglementet en del formelle rammer for byr\u00e5dets organisering. I en parallell sak til denne, om byr\u00e5dets fullmakter, fastsettes selve myndigheten byr\u00e5det har til \u00e5 fatte avgj\u00f8relser p\u00e5 vegne av bystyret. Fullmaktene reguleres av kommuneloven \u00a7 5-14 (\u00abReglement for delegering og innstilling\u00bb) og skal fastsettes av bystyret innen 31. desember \u00e5ret etter at bystyret ble konstituert. Det er ingen lovkrav om revidering av reglementet for byr\u00e5det. I denne saken som gjelder Reglement for byr\u00e5det, er hovedform\u00e5let \u00e5 klargj\u00f8re og videreutvikle hvilket ansvar og hvilke forpliktelser byr\u00e5det p\u00e5legges som f\u00f8lge av den tillit bystyret viser byr\u00e5det ved \u00e5 tildele byr\u00e5det deres fullmakter. Reglementet for byr\u00e5det inneholder blant annet saksbehandlingsregler, rapporteringskrav og regler om byr\u00e5dsdannelse. Dagens reglement for byr\u00e5det ble som helhet revidert og fornyet 23.10.2019 ved bystyrets behandling av sak 309/191. Med fremleggelsen av denne saken kan bystyret diskutere rammebetingelsene for byr\u00e5dets arbeid, i tillegg til hvordan bystyret kan forholde seg til byr\u00e5det. Sak om reglementet legges frem parallelt med tre andre saker: \u27a2 Byr\u00e5dets tilrettelegging for bystyrets politiske tilsyn og kontroll med byr\u00e5dets oppgavel\u00f8sning \u27a2 Delegasjon av fullmakter til byr\u00e5det \u2013 bystyreperioden 2023-2027 \u27a2 Revidering av reglement for Bergen bystyre og utvalgene 2023-2027 Det er viktig at disse fire sakene sees i en sammenheng. Dokumentene Reglement for Bergen bystyre og utvalgene, Reglement for byr\u00e5det og Byr\u00e5dets fullmakter henger sammen og utfyller hverandre. Endring av en bestemmelse i det ene av reglementene kan ha f\u00f8lger 1 Bystyret vedtok tillegg til reglementet i m\u00f8tet 24.06.2020 sak 222/20 om adgang til fjernm\u00f8ter. Og i m\u00f8tet 16.06.2021 sak 212/21 vedtok bystyret en endring i reglementets \u00a7 4-1 om lukking av byr\u00e5dets m\u00f8ter. 1 for det andre reglementet eller fullmaktene, og motsatt. Videre gir saksfremstillingene i de fire sakene en utfyllende forst\u00e5else av rammene og rollene en parlamentarisk styrt kommune. Hvorfor et reglement for byr\u00e5det? Kravet om et reglement for folkevalgte organer har lovgiver begrunnet i et \u00f8nske om \u00e5 sikre klarhet. Kommuneloven \u00a7 5-13 krever kun at reglementet fastsetter a. organets virkeomr\u00e5de og eventuelle vedtaksmyndighet b. tidsperioden som organet er opprettet for c. eventuelle andre sentrale bestemmelser om organets virksomhet. Bestemmelsen er ment \u00e5 sikre at det organet som oppretter et annet folkevalgt organ foretar en vurdering av sentrale rammer for organet som skal opprettes. I lovforarbeidene er det fremhevet at det er viktig at kommunestyret er tydelig n\u00e5r det gjelder hvilke fullmakter de andre folkevalgte organene skal ha. Dette er viktig for det enkelte organet som f\u00e5r fullmakter, for kommunestyret selv og for andre involverte og interesserte. Det er imidlertid opp til kommunen selv \u00e5 avgj\u00f8re hvordan reglementet skal v\u00e6re utformet, om det skal fastsettes i en s\u00e6rskilt arbeidsbeskrivelse, i et mandat for organet, i delegeringsreglementet eller i et annet dokument. Det er ingen formalkrav til reglementet utover at det skal fastsettes skriftlig. Byr\u00e5det har vurdert hvorvidt reglementet for byr\u00e5det kunne v\u00e6rt i samme dokument som byr\u00e5dets fullmakter, men funnet at det er mest hensiktsmessig med to separate dokumenter. I vurderingen er det lagt vekt p\u00e5 at reglementet i hovedsak inneholder overordnede rammer og saksbehandlingsregler som er statiske, uavhengig av hvilket byr\u00e5d Bergen har. Innholdet i fullmaktene m\u00e5 imidlertid kunne endres p\u00e5 bakgrunn av bystyrets og byr\u00e5dets politiske valg og prioriteringer. Byr\u00e5det arbeider p\u00e5 oppdrag fra kommunens \u00f8verste organ \u2013 bystyret. Dette skjer med utgangspunkt i bestemmelser som beskriver byr\u00e5dets oppgaver, ansvar og myndighet, som er nedfelt i kommuneloven. I tillegg vil bystyret kunne gi lokale utfyllende bestemmelser for byr\u00e5dets oppgavel\u00f8sning. Gjennom reglementet for byr\u00e5det regulerer bystyret overordnede krav til byr\u00e5dets ut\u00f8velse av myndighet til l\u00f8pende drift og utvikling av kommunens virksomhet, tilrettelegging for bystyrets tilsyn og kontroll, samt til byr\u00e5det som politisk organ. Delegasjon av fullmakter representerer en effektiv m\u00e5te \u00e5 styre p\u00e5, for \u00e5 sikre at riktige beslutninger fattes p\u00e5 en mest mulig ressurseffektiv m\u00e5te. Intensjonen med etablering av et reglement for byr\u00e5det og bystyrets diskusjon av innhold og innretning av det, er at dette bidrar til \u00f8kt oppmerksomhet mot de generelle rammebetingelsene byr\u00e5det skal ut\u00f8ve sin myndighet innenfor. Slik sett representerer de to nevnte dokumentene - byr\u00e5dets fullmakter og reglement for byr\u00e5det - to sider av samme sak - nemlig byr\u00e5dets kompetanse til \u00e5 handle i bystyrets sted. I tillegg til \u00e5 klargj\u00f8re ansvar forbundet med byr\u00e5dets oppgaveutf\u00f8relse og de forpliktelser som f\u00f8lger av dette, presiserer reglementet hvilke regler som gjelder for dannelse av byr\u00e5d. Bystyret har tidligere valgt \u00e5 legge kommuneloven \u00a7 10-5 Utpeking av kommuner\u00e5dsleder til grunn for dannelse av byr\u00e5d i Bergen. Dette er l\u00f8sningen som ogs\u00e5 brukes i Oslo kommune, og som har klare paralleller til hvordan regjering dannes p\u00e5 nasjonalt niv\u00e5. Andre sentrale tema i reglementet er saksbehandlingsregler, rapporteringsplikt og regler om habilitet. 2 Den parlamentariske styreformen i kommunen forutsetter en balansering av makt mellom byr\u00e5det og bystyret. Begge parter m\u00e5 f\u00f8le seg ivaretatt gjennom et balansert rammeverk, som definerer roller og funksjoner. Det m\u00e5 videre etableres forutsigbare rammebetingelser innenfor styreformen, b\u00e5de for posisjon og opposisjon. En m\u00e5te \u00e5 sikre dette p\u00e5, er at den til enhver tid sittende posisjon utviser forsiktighet med hensyn til \u00e5 bruke sitt flertall til \u00e5 gjennomf\u00f8re endringer som skal tjene kortsiktige behov. Den parlamentariske styreformen i kommunene er ikke ferdig utviklet. Ogs\u00e5 i fremtiden vil det v\u00e6re viktig \u00e5 foreta tilpasninger og presiseringer som bidrar til \u00e5 styrke styreformens legitimitet b\u00e5de i opposisjonen og i posisjonen. Et viktig tema som inng\u00e5r i de rammebetingelser byr\u00e5det ut\u00f8ver sin myndighet innenfor, er styring og kontroll. I dette ligger at byr\u00e5det er ansvarlig for at arbeidet i administrasjonen skjer under betryggende kontroll, og at saksutredninger som legges frem for folkevalgte organ er forsvarlig utredet. I sin arbeidsform skal byr\u00e5det dessuten legge til rette for \u00e5penhet rundt kommunens arbeid for \u00e5 sikre demokratisk kontroll med forvaltningen. Med \u00e5penhet og innsyn ivaretas tre viktige hensyn: \u2022 Hensynet til utvikling av demokratiske prosesser \u2013 For \u00e5 sette borgerne i stand til \u00e5 delta i samfunnsdebatten, m\u00e5 innbyggerne f\u00e5 adgang til informasjon om hva som foreg\u00e5r i offentlig forvaltning. \u2022 Hensynet til kontroll med forvaltningen \u2013 Gjennom innsyn i hva som faktisk foreg\u00e5r i forvaltningen kan borgerne og media avdekke kritikkverdige og uheldige forhold i forvaltningen. \u2022 Hensynet til rettssikkerheten \u2013 Den \u00e5penhet rundt beslutninger som et slikt innsyn gir, bidrar til \u00e5 motvirke usaklig forskjellsbehandling og andre former for kritikkverdig bruk av makt og kompetanse. Byr\u00e5det er f\u00f8rst og fremst et folkevalgt organ, selv om byr\u00e5dene ogs\u00e5 ivaretar administrative funksjoner i kraft av at byr\u00e5det etter loven leder den samlete kommunale administrasjon. Dette inneb\u00e6rer at byr\u00e5dene er underlagt kommunens generelle regler og retningslinjer for folkevalgte. Dette gjelder f.eks. etiske retningslinjer, gaver, representasjon og reiser. Byr\u00e5det skal legge til rette for demokratisk styring av forvaltningen. Dette inneb\u00e6rer bl.a. \u00e5 legge til rette for viktige politiske diskusjoner knyttet til styring av kommunens virksomhet. Byr\u00e5dets jevnlige rapporteringer til bystyret er et viktig grunnlag for slike politiske diskusjoner. Justeringer i reglementet Det reviderte reglementet som n\u00e5 legges frem for behandling i bystyret, inneb\u00e6rer en st\u00f8rre strukturell revisjon som henger sammen med en opprydding i fullmaktene og fagfullmaktene til byr\u00e5det. P\u00e5 bakgrunn av den nye strukturen i fullmaktsdokumentene er ogs\u00e5 oppbyggingen av Reglement for byr\u00e5det endret. Se n\u00e6rmere omtale i saken om Delegasjon av fullmakter til byr\u00e5det \u2013 bystyreperioden 2023-2027, som fremlegges for Bystyret som en parallell sak til denne. De overordnede krav som bystyret stiller i n\u00e5gjeldende reglement for byr\u00e5det er videref\u00f8rt i det reviderte reglementet for byr\u00e5det. Endringene som foresl\u00e5s er f\u00f8rst og fremst strukturelle. Formuleringer er justert for \u00e5 gi krav et klart innhold. Bruk av paragraf-tegn er erstattet med nummerering og punktmerking. Henvisninger er oppdatert, og til en viss grad tatt bort som overfl\u00f8dige. En viktig m\u00e5lsetting med revideringen har v\u00e6rt \u00e5 gj\u00f8re reglementet til et rent \u00abkrav\u00bb- dokument. Tekst i n\u00e5gjeldende reglement som omhandler myndighet, oppgaver og mer generell informasjon er tatt ut. I tillegg er kravene formulert mer overordnet, og detaljering av 3 krav er tatt ut. Dette gjelder eksempelvis det som i gjeldende reglement omtales som \u00abspesifikk rapporteringsplikt\u00bb. Bystyrets gjeldende krav er n\u00e5 samlet og gruppert i tre kategorier, i reglementets kapittel tre, fire og fem. Reglementet har f\u00f8lgende oppbygging: 1. Form\u00e5l 2. Reglementets oppbygging 3. Drift og utvikling av kommunens virksomhet: 3.1. Intern styring og kontroll, og herunder 3.1.1. Delegasjon 3.1.2. Organisering 3.1.3. Oppgavel\u00f8sning 3.1.4. Saksforberedelse \u2013 krav 3.1.5. \u00c5penhet 3.1.6. Bystyrets tilsyn og kontroll 3.1.7. \u00d8vrige krav 4. Byr\u00e5dets rapportering til bystyrets organer (4 underpunkter) 5. Krav til byr\u00e5det som politisk organ, herunder 5.1. Regler for byr\u00e5dsdannelser 5.2. Byr\u00e5ders adgang til \u00e5 inneha verv 5.3. Karantenebestemmelser ved overgang til stilling utenfor kommunen 5.4. Andre forhold som gjelder byr\u00e5dets og byr\u00e5denes funksjon 5.5. Saksbehandling i byr\u00e5dets m\u00f8ter Byr\u00e5dets vurdering og anbefaling/konklusjon: Reglement for byr\u00e5det er et sentralt dokument i kommunens styringssystem. Styringssystemet skal i prinsippet v\u00e6re det samme uavhengig av hvilke partier som til enhver tid danner byr\u00e5d. Sammen med de tre andre parallelle sakene som legges frem for byr\u00e5det, gir herv\u00e6rende sak om byr\u00e5dets reglement rammer for samhandlingen mellom bystyret og byr\u00e5det. Det fremlagte forslaget til reglement for byr\u00e5det inneb\u00e6rer en st\u00f8rre strukturell endring som henger sammen med endringene i byr\u00e5dets fullmakter. Reglementet for byr\u00e5det inneholder blant annet saksbehandlingsregler, rapporteringskrav og regler om byr\u00e5dsdannelse. Reglement for byr\u00e5det har som hovedform\u00e5l \u00e5 klargj\u00f8re og videreutvikle ansvaret og forpliktelsene byr\u00e5det p\u00e5legges som f\u00f8lge av den tillit bystyret viser byr\u00e5det ved \u00e5 tildele byr\u00e5det deres fullmakter. Byr\u00e5det anbefaler at bystyret vedtar forslaget til reglement for byr\u00e5det. Begrunnelse for framleggelse til bystyret: Kommuneloven \u00a7 5-13 som fastsl\u00e5r at folkevalgte organer skal ha et reglement, jf Reglement for bystyret og utvalgene der det fremg\u00e5r av 5.7.4 bokstav i) at bystyret ikke kan delegere oppgaven med \u00e5 fastsette reglement etter kommuneloven \u00a7 5-13. Byr\u00e5det innstiller til bystyret \u00e5 fatte f\u00f8lgende vedtak: 1. Bystyret vedtar Reglement for byr\u00e5det, sammenfattet i 5 kapitler med underpunkter, slik dette fremg\u00e5r i vedlegg til denne saken. 2. Dersom bystyret vedtar endringer i det foresl\u00e5tte reglementet for byr\u00e5det, m\u00e5 reglementet for bystyret og utvalgene og/eller byr\u00e5dets fullmakter endres tilsvarende. 4 Dato: 7. mai 2024 Christine B. Meyer Byr\u00e5dsleder Dokumentet er godkjent elektronisk. Vedlegg: - Utkast til revidert reglement for byr\u00e5det 5 Saksframstilling: Gjeldende reglement for byr\u00e5det ble sist vedtatt av bystyret 23.10.2019 i sak 309/192. Ved inngangen til ny bystyreperiode er det viktig at bystyret gj\u00f8r seg kjent med de rammer og retningslinjer som er trukket opp for byr\u00e5dets arbeid. Samtidig som bystyret gj\u00f8r en vurdering av retningslinjene for byr\u00e5dets arbeid for resten av perioden. Sammen med det dokumentet som fastsetter byr\u00e5dets fullmakter, utgj\u00f8r reglement for byr\u00e5det de overordnete rammebetingelser for byr\u00e5dets arbeid. Slik byr\u00e5det vurderer det, m\u00e5 det v\u00e6re en tett kopling mellom byr\u00e5dets fullmakter, og de f\u00f8ringer p\u00e5 byr\u00e5dets arbeid som legges inn i reglement for byr\u00e5det. Slik byr\u00e5det ser det, er det viktig \u00e5 etablere en sammenheng mellom disse to dokumentene som sentrale styringsdokumenter. Samtidig m\u00e5 en v\u00e6re s\u00e5 tydelig som mulig p\u00e5 hvilke elementer som h\u00f8rer inn under det enkelte dokument. Hvorfor et reglement? Reglementets form\u00e5l er \u00e5 gi: \u2022 kj\u00f8reregler for byr\u00e5dets samhandling med bystyret som overordnet politisk organ, \u2022 regler for dannelse av byr\u00e5d, \u2022 regler for organisering av byr\u00e5d, og \u2022 forutsetninger og rammer for byr\u00e5dets beslutningskompetanse. I tillegg skal reglementet angi hvordan byr\u00e5det kan bidra til \u00e5 styrke den demokratiske styringen av kommunen, og hvordan byr\u00e5det skal legge til rette for bystyrets politiske tilsyn og kontroll med byr\u00e5dets arbeid. Byr\u00e5det er et politisk organ utg\u00e5tt fra bystyret. Byr\u00e5det sitter s\u00e5 lenge det har bystyrets tillit, eller s\u00e5 lenge det er et frav\u00e6r av mistillit (mindretallsparlamentarisme). Sentralt i den parlamentariske styreformen er at byr\u00e5det ut\u00f8ver politisk skj\u00f8nn p\u00e5 vegne av flertallet i bystyret, eller den del av bystyret som aktivt stiller seg bak byr\u00e5det. Dette skj\u00f8nnet ut\u00f8ves med utgangspunkt i de fullmakter som er delegert til byr\u00e5det. Tillit er grunnleggende for forholdet mellom bystyret som overordnet organ og byr\u00e5det som det ut\u00f8vende organ. Ogs\u00e5 n\u00e5r denne tilliten foreligger er det behov for \u00e5 trekke opp rammene som byr\u00e5det kan ut\u00f8ve skj\u00f8nn innenfor. Et reglement bidrar p\u00e5 den ene siden til \u00f8kt forutsigbarhet i samhandlingen mellom bystyret og byr\u00e5det, og p\u00e5 den andre siden til klargj\u00f8ring av byr\u00e5dets plikter p\u00e5 generelt grunnlag overfor bystyret. Fullmakter vs. reglement \u00c5 gi en person eller et organ en fullmakt, inneb\u00e6rer at en gir vedkommende et mandat til \u00e5 agere/fatte beslutninger p\u00e5 vegne av den som gir fullmakten. En fullmakt er basert p\u00e5 tillit. En tillit til at den som f\u00e5r fullmakten opptrer p\u00e5 en m\u00e5te som ivaretar de interesser som den som gir fullmakten har. \u00c5 utferdige et reglement, inneb\u00e6rer at den som gir et oppdrag med en fullmakt til en annen, \u00f8nsker \u00e5 avgrense handlingsrommet knyttet til ut\u00f8velse av fullmakten. Et reglement knytter betingelser til ut\u00f8velse av delegert myndighet, samtidig som det kan legges visse f\u00f8ringer p\u00e5 den skj\u00f8nnsut\u00f8velse som kan foretas. Byr\u00e5dets intensjon er \u00e5 legge til rette for bystyrets tilsyn og kontroll med byr\u00e5det, med tydelige rammer i reglementet og en god diskusjon og oppf\u00f8lging av byr\u00e5dets fullmakter. 2 Bystyret vedtok tillegg til reglementet i m\u00f8tet 24.06.2020 sak 222/20 om adgang til fjernm\u00f8ter. Og i m\u00f8tet 16.06.2021 sak 212/21 vedtok bystyret en endring i reglementets \u00a7 4-1 om lukking av byr\u00e5dets m\u00f8ter. 6 Med de litt st\u00f8rre strukturendringene som er gjort i byr\u00e5dets reglement og fullmaktene til byr\u00e5det ved denne revideringen, har byr\u00e5det fors\u00f8kt \u00e5 rendyrke de to dokumentenes spesifikke innhold. Strukturendringen har bakgrunn i et allerede gjennomf\u00f8rt \u00aboppryddingsarbeid\u00bb i fagbyr\u00e5denes fullmakter. I fagbyr\u00e5denes fullmakter har det over tid blitt foretatt endringer og tilf\u00f8yelser som innenfor rammen av det enkelte dokument har v\u00e6rt logisk, men som sett i forhold til alle fagfullmaktene, og ikke minst i forhold til den opprinnelige delegasjonen av fullmakter fra bystyret, har bidratt til usikkerhet om hva som er gjeldende regelverk, som f\u00f8lge av ulikhet i formuleringer og presisjonsniv\u00e5. At det over tid var gjort endringer og tilf\u00f8yelser, samtidig som lovhenvisninger ikke var blitt systematisk oppdatert, var bakgrunnen for at strukturen i byr\u00e5dets fagfullmakter ble revidert (vedtatt av byr\u00e5det i m\u00f8tet 02.11.2023 sak 1282/23), og for at byr\u00e5dets fullmakter og reglement fremlegges med tilsvarende forslag til strukturell revidering n\u00e5. Kommentarer til endringer som foresl\u00e5s i reglementet - Rekkef\u00f8lgen p\u00e5 bestemmelsene i reglementet er endret fra tidligere. Tema er fors\u00f8kt samlet, og bestemmelsene knyttet til drift og utvikling av kommunen, som brukes hyppigst, er plassert f\u00f8rst. Ut fra samme logikk er bestemmelsene om byr\u00e5dsdannelse plassert i det siste kapittelet. - Bestemmelser om byr\u00e5dets rapportering til bystyrets organer sto tidligere flere steder i reglement, og til dels ogs\u00e5 i fullmaktene. Alle rapporteringsordningene er n\u00e5 samlet i pkt. 4. - Bestemmelsen om fjernm\u00f8ter er fjernet som egen bestemmelse, men fjernm\u00f8te omtales med noe mindre detaljeringsgrad, i bestemmelsen om byr\u00e5dets m\u00f8ter (5.5). Det vises til at bestemmelsen om fjernm\u00f8te var ny under pandemien og at det da var n\u00f8dvendig med en ganske detaljert bestemmelse om hva et fjernm\u00f8te er. Byr\u00e5det legger til grunn at detaljeringsgraden ikke lenger er n\u00f8dvendig. - Flere bestemmelser i det gjeldende reglementet er fjernet som overfl\u00f8dige. Begrunnelsen er i all hovedsak at den aktuelle bestemmelsen allerede f\u00f8lger av lov, forskrift eller av Reglement for bystyret og utvalgene. Dette gjelder for eksempel f\u00f8rste avsnitt under n\u00e5gjeldende reglement \u00a7 4-1, som f\u00f8lger av kommuneloven \u00a7 11- 3. - Tidligere henvisninger til dokumentet \u00abOppgaver for Bergen bystyre\u00bb er fjernet. Det vises til at \u00abOppgaver for Bergen bystyre\u00bb er erstattet av \u00abReglement for bystyret og utvalgene\u00bb. - En bestemmelse er flyttet fra byr\u00e5dets fullmakter til Reglement for byr\u00e5det. Det gjelder 3.1.7: \u00abH\u00f8ringsuttalelser avgitt av byr\u00e5det skal uten utgrunnet opphold sendes bystyrets kontor til orientering.\u00bb Under kommenteres noen flere av endringene som foresl\u00e5s i Reglement for byr\u00e5det: Kapittel 3 Drift og utvikling av kommunens virksomhet I n\u00e5gjeldende reglement \u00a7 3-1 st\u00e5r det i tredje avsnitt: \u00abByr\u00e5det har ansvar for at administrasjonen drives i samsvar med lover, forskrifter og overordnete instrukser, og at den er gjenstand for betryggende kontroll jfr. Kommuneloven \u00a7 20.2. N\u00e5r \u00a7 25 i ny kommunelov trer i kraft, vil referansen i dette avsnittet v\u00e6re koplet til denne nye paragrafen.\u00bb 7 Byr\u00e5dets myndighet til drift og utvikling av kommunens virksomhet f\u00f8lges av et overordnet krav til intern styring og kontroll (internkontroll), som skal sikre at lover og forskrifter f\u00f8lges, jf. kommuneloven \u00a7 25-1. Oppbyggingen av reglementets kapittel 3 er et fors\u00f8k p\u00e5 \u00e5 tydeliggj\u00f8re hva som i praksis ligger i kravet om internkontroll. Kravet om internkontroll som ligger til byr\u00e5det etter kommuneloven \u00a7 25-1, og n\u00f8dvendigheten av at byr\u00e5det har f\u00e5tt delegert n\u00f8dvendig myndighet til \u00e5 utf\u00f8re oppgavene som ligger i dette, er n\u00e6rmere omtalt i kapittelet om Betryggende kontroll i den parallelle saken Delegasjon av fullmakter til byr\u00e5det. 4.2 Saker som har prinsipiell betydning: Kommuneloven \u00a7 10-2, 6. ledd krever at byr\u00e5det hvert halv\u00e5r rapporterer til bystyret om vedtak i saker som har prinsipiell betydning. I Bergen har bystyret imidlertid ikke delegert til byr\u00e5det \u00e5 kunne fatte vedtak i saker som har prinsipiell betydning, jf. Reglement for bystyret og utvalgene som i 5.8 som lyder: \u00abI tillegg til de saker som bystyret skal behandle selv og ikke kan delegere, behandler bystyret ogs\u00e5 f\u00f8lgende saker: [...] 5.8.2 Enkeltsaker a. Enkeltsaker som inneb\u00e6rer prinsipielle avveininger som er av politisk interesse Det har derfor v\u00e6rt praksis, siden kommunelovens rapporteringsplikt ble innf\u00f8rt, at byr\u00e5det halv\u00e5rlig rapporterer til bystyret p\u00e5 alle vedtak byr\u00e5det har fattet som kollegium, selv om disse forutsetningsvis ikke er av prinsipiell betydning. Dette har v\u00e6rt ansett som en god anledning for bystyret til \u00e5 ut\u00f8ve kontroll over at byr\u00e5det holder seg innenfor sine fullmakter. Det n\u00e5gjeldende reglementet for byr\u00e5det, og reglementet til bystyret og utvalgene, viser kun til kommunelovens rapporteringskrav i \u00a7 10.2, 6. ledd. I denne revideringen foresl\u00e5s det \u00e5 nedfelle praksisen som har v\u00e6rt siden 2020 som en reglementsbestemmelse. Tidligere formulering (n\u00e5gjeldende reglement \u00a7 3-5 tredje ledd: \u00abByr\u00e5det har en lovbestemt plikt (\u00a7 10.2 sjette ledd i kommuneloven) til minst \u00e9n gang i halv\u00e5ret rapportere til bystyret om vedtak i saker som har prinsipiell betydning.\u00bb Forslag til ny bestemmelse (4.2 Saker som har prinsipiell betydning): \u00abByr\u00e5det skal hvert halv\u00e5r rapportere til bystyret om vedtak fattet av byr\u00e5det som kollegium, for at bystyret skal kunne kontrollere at byr\u00e5det ikke har g\u00e5tt utenfor sine fullmakter, jf. kommuneloven \u00a7 10-2, 6. ledd.\u00bb 8 5.5: \u00abByr\u00e5dskonferansen\u00bb \u00abByr\u00e5dskonferansen\u00bb er et fast ukentlig m\u00f8te for byr\u00e5det, og det er ikke juridisk tvilsomt at byr\u00e5dskonferansen er \u00e5 betrakte som et forberedende m\u00f8te som er lukket og unntatt fra dokumentinnsyn. Fordi det regelmessig kommer sp\u00f8rsm\u00e5l om Byr\u00e5dskonferansen, b\u00e5de fra bystyrets medlemmer, kommunens administrasjon og offentligheten, er det vurdert som hensiktsmessig \u00e5 eksplisitt nevne byr\u00e5dskonferansen i pkt. 5.5, for \u00e5 tydeliggj\u00f8re at dette er et forberedende m\u00f8te. 9 "
}