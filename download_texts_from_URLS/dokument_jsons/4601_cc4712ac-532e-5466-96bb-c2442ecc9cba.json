{
  "dokument_id": "cc4712ac-532e-5466-96bb-c2442ecc9cba",
  "doc_type": "case_presentation",
  "kommune": 4601,
  "tittel": "H\u00f8ringsuttalelse til S\u00f8knad om tillatelse etter forurensingsloven til opprydning i V\u00e5gen i regi av Renere havn Bergen",
  "url": "https://bergen.kommune.no/politikere-utvalg/api/fil/bk360/12105809/Framstilling-Horingsuttalelse-til-Soknad-om-tillatelse-etter-forurensingsloven-til-opprydning-i-Vagen-i-regi-av-Renere-havn-Bergen",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2025/66480-10 H\u00f8ringsuttalelse til H\u00f8ring S\u00f8knad om tillatelse etter forurensingsloven til opprydning i V\u00e5gen i regi av Renere havn Bergen Hva saken gjelder: Bergen kommune har mottatt h\u00f8ringssak fra Statsforvalteren i Vestland vedr\u00f8rende S\u00f8knad om tillatelse etter forurensingsloven til opprydning i V\u00e5gen i regi av Renere havn Bergen. H\u00f8ringsfrist: H\u00f8ringsfrist er 28.februar. Bergen er gitt utsatt h\u00f8ringsfrist til 07.mars. Bakgrunn: Bergen kommune, ved Renere havn Bergen, \u00f8nsker \u00e5 gjennomf\u00f8re tiltak i V\u00e5gen for \u00e5 hindre spredning av forurensning fra sedimentene p\u00e5 sj\u00f8bunnen. Bakgrunnen er at kartlegginger som har v\u00e6rt gjennomf\u00f8rt viser sv\u00e6rt h\u00f8ye forurensningsniv\u00e5er av tungmetaller og organiske milj\u00f8gifter i V\u00e5gen samt risiko for spredning av milj\u00f8gifter og negative effekter p\u00e5 \u00f8kologi og human helse. Bergen bystyre vedtok \u00e5 gjennomf\u00f8re tiltak mot forurenset sj\u00f8bunn i havneomr\u00e5det i 2013. Det er fra f\u00f8r gjennomf\u00f8rt opprydding i Puddefjorden (2018) og Store Lungeg\u00e5rdsvann (2024), og n\u00e5 st\u00e5r V\u00e5gen for tur. I arbeidet med \u00e5 forbedre milj\u00f8tilstanden i V\u00e5gen er det planlagt en rekke tiltak: \u2022 Skrotrydding: Hele tiltaksomr\u00e5det, ca. 275 000 m2, skal ryddes for skrot. Dette er viktig for \u00e5 sikre et heldekkende tildekkingslag. \u2022 Mudring: Det er planlagt \u00e5 mudre ca. 33 000 m2 av sj\u00f8bunnen. N\u00f8yaktig areal og volum vil bli avklart i detaljprosjekteringsfasen. Mudringen vil bli utf\u00f8rt i de omr\u00e5dene hvor det er behov for \u00e5 opprettholde seilingsdybden. Estimert massevolum er ca. 20 000 m3. \u2022 Tildekking: Ca. 266 000 m2 av sj\u00f8bunnen skal tildekkes med et 40 cm tykt lag rene masser. Materialet vil enten v\u00e6re TBM-masser eller velgraderte masser (0-32 mm eller 0-64 mm). Estimert volum masser er 106 000 m3. \u2022 Erosjonssikring: I omr\u00e5der som er utsatt for erosjon fra propellstr\u00f8m, vil tildekkingslaget bli forsterket. Dette inneb\u00e6rer bruk av grovere masser, 20 cm med stein, eventuelt betongmadrasser i et avgrenset omr\u00e5de. Estimert erosjonssikringsareal er 194 000 m2 og mengde masser er ca. 39 000 m3. \u2022 Gr\u00f8nnestaken - samarbeid med Kystverket: Kystverket planlegger et utdypingsprosjekt ved Gr\u00f8nnestaken ytterst i V\u00e5gen. Prosjektene \"Renere Havn Bergen\" og Kystverkets prosjekt vil koordineres i tid og l\u00f8sninger. Mengdeangivelsene for tildekking inkluderer ogs\u00e5 arealet til Gr\u00f8nnestaken, i tilfelle Kystverkets tiltak ikke blir gjennomf\u00f8rt. 1 Figur 1 Foresl\u00e5tt tiltaksl\u00f8sning for V\u00e5gen. Dybdekoter med 0,5 m ekvidistanse er vist (Cowi) Ytterligere tiltak: \u2022 Forunders\u00f8kelser: F\u00f8r tiltaket starter skal det gjennomf\u00f8res unders\u00f8kelser av blant annet ledningsnett, dybdeforhold, skrot, geoteknikk og eventuelle eksplosiver. \u2022 Marine kulturminner: Hele V\u00e5gen er vernet2 etter kulturminneloven fordi det er store mengder marine kulturminner der. Det m\u00e5 gjennomf\u00f8res en omfattende unders\u00f8kelse/utgraving i utvalgte omr\u00e5der av Bergens Sj\u00f8fartsmuseum f\u00f8r V\u00e5gen blir frigitt for mudring/tildekking. \u2022 Kontroll og overv\u00e5king: Det skal utarbeides en detaljert kontroll- og overv\u00e5kingsplan for \u00e5 sikre at tiltaket gjennomf\u00f8res i henhold til tillatelsene og at milj\u00f8p\u00e5virkningen minimeres. \u2022 Informasjon og medvirkning: Prosjektet vil involvere og informere relevante interessenter for \u00e5 sikre en smidig tiltaksgjennomf\u00f8ring. Tidsplan og finansiering: Finansiering av tiltaket er avhengig av tilskudd fra Milj\u00f8direktoratet fra den etablerte tilskuddsordningen for denne type tiltak. Kommunen har gjentatte ganger forpliktet seg til en 25% lokal finansieringsandel. Det ligger inne midler til prosjektet i H\u00d8P 2025-2028. Prosjektet er i starten av detaljprosjekterings fasen, og tiltakene er estimert \u00e5 starte tidligst i 2027 dersom tilskudd innvilges. Varighet av anleggsarbeidene er ansl\u00e5tt til 1 \u2013 2 \u00e5r. 2 Milj\u00f8m\u00e5l Milj\u00f8m\u00e5l for tiltaket i V\u00e5gen er vedtatt av Bergen bystyre: \u2022 Spredning av milj\u00f8gifter fra sedimentene i V\u00e5gen skal reduseres med 80% \u2022 Ny tilf\u00f8rsel av milj\u00f8gifter fra land skal minimeres. \u2022 Tiltak skal utf\u00f8res sk\u00e5nsomt for \u00e5 bidra til bevarelse av kulturminner i omr\u00e5det \u2022 Tiltak skal planlegges og gjennomf\u00f8res p\u00e5 en m\u00e5te som er minst mulig til hinder for daglig havnedrift og til minst mulig sjenanse for n\u00e6rmilj\u00f8et. Ved m\u00e5lkonflikter skal milj\u00f8 prioriteres foran marin arkeologi og havnedrift. (Bergen bystyre, bystyresak 131-15, 2015. Forventet effekt: Tiltakene forventes \u00e5 ha en betydelig positiv effekt p\u00e5 milj\u00f8tilstanden i V\u00e5gen. Dette vil blant annet bidra til \u00e5 redusere oppvirvling og spredning av forurensning, reetablere bunnfauna, og redusere innholdet av milj\u00f8gifter i fisk og sj\u00f8mat. Milj\u00f8giftbudsjettet viser at totalt 15 400 kg bly, 180 kg kvikks\u00f8lv, 1 865 kg PAH-16 og 7 kg PCB vil isoleres ved gjennomf\u00f8ring av tiltaket i V\u00e5gen. Tillatelse etter forurensningsloven \u00a7 11 vil gi vilk\u00e5r for dimensjonering, utf\u00f8relse, overv\u00e5king og sluttkontroll av tiltaket for bl.a. \u00e5 sikre at: - Det etableres ett varig tett tildekkingslag som isolerer milj\u00f8gifter p\u00e5 tildekket sj\u00f8bunn i samsvar med milj\u00f8m\u00e5l. - Anleggsarbeidet under vann (mudring og tildekking) utf\u00f8res p\u00e5 en m\u00e5te som sikrer minst mulig spredning fra sedimentene og fra tildekkingsmaterialet. - Langsiktig overv\u00e5king av sj\u00f8bunn og vannmasser for \u00e5 unders\u00f8ke oppn\u00e5else av milj\u00f8m\u00e5l, tilstand og funksjon av tildekkingslaget Statsforvalteren p\u00e5peker at en har f\u00e5tt nyttig erfaring fra gjennomf\u00f8ring av oppryddingsprosjektene i Puddefjorden og Store Lungeg\u00e5rdsvann til hvordan regulere slike oppryddingsprosjekter slik at risiko for forurensning og negativ p\u00e5virkning fra anleggsarbeidene i sj\u00f8 blir redusert til et akseptabelt niv\u00e5. I denne h\u00f8ringen ber Statsforvalteren Bergen kommune om hvordan tiltakene vurderes \u00e5 v\u00e6re i samsvar med reguleringsplaner og hvordan tiltaket skal h\u00e5ndteres etter plan- og bygningsloven og merknader fra andre ber\u00f8rte kommunale avdelinger. Innspill fra fagetat (-er): Bymilj\u00f8etaten er prosjektleder for tiltaket ved Renere havn Bergen, og viser i hovedsak til redegj\u00f8relser gjort i s\u00f8knaden. Det presiseres likevel at prosjektet er godt forankret over en \u00e5rrekke i Bergen kommune, b\u00e5de med budsjettvedtak og bystyrevedtak. Det vises blant annet til at prosjektet er forankret i Bergen kommune b\u00e5de gjennom byr\u00e5ds- og bystyrevedtak fra 2013 (Bystyresak 53/13) og 2015 (Byr\u00e5dssak 161/15 og Bystyresak 131/15). Bymilj\u00f8etaten opplyser om at opprydding i fjordbassenget opprinnelig var planlagt med oppstart i V\u00e5gen. Rekkef\u00f8lgen for gjennomf\u00f8ring er imidlertid blitt endret underveis i prosessen, og oppryddingsarbeidene startet i Puddefjorden. Deretter fulgte tildekking av Store Lungeg\u00e5rdsvannet. 3 Det ble i forbindelse med gjennomf\u00f8ringsvedtak for prosjektet i Store Lungeg\u00e5rdsvannet i 2021 (Bystyresak 105/22) gitt f\u00f8lgende merknad som vedr\u00f8rer tiltaks-omr\u00e5det i V\u00e5gen: Bystyret ber Byr\u00e5det om \u00e5 ta en aktiv rolle ovenfor Staten allerede n\u00e5 for \u00e5 sikre videre finansiering av de neste fasene i prosjekt Renere havn Bergen. Bystyret understreker viktigheten av statlig forankring og st\u00f8tte for prosjektet for \u00e5 sikre gjennomf\u00f8ring. Prosjektet har over lenger tid v\u00e6rt forankret i kommunens budsjetter, der kommunen har forpliktet seg til en lokal andel p\u00e5 25%. Prosjektet ligger inne med finansiering i H\u00d8P 2025- 2028. Bergen vann opplyser om at de har flere overvannsledninger og overl\u00f8psledninger som har utslipp til V\u00e5gen samt en kommunal pumpeledning som ligger i sj\u00f8 ved Nagelg\u00e5rden 6. Noen av ledningene er avsluttet i kaikant mens andre utslipp f\u00f8res i ledninger ut i sj\u00f8en. Det m\u00e5 tas hensyn til eksisterende kommunalt ledningsanlegg og funksjonen til anleggene m\u00e5 opprettholdes i forbindelse med eventuelt tiltak. I forbindelse med planleggingsarbeidet m\u00e5 Bergen Vann kontaktes for \u00e5 sikre at v\u00e5re anlegg blir ivaretatt for fremtidig drift og vedlikehold. Om det er \u00f8nskelig med ledningskart digitalt eller p\u00e5 pdf format kan Solveig Hovland ved Bergen vann kontaktes. Plan- og bygningsetaten har sett p\u00e5 reguleringsforholdene for tiltaket. Arealet er i kommuneplanens arealdel (KPA2018) sj\u00f8 avsatt til Bruk og vern av sj\u00f8, vassdrag. Omr\u00e5det er ogs\u00e5 innenfor Kommunedelplan for Bergen sentrum (15780000) og Kommunedelplan for Bergen indre havn (18740000). Indre del av V\u00e5gen er regulert i reguleringsplan for V\u00e5gen, kaiene og Bryggen (16040000). Hele planomr\u00e5det er regulert til spesialomr\u00e5de bevaring av hensyn til middelalderbyen Bergen, verdenskulturminne Bryggen og de \u00f8vrige kulturhistoriske bygningsmilj\u00f8ene. Felles for disse planene er at de i hovedsak regulerer aktiviteten p\u00e5 land. I KDP Indre havn stilles det krav om at tiltak som ber\u00f8rer forurenset omr\u00e5de i sj\u00f8 eller p\u00e5 land skal godkjennes av kommunen som forurensningsmyndighet. Det stilles krav om at alle arealplaner og tiltak, ogs\u00e5 i sj\u00f8, skal vurderes i forhold til fredete kulturminner. Reguleringsplanen for V\u00e5gen, kaiene og Bryggen har bestemmelser (5.2.2) om at V\u00e5gen skal nyttes til havnevirksomhet og at alle tiltak som medf\u00f8rer inngrep i havbunnen krever tillatelse etter Kml \u00a7 14.Forholdet til kulturminner er omtalt i s\u00f8knaden (se bla. punkt 4.7.2). Bestemmelsene til KPA2018 har bestemmelse (32.2.2) om at det ikke er tillatt med inngrep og faste installasjoner i omr\u00e5der avsatt til Bruk og vern av sj\u00f8, vassdrag. Det er i s\u00f8knaden (punkt 6 om saksbehandling hos andre styresmakter) lagt til grunn at tiltaket krever s\u00f8knad og tillatelse etter plan- og bygningsloven, og at slik s\u00f8knad vil bli sendt Bergen kommune. Byr\u00e5dens vurdering og forslag til h\u00f8ringsuttalelse: Bergen kommune ved Renere havn st\u00e5r bak s\u00f8knaden om tillatelse etter forurensningsloven til opprydding i V\u00e5gen. Bergen bystyre vedtok \u00e5 gjennomf\u00f8re tiltak mot forurenset sj\u00f8bunn i havneomr\u00e5det i 2013 jf. Bystyre sak nr. 53-13, og fikk senere etter s\u00f8knad 4 st\u00f8tte fra Milj\u00f8direktoratet, til utredninger og tiltak i forbindelse med \"Renere havn Bergen- prosjektet\". Statsforvalteren ber om uttale fra Bergen kommune om hvordan tiltakene vurderes \u00e5 v\u00e6re i samsvar med reguleringsplaner og hvordan tiltaket skal h\u00e5ndteres etter plan- og bygningsloven og merknader fra andre ber\u00f8rte kommunale avdelinger. Bergen kommune viser derfor videre til uttalelsene fra Plan- og bygningsetaten, Bergen vann og Bymilj\u00f8etaten ved Renere havn i sin helhet slik de fremkommer over og i vedleggene til h\u00f8ringsuttalelsen. Det bes om at Statsforvalter hensyntar merknadene til s\u00f8knaden som fremkommer her og stiller eventuelle n\u00f8dvendige vilk\u00e5r i tillatelsen. Avslutningsvis vil byr\u00e5den understreke sin st\u00f8tte til dette viktige prosjektet for folk, natur og milj\u00f8. Rensing av Puddefjorden og Lungeg\u00e5rdsvannet har v\u00e6rt en stor suksess, som har tilrettelagt for ny aktivitet langs sj\u00f8fronten i byen v\u00e5r. Byr\u00e5det vil at kommende generasjoner skal overta en by som er i bedre stand enn den er n\u00e5, og forurensing er en alvorlig trussel b\u00e5de mot folks helse og livskvalitet, og milj\u00f8et. Bergen lever av og ved havet, og som en stolt verdensarvby er det bra at vi f\u00e5r ryddet opp i denne historisk viktige havnen. Vedtakskompetanse: Byr\u00e5dets fullmakter pkt. 2.11.1 vedtatt av Bergen bystyre 27. november 2024 i sak 462/24: H\u00f8ringsuttalelser 2.10.1. Byr\u00e5det avgir h\u00f8ringsuttalelser p\u00e5 vegne av Bergen kommune, der forretningsutvalget har fordelt oppgaven til byr\u00e5det. Forretningsutvalget har i m\u00f8te 4. mars 2025 i sak 72/25 fattet f\u00f8lgende vedtak: Byr\u00e5det avgir eventuelt h\u00f8ringssvar til \u00abH\u00f8ring - S\u00f8knad om tillatelse etter forurensingsloven til opprydning i V\u00e5gen i regi av Renere havn Bergen\u00bb p\u00e5 vegne av Bergen kommune. Byr\u00e5d for byutvikling innstiller til byr\u00e5det \u00e5 fatte f\u00f8lgende vedtak: 1. Byr\u00e5det avgir h\u00f8ringsuttalelse til \u00abH\u00f8ring - S\u00f8knad om tillatelse etter forurensingsloven til opprydning i V\u00e5gen i regi av Renere havn Bergen\u00bb slik den fremkommer av byr\u00e5dens forslag. 2. Melding om vedtak sendes Bystyrets kontor. Dato: 4. mars 2025 Christine Kahrs Byr\u00e5d for byutvikling Dokumentet er godkjent elektronisk. Vedlegg: 1. H\u00f8ringsbrev: H\u00f8ring av s\u00f8knad om tillatelse etter forurensningsloven til opprydding i V\u00e5gen i regi av Renere havn Bergen. 2. S\u00f8knad V\u00e5gen 3. Vedlegg 1 Tiltaksplan V\u00e5gen datert 17 desember 2024 5 4. Innspill fra Bergen Vann til h\u00f8ring av s\u00f8knad om tillatelse etter forurensningsloven til opprydding i V\u00e5gen i regi av Renere havn Bergen 2025/66480 5. Bymilj\u00f8etaten innspill- Vedr. s\u00f8knad om tillatelse etter forurensningsloven til opprydding i V\u00e5gen i regi av Renere havn Bergen 6. Innspill fra Plan- og bygningsetaten. 6 "
}