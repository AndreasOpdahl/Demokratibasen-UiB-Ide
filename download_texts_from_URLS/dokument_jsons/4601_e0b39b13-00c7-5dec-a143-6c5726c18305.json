{
  "dokument_id": "e0b39b13-00c7-5dec-a143-6c5726c18305",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 35 fra Christian Haugen (FrP) om kursing i kj\u00f8nns- og seksualitetsmangfold - Utvalg for helse og sosial 2024",
  "url": "https://bergen.kommune.no/politikere-utvalg/api/fil/bk360/10317926/Svar-pa-skriftlig-sporsmal-nr-35-fra-Christian-Haugen-FrP-om-kursing-i-kjonns-og-seksualitetsmangfold-Utvalg-for-helse-og-sosial-2024",
  "tekst": " BBSM-kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/67675-3 Bystyrets kontor v/ Anne Marit Myrstad Eriksen Saksbehandler: Heidi Beate Fagerbakke Aasen Dato: 2. mai 2024 Fra Byr\u00e5d for barnevern, sosiale tjenester og mangfold Svar p\u00e5 skriftlig sp\u00f8rsm\u00e5l nr. 35 fra Christian Haugen (FrP) om kursing i kj\u00f8nns- og seksualitetsmangfold - Utvalg for helse og sosial 2024 Representanten Christian Haugen (FrP) har den 19. april sendt inn f\u00f8lgende skriftlige sp\u00f8rsm\u00e5l: I Klosterhagen-erkl\u00e6ring er det et eget avsnitt om regnbuebyen Bergen som sier at: \u00abBergen skal v\u00e6re en by hvor du skal f\u00e5 elske den du vil. I byen v\u00e5r skal alle leve trygge og frie liv, uavhengig av seksuell orientering, kj\u00f8nnsuttrykk og kj\u00f8nnsidentitet. Byr\u00e5det vil videref\u00f8re planen for regnbuebyen Bergen, og vil ogs\u00e5 intensivere arbeidet mot hatytringer og hatkriminalitet i samarbeid med relevante akt\u00f8rer. Byr\u00e5det vil ogs\u00e5 sikre oppl\u00e6ring og kunnskap til ansatte i kommunen om kj\u00f8nns- og seksualitetsmangfold, og samarbeide med f.eks. idretten om holdningsskapende arbeid. Byr\u00e5det vil videref\u00f8re regnbueplanen, sikre ansatte kunnskap om kj\u00f8nns- og seksualitetsmangfold og styrke samarbeidet med bla idretten om innsats mot homofobi, transfobi, mobbing og ekskludering.\u00bb Sp\u00f8rsm\u00e5l til byr\u00e5den: 1. Hva er status p\u00e5 hvor mange ansatte som er kurset i rosa kompetanse/kunnskap om kj\u00f8nns- og seksualitetsmangfold? 2. Hva er byr\u00e5det sin plan for videre skolering? Svar fra byr\u00e5den: Hovedm\u00e5let med \u00abRegnbuebyen Bergen. Plan for kj\u00f8nns- og seksualitetsmangfold 2023 \u2013 2027\u00bb er at Bergen skal v\u00e6re en inkluderende by for personer som utfordrer normer for kj\u00f8nn og seksualitet. Sammen med tiltak i \u00abPlan for seksuell helse, seksualopplysning og seksualitetsundervisning\u00bb utgj\u00f8r de to planene en helhetlig og m\u00e5lrettet innsats for at LHBTI+-personer skal m\u00f8tes med respekt og kunnskap i kommunens ulike tjenester. Noen relevante tiltak fra de to nevnte planene er at ansatte i barnehagene, og elever og l\u00e6rere ved ungdomsskolene i Bergen, f\u00e5r tilbud om undervisning fra representanter fra organisasjonen FRI. Dette kommer i tillegg til den ordin\u00e6re seksualitetsundervisningen i skolen. Denne m\u00e5neden startet ogs\u00e5 et tverretatlig samarbeid for en mer helhetlig kj\u00f8nns- og seksualitetsundervisning for barn og unge hvor representanter fra Etat for skole, Etat for barnehage, Etat for barn og familie, Byr\u00e5dsavdeling for barnevern, sosiale tjenester og mangfold, Vestland fylkeskommune og FRI deltar. I Regnbueplanen er det et s\u00e6rlig fokus p\u00e5 at LHBTI+-personer skal bli m\u00f8tt p\u00e5 en inkluderende m\u00e5te i helse- og omsorgstjenestene, og f\u00e5 veiledning og hjelp med de sp\u00f8rsm\u00e5lene og utfordringene de m\u00f8ter. I den anledning er det nylig opprettet et kompetanseteam for kj\u00f8nn og seksualitet ved Helsestasjon for ungdom og studenter. Helsesykepleierne i dette teamet f\u00e5r videreutdanning innen sexologi og kan tilby samtaler, veilede og vurdere hjelpebehov. Kompetanseteamet skal dele sin kompetanse og erfaring med andre ansatte i helse- og omsorgstjenestene som arbeider med m\u00e5lgruppen i alle aldre ved \u00f8nske og behov. De skal ogs\u00e5 gjennomf\u00f8re \u00e5rlige kompetansehevende samlinger om ulike tema knyttet til kj\u00f8nn og seksualitet. Den f\u00f8rste samlingen om temaet kj\u00f8nnsinkongruens ble arrangert h\u00f8sten 2023. Her deltok over 100 ansatte fra kommunens helse- og omsorgstjenester, inkludert fastleger. Byr\u00e5dets plan for videre kompetanseheving om kj\u00f8nn og seksualitet til ansatte i kommunen er \u00e5 fortsette det p\u00e5begynte arbeidet som er beskrevet over. Vi har tett dialog og samarbeid med LHBTI+-organisasjoner i Bergen og vil kontinuerlig arbeide p\u00e5 flere arenaer med m\u00e5l om \u00e5 fremme likeverd og inkludering for denne gruppen. Charlotte Spurkeland - Byr\u00e5d for barnevern, sosiale tjenester og mangfold Dokumentet er godkjent elektronisk. "
}