{
  "dokument_id": "c7eab2e8-f7eb-5cd0-b049-c4fb94058f35",
  "doc_type": "case_attachment",
  "kommune": 4601,
  "tittel": "H\u00f8ringsnotat - forslag til vrakfjerningsforskrift",
  "url": "https://bergen.kommune.no/politikere-utvalg/api/fil/bk360/12598846/Horingsnotat-forslag-til-vrakfjerningsforskrift",
  "tekst": "H\u00f8ring av forslag om forskrift om fjerning av vrak etter vrakfjerningskonvensjonen (vrakfjerningsforskriften) 1. Innledning N\u00e6rings- og fiskeridepartementet sender med dette p\u00e5 h\u00f8ring utkast til forskrift om fjerning av vrak etter vrakfjerningskonvensjonen (vrakfjerningsforskriften). Forskriften gjennomf\u00f8rer bestemmelser i Den internasjonale Nairobi-konvensjonen om fjerning av vrak, 2007 (vrakfjerningskonvensjonen). Det er vedtatt lovendringer i lov 24. juni 1994 nr. 39 om sj\u00f8farten (sj\u00f8loven) for \u00e5 gjennomf\u00f8re de delene av konvensjonen som gjelder ansvar og forsikring, jf. lov 20. desember 2018 nr. 115 (lov om endringer i sj\u00f8loven mv. (fjerning av vrak)). Lovendringene er tatt inn i sj\u00f8loven kapittel 10 A, og tr\u00e5dte i kraft 11. februar 2025. I lovens forarbeider er det foresl\u00e5tt \u00e5 gjennomf\u00f8re konvensjonens \u00f8vrige bestemmelser i egen forskrift, se Prop.105 LS (2017-2018) side 28. Det foresl\u00e5s p\u00e5 denne bakgrunn en forskrift som gjennomf\u00f8rer vrakfjerningskonvensjonens bestemmelser knyttet til vilk\u00e5r for vrakfjerning, herunder farevurdering, samt myndighetenes og den registrerte eierens rettigheter og plikter. I statsr\u00e5d 11. oktober 2024 ble det besluttet at Norge skal tiltre vrakfjerningskonvensjonen. Tiltredelsesdokumentet for vrakfjerningskonvensjonen er overlevert Den internasjonale sj\u00f8fartsorganisasjonen (IMO), og konvensjonen tr\u00e5dte i kraft for Norge 11. februar 2025. Ovennevnte endringer i sj\u00f8loven tr\u00e5dte i kraft fra samme tidspunkt. Vrakfjerningsforskriften vil, sammen med endringene i sj\u00f8loven, bedre statens muligheter til \u00e5 h\u00e5ndtere vrak i \u00f8konomisk sone. Statens muligheter til \u00e5 f\u00e5 dekket kostnader til lokalisering, merking og fjerning av vrak vil ogs\u00e5 bli bedre gjennom konvensjonens regler om forsikringsplikt og gjennom adgangen til \u00e5 reise krav om dekning av kostnader direkte mot forsikringsselskapet. Internasjonale regler om ansvar og forsikring er dessuten ogs\u00e5 en fordel for skips- og forsikringsn\u00e6ringen. Forskriften vil hjemles i lov 21. juni 2019 nr. 70 om havner og farvann (havne- og farvannsloven) og lov 13. mars 1981 nr. 6 om vern mot forurensninger og om avfall (forurensningsloven). 2. Forholdet til gjeldende rett Vrakfjerningskonvensjonen ble vedtatt p\u00e5 diplomatkonferansen i Nairobi 18. mai 2007 i regi av FNs sj\u00f8fartsorganisasjon (International Maritime Organisation, IMO). Konvensjonen tr\u00e5dte i kraft 14. april 2015, tolv m\u00e5neder etter at ti stater hadde sluttet seg til den. Vrakfjerningskonvensjonen gir blant annet kyststater folkerettslig hjemmel til \u00e5 fjerne vrak og kreve kostnadene dekket for dette i kyststatens \u00f8konomiske sone. Det folkerettslige utgangspunktet er at Norge har kyststatsjurisdiksjon over territorialfarvannet (dvs. sj\u00f8territoriet og indre farvann) og flaggstatsjurisdiksjon over norske skip uansett hvor de befinner seg. Dette inneb\u00e6rer at Norge i dag, som utgangspunkt, kun 1 har adgang til \u00e5 fjerne vrak av skip med norsk flagg i norsk \u00f8konomisk sone. Et unntak fra utgangspunktet om at norske myndigheter ikke kan fjerne vrak av utenlandske skip i \u00f8konomisk sone, f\u00f8lger av forskrift 19. september 1997 nr. 1061 om inngrep p\u00e5 \u00e5pent hav og i Norges \u00f8konomiske sone i tilfelle av havforurensning eller fare for forurensning av olje eller andre stoffer som f\u00f8lge av en sj\u00f8ulykke (forskrift om inngrep ved forurensende sj\u00f8ulykke). Forskriften gjennomf\u00f8rer Internasjonal konvensjon om inngrep p\u00e5 det frie hav i tilfelle av oljeforurensningsulykker 29. november 1969 (Inngrepskonvensjonen). Iht. forskriftens \u00a7 3 andre ledd er fjerning av skipet et mulig tiltak. Vrakfjerningskonvensjonen gir kyststater folkerettslig hjemmel til \u00e5 fjerne vrak i kyststatens \u00f8konomiske sone, i tilfeller hvor kyststaten ellers ikke har folkerettslig hjemmel til \u00e5 gripe inn. En konvensjonspart kan vedta at vrakfjerningskonvensjonen ogs\u00e5 skal gjelde for vrak som befinner seg p\u00e5 statens eget territorium, herunder sj\u00f8territoriet. En slik utvidelse har ingen konsekvenser for statens folkerettslige adgang til \u00e5 h\u00e5ndtere vrak p\u00e5 eget territorium, men kan gi bedre muligheter til \u00e5 f\u00e5 dekket kostnadene ved vrakh\u00e5ndtering, avhengig av eksisterende nasjonale regler. Det er vedtatt at vrakfjerningskonvensjonen ogs\u00e5 skal gj\u00f8res gjeldende i Fastlands-Norge med tilh\u00f8rende sj\u00f8territorium. Konvensjonen gjelder imidlertid ikke i fiskevernsonen ved Svalbard og i fiskerisonen ved Jan Mayen, jf Prop.105 LS (2017- 2018). Vrakfjerningskonvensjonens ansvars- og forsikringsregler, som er gjennomf\u00f8rt i nytt kapittel 10 a i sj\u00f8loven, er bygd opp p\u00e5 samme m\u00e5te som ansvars- og erstatningsreglene i 1992 ansvarskonvensjonen, 2001 bunkerskonvensjonen og 2010 HNS-konvensjonen. Ansvaret for kostnadene ved fjerning og annen h\u00e5ndtering av vrak kan begrenses etter reglene i sj\u00f8loven kapittel 9. Begrensningsretten inneb\u00e6rer at det er et samlet tak p\u00e5 erstatningsansvaret etter \u00e9n hendelse, et s\u00e5kalt begrensningsbel\u00f8p. Departementet viser til Prop. 105 LS (2017-2018) kapittel 6 for n\u00e6rmere redegj\u00f8relse av begrensningsretten. 3. N\u00e6rmere om gjeldende rett Vrakfjerning i territorialfarvannet og dekning av det offentliges kostnader i forbindelse med vrakfjerningen er i dag regulert iblant annet havne- og farvannsloven og forurensningsloven. 3.1. Havne- og farvannsloven Etter havne- og farvannsloven \u00a7 17 er det forbudt \u00e5 volde fare eller ulempe for bruken av farvann eller havn. Bestemmelsens andre og tredje ledd regulerer henholdsvis den ansvarliges tiltaksplikt og myndighetenes p\u00e5leggskompetanse dersom forbudet i f\u00f8rste ledd ikke overholdes. Det f\u00f8lger av forarbeidene til loven at tiltaksplikten blant annet omfatter h\u00e5ndtering av skipsvrak.1 Etter andre ledd har den ansvarlige en selvstendig plikt til \u00e5 fjerne gjenstanden som utgj\u00f8r faren eller ulempen, eller gj\u00f8re det som m\u00e5 til for \u00e5 fjerne faren. Ansvarssubjektet er \u00abden som har brukt eller etterlatt gjenstanden i strid med f\u00f8rste ledd, den som var registrert eier eller eier av gjenstanden da den ble brukt eller etterlatt i strid med f\u00f8rste ledd, og den som er registrert eier eller eier n\u00e5r det blir gitt p\u00e5legg etter tredje ledd\u00bb, jf. havne- og farvannsloven \u00a7 17 fjerde ledd. Hvem som er \u00e5 anse som \u00abregistrert eier\u00bb og \u00abeier\u00bb, er definert i havne- og 1 Jf. Prop. 86 L (2018-2019) s. 159 2 farvannsloven \u00a7 3. Med reell eier siktes det til den som er faktisk eier, uavhengig av hvem som fremst\u00e5r som formell eier. Dersom et p\u00e5legg ikke etterkommes av den ansvarlige, kan det offentlige selv fjerne vraket for den ansvarliges regning, jf. havne- og farvannsloven \u00a7 18. Havne- og farvannsloven \u00a7 20 gir staten hjemmel til \u00e5 gripe inn i ulike n\u00f8d- og faresituasjoner. P\u00e5legg kan gis til eieren, rederen eller f\u00f8reren av et fart\u00f8y som er i fare eller som truer sikkerheten i farvannet, og kan blant annet v\u00e6re p\u00e5legg om \u00e5 ta slepeassistanse, forlate ankerplass eller \u00e5 benytte en bestemt led. Havne- og farvannsloven \u00a7 20 gir i likhet med \u00a7\u00a7 17-19 hjemmel til direkte gjennomf\u00f8ring og refusjon. Havne- og farvannsloven gjelder som utgangspunkt \u00abher i riket\u00bb, jf. \u00a7 2 f\u00f8rste ledd. Kongen i statsr\u00e5d kan bestemme at loven helt eller delvis skal gjelde i Norges \u00f8konomiske sone, jf. \u00a7 2 fjerde ledd. Etter \u00a7 17 femte ledd kan departementet gi forskrift om fjerning av vrak. Vrakfjerningskonvensjonens regler om fjerning av vrak av hensyn til sikkerhet og fremkommelighet i farvannet kan dermed hjemles i \u00a7\u00a7 17 femte ledd og 18 tredje ledd, forutsatt at denne bestemmelsen utvides til ogs\u00e5 \u00e5 gjelde i Norges \u00f8konomiske sone, jf. \u00a7 2 fjerde ledd. 3.2. Forurensningsloven Etter forurensningsloven \u00a7 7 er det forbudt \u00e5 sette i verk noe som kan medf\u00f8re fare for forurensning, med mindre det foreligger s\u00e6rskilt hjemmel for \u00e5 foreta seg noe som kan f\u00f8re til forurensning. Bestemmelsens andre og fjerde ledd regulerer henholdsvis den ansvarliges tiltaksplikt og myndighetenes p\u00e5leggskompetanse dersom forbudet i f\u00f8rste ledd ikke overholdes. I forurensningsloven \u00a7 74 er forurensningsmyndighetene gitt hjemmel til selv \u00e5 iverksette tiltak dersom den ansvarlige ikke etterkommer p\u00e5legg. I henhold til \u00a7 74 fjerde ledd kan forurensningsmyndigheten gi n\u00e6rmere forskrifter om gjennomf\u00f8ring av tiltak etter f\u00f8rste og annet ledd. Etter \u00a7 28 f\u00f8rste ledd er det forbudt \u00e5 t\u00f8mme, etterlate, oppbevare eller transportere avfall slik at det kan virke skjemmende eller v\u00e6re til skade eller ulempe for milj\u00f8et. Avfallsbegrepet omfatter ogs\u00e5 skipsvrak. Paragraf 37 andre ledd gir forurensningsmyndigheten hjemmel til \u00e5 gi p\u00e5legg om opprydding og fjerning til den som var eier av blant annet skip da det ble etterlatt i strid med \u00a7 28, eller som er eier n\u00e5r p\u00e5legget gis. Departementet er i \u00a7 88 gitt hjemmel for \u00e5 gi bestemmelser til utfylling og gjennomf\u00f8ring av loven, herunder om bestemmelsene i \u00a7\u00a7 28 og 37. For at forskriften skal kunne regulere tiltaksplikt og p\u00e5leggskompetanse, er det derfor behov for \u00e5 hjemle forskriften ogs\u00e5 i \u00a7 88. Forurensningsloven gjelder for forurensningskilder, avfall og avfallskilder som befinner seg i riket og for forurensninger som truer med \u00e5 inntreffe her i riket, jf. \u00a7 3 annet ledd nr. 1 og 2. Etter bestemmelsens annet ledd nr. 3 gjelder loven videre for forurensningskilder som befinner seg i eller forurensning som truer med \u00e5 inntreffe i Norges \u00f8konomiske sone dersom forurensningskilden er norsk fart\u00f8y eller innretning, eller for \u00f8vrig i den utstrekning Kongen bestemmer. Hjemmelen til \u00e5 utvide virkeomr\u00e5det for forurensningsloven i \u00f8konomisk sone er begrenset til andre forurensningskilder. Forurensningslovens virkeomr\u00e5de kan dermed ikke utvides til \u00e5 omfatte bestemmelser om avfall og fors\u00f8pling i \u00f8konomisk sone.N\u00e6rmere om forskriftsforslaget Det foresl\u00e5s at forskriften hjemles i havne- og farvannsloven og forurensningsloven. Som det fremg\u00e5r av omtalen i punkt 3, er tiltaksplikten og p\u00e5leggskompetansen etter de to lovene 3 delvis overlappende. De har imidlertid noe ulike form\u00e5l, jf. \u00a7 1 i begge lovene, og det er derfor behov for \u00e5 hjemle forskriften i begge. Forskriftsforslaget er til dels overlappende med eksisterende hjemler for vrakfjerning i henholdsvis havne- og farvannsloven og forurensningslovene. Som det fremkommer i merknadene til de enkelte bestemmelsene nedenfor, er imidlertid terskelen for \u00e5 iverksette vrakfjerning i flere tilfeller lavere etter disse lovene enn etter forskriftsforslaget. I tillegg har b\u00e5de havne- og farvannsloven og forurensningsloven en bredere krets av mulige ansvarlige enn etter vrakfjerningskonvensjonen. Det legges p\u00e5 denne bakgrunn opp til et tosporet system n\u00e5r det gjelder kostnadsrefusjon, jf. Prop. 105 LS (2017-2018). Dette vil inneb\u00e6re at de tilfeller som faller inn under vrakfjerningskonvensjonens og dermed forskriftsforslagets regler, f\u00f8lger et system for kostnadsrefusjon med mulighet for direktekrav. Tilfeller som omfattes av havne- og farvannsloven og forurensningsloven, men som faller utenfor forskriftens regler, skal fortsatt f\u00f8lge dagens system for kostnadsrefusjon. 4.1 Merknader til de enkelte bestemmelsene i forskriftsforslaget 4.1.1 Forskriftens virkeomr\u00e5de \u00a7 1 Norge har vedtatt at vrakfjerningskonvensjonen ogs\u00e5 skal gjelde for vrak som befinner seg p\u00e5 territoriet, herunder sj\u00f8territoriet. Det foresl\u00e5s derfor at forskriften skal gjelde b\u00e5de i Fastlands-Norge med tilh\u00f8rende sj\u00f8territorium og i Norges \u00f8konomiske sone. Videre foresl\u00e5s det at forskriften skal gjelde i elver og innsj\u00f8er, uavhengig av om de er farbare med fart\u00f8y fra sj\u00f8en. Det foresl\u00e5s dermed at N\u00e6rings- og fiskeridepartementet benytter sin adgang til \u00e5 gi forskriften en videre anvendelse for elver og innsj\u00f8er enn det som f\u00f8lger av havne- og farvannsloven \u00a7 2 f\u00f8rste ledd andre punktum. I Norges \u00f8konomiske sone gjelder forskriften for skip og vrak med norsk flagg og flagg fra stater som har tiltr\u00e5dt konvensjonen. Forskriftens bestemmelser om underretning i henhold til \u00a7 4 og myndighet til \u00e5 gripe inn p\u00e5 vegne av registrert eier i henhold til \u00a7 7, gjelder ikke for sj\u00f8territoriet. Dette er i samsvar med unntakene i konvensjonens artikkel 4 nr. 4. 4.1.2 Definisjoner \u00a7 2 Legaldefinisjonene i forskriften er i tr\u00e5d med vrakfjerningskonvensjonen. Departementet har foresl\u00e5tt enkelte mindre spr\u00e5klige endringer i definisjonene. Enkelte av definisjonene er tidligere tatt inn i sj\u00f8loven med mindre variasjoner fra oversettelsen av vrakfjerningskonvensjonen, og for disse er det brukt samme ordlyd som i sj\u00f8loven \u00a7 210. Nedenfor omtales vrakfjerningskonvensjonens definisjoner av \u00abskip\u00bb, \u00abvrak\u00bb, \u00abfjerning\u00bb og \u00abfare\u00bb. Begrepet \u00abskip\u00bb i \u00a7 2 bokstav a) omfatter ethvert sj\u00f8g\u00e5ende fart\u00f8y av enhver type, unntatt flytende plattformer som er p\u00e5 feltet og driver leting etter, utvinning av eller produksjon av mineralressurser p\u00e5 havbunnen. Begrepet \u00abvrak\u00bb i \u00a7 2 bokstav c) omfatter sunkne og strandede skip og skip som er i ferd med \u00e5 synke eller strande, deler av sunkne og strandede skip, gjenstander som har v\u00e6rt ombord p\u00e5 sunkne og strandede skip, og gjenstander som er mistet p\u00e5 sj\u00f8en fra et skip etter 4 en sj\u00f8ulykke. Dermed vil eksempelvis kontainere og annen type last ombord omfattes av begrepet \u00abvrak\u00bb. Begrepet \u00abfare\u00bb i \u00a7 2 bokstav d) omfatter blant annet forurensning, navigasjonshindringer og trusler mot infrastruktur og n\u00e6ringsinteresser. Begrepet \u00abfjerning\u00bb i \u00a7 2 bokstav f) omfatter alle former for forebygging, reduksjon eller eliminering av faren som har oppst\u00e5tt ved et vrak. 4.1.3 Konstatering av fare \u00a7 3 De konvensjonsbaserte vrakfjerningsreglene forutsetter at et vrak utgj\u00f8r en fare for at vrakfjerningsplikten skal inntre. Hvorvidt det foreligger en fare, m\u00e5 vurderes konkret basert p\u00e5 kriteriene oppstilt i den ikke utt\u00f8mmende listen i \u00a7 3 bokstav a til o. 4.1.4 Kystverkets plikter overfor skipets flaggstat \u00a7 4 Bestemmelsen gjelder kun for vrak i Norges \u00f8konomiske sone. Forskriftsforslagets \u00a7 4 regulerer Kystverkets plikter overfor skipets flaggstat og registrert eier, dersom det er fastsl\u00e5tt at vraket utgj\u00f8r en fare etter forskriftens \u00a7 3. Konvensjonen regulerer ikke i hvilken form underrettelsen skal skje, og myndigheten etter forskriften m\u00e5 derfor underrette p\u00e5 den m\u00e5ten som ansees som mest hensiktsmessig med tanke p\u00e5 de konkrete omstendighetene. 4.1.5 Frist for fjerning av vrak og underretting til registrerte eier \u00a7 5 Forskriftens \u00a7 5 regulerer Kystverkets plikt til \u00e5 fastsette en rimelig frist for n\u00e5r eieren m\u00e5 fjerne vraket, og underretning om dette til registrert eier dersom vraket er fastsl\u00e5tt \u00e5 utgj\u00f8re en fare etter \u00a7 3. Videre m\u00e5 det i underretningen informeres om at myndigheten vil fjerne vrak for eiers regning dersom fristen ikke overholdes. Bokstav c gir myndigheten en sikkerhetsventil til \u00e5 fjerne vraket umiddelbart dersom faren blir \u00abs\u00e6rlig alvorlig\u00bb. Kystverket m\u00e5 p\u00e5 grunnlag av de konkrete omstendighetene vurdere om faren er av en slik alvorlighetsgrad at staten m\u00e5 gripe inn uten at registrert eier har f\u00e5tt en frist \u00e5 forholde seg til. 4.1.6 Den registrerte eierens tiltaksplikt \u00a7 6 Den registrerte eierens tiltaksplikt fremg\u00e5r av forskriftsforslagets \u00a7 6. Vrakfjerningsplikten inntrer n\u00e5r myndighetene har fastsl\u00e5tt at vraket utgj\u00f8r en \u00abfare\u00bb etter en risikovurdering i henhold til \u00a7 3. Etter utkastets \u00a7 6 annet ledd kan Kystverket fastsette vilk\u00e5r for fjerningen, i den grad det er n\u00f8dvendig for \u00e5 sikre at vraket fjernes p\u00e5 en m\u00e5te som er i samsvar med hensynet til sikkerhet og vern av det marine milj\u00f8et. Av forskriftsforslagets \u00a7 6 tredje ledd fremg\u00e5r det at dersom registrert eier inng\u00e5r avtale med et bergingsselskap om \u00e5 fjerne vrak som er i Norges territorium, herunder sj\u00f8territoriet, m\u00e5 avtalen v\u00e6re i tr\u00e5d med nasjonal lovgivning. Dette er et utslag av at Norge har gjort konvensjonen gjeldende p\u00e5 sj\u00f8territoriet. 4.1.7. Myndighetenes adgang til \u00e5 gripe inn eller fjerne vrak p\u00e5 registrerte eiers vegne \u00a7 7 Forskriftsforslagets \u00a7 7 f\u00e5r kun anvendelse for vrak som befinner seg i Norges \u00f8konomiske sone. 5 Det f\u00f8lger av \u00a7 7 f\u00f8rste ledd at n\u00e5r fjerning av vrak som nevnt i \u00a7 6 er p\u00e5begynt, kan den ber\u00f8rte staten bare gripe inn i fjerningen dersom det er n\u00f8dvendig for \u00e5 sikre at vraket fjernes effektivt p\u00e5 en m\u00e5te som er i samsvar med hensynet til sikkerhet og vern av det marine milj\u00f8et. Andre ledd gir Kystverket hjemmel til \u00e5 gripe inn der fristen for vrakfjerning er oversittet etter \u00a7 5 f\u00f8rste ledd bokstav a, eller der det ikke er mulig \u00e5 kontakte registrert eier. Tredje ledd gir Kystverket en sikkerhetsventil til \u00e5 gripe inn i de tilfeller der umiddelbare tiltak er n\u00f8dvendig. Her gjelder imidlertid vilk\u00e5ret om at Kystverket skal ha gitt underretting til skipets flaggstat og registrert eier. B\u00e5de etter andre og tredje ledd gjelder et krav om at fjerningen skal skje p\u00e5 den mest praktiske og hurtige tilgjengelige m\u00e5ten, i samsvar med hensynet til sikkerhet og vern av det marine milj\u00f8et. 4.1.8. Forholdsmessighet \u00a7 8 I henhold til utkastets \u00a7 8 er det krav om at tiltak som treffes skal st\u00e5 i forhold til faren og opph\u00f8re, s\u00e5 snart vraket er fjernet. 4. \u00d8konomiske og administrative konsekvenser Kystverket er ansvarlig myndighet for statlig beredskap mot akutt forurensning, og er derfor ogs\u00e5 ansvarlig myndighet etter vrakfjerningsforskriften. Av hensyn til brukervennlighet vises det eksplisitt til Kystverket i forskriften. Det legges til grunn at den utvidede adgangen til \u00e5 fjerne vrak i \u00f8konomisk sone vil kunne medf\u00f8re at Kystverket p\u00e5drar seg utgifter i forbindelse med h\u00e5ndteringen av sj\u00f8ulykker, men disse kostnadene vil kunne kreves refundert av vrakets eier i henhold til reglene om \u00f8konomisk ansvar og forsikring. Konvensjonens bestemmelser om forsikringsplikt og direkteadgang vil bedre offentlige myndigheters muligheter til \u00e5 f\u00e5 dekket sine kostnader ved lokalisering, merking og fjerning av vrak, b\u00e5de for vrak i \u00f8konomisk sone og for vrak i Fastlands-Norge med tilh\u00f8rende sj\u00f8territorium. For skip som i dag ikke har forsikring som dekker vrakfjerning, vil forsikringsplikten medf\u00f8re en kostnad. Dersom en ulykke skulle skje, vil det imidlertid v\u00e6re en fordel for den ansvarlige \u00e5 f\u00e5 dekket sitt ansvar. Kystverkets h\u00e5ndtering av vrak i dag ivaretar i hovedsak kravene som p\u00e5legges statene i henhold til vrakfjerningskonvensjonen. Departementet legger til grunn at Kystverkets operative virksomhet er i samsvar med konvensjonens krav, og at gjennomf\u00f8ringen av vrakfjerningskonvensjonen ikke vil n\u00f8dvendiggj\u00f8re \u00f8kt beredskap. 6 Forskrift om fjerning av vrak etter vrakfjerningskonvensjonen (vrakfjerningsforskriften) Hjemmel: Fastsatt av N\u00e6rings- og fiskeridepartementet [dato m\u00e5ned \u00e5r] med hjemmel i lov 21. juni 2019 nr. 70 om havner og farvann (havne- og farvannsloven) \u00a7\u00a7 2 fjerde ledd, 17 femte ledd, 18 tredje ledd og kgl. res [dato m\u00e5ned \u00e5r] og lov 13. mars 1981 nr. 6 om vern mot forurensninger og om avfall (forurensningsloven) \u00a7\u00a7 3 annet ledd nr. 3, 74 og 88. \u00a7 1. Virkeomr\u00e5de Forskriften gjelder for skip og vrak her i riket, medregnet sj\u00f8territoriet, de indre farvann, elver og innsj\u00f8er. Forskriften gjelder ikke for Svalbard og Jan Mayen. I Norges \u00f8konomiske sone gjelder forskriften for skip og vrak med norsk flagg og flagg fra stater som har tiltr\u00e5dt Den internasjonale Nairobi-konvensjonen om fjerning av vrak, 2007 (vrakfjerningskonvensjonen). Forskriften f\u00e5r ikke anvendelse p\u00e5 krigsskip eller andre skip som eies eller driftes av en stat og som for tiden bare benyttes i statlig, ikke-kommersielt \u00f8yemed, med mindre staten som eier eller drifter skipet, har vedtatt at vrakfjerningskonvensjonen skal f\u00e5 anvendelse for slike skip. N\u00e5r ikke annet f\u00f8lger av Norges folkerettslige forpliktelser medf\u00f8rer forskriften ingen begrensing i adgangen til tiltak rettet mot vrak eller til \u00e5 kreve kostnadsdekning eller erstatning etter ellers gjeldende regler. For vrak her i riket, medregnet sj\u00f8territoriet, de indre farvann, elver og innsj\u00f8er, f\u00e5r \u00a7 4 og \u00a7 7 ikke anvendelse. \u00a7 2. Definisjoner I denne forskriften menes med a) skip: ethvert sj\u00f8g\u00e5ende fart\u00f8y av enhver type, herunder flytende fart\u00f8y, undervannsfart\u00f8y. hydrofoilb\u00e5t, luftputefart\u00f8y og flytende plattformer, unntatt n\u00e5r slike plattformer er p\u00e5 feltet og driver leting etter, utvinning av eller produksjon av mineralressurser p\u00e5 havbunnen b) sj\u00f8ulykke: sammenst\u00f8t mellom skip, grunnst\u00f8ting, andre hendelser knyttet til navigeringen eller andre hendelser om bord p\u00e5 et skip eller utenfor skipet som medf\u00f8rer tingskade eller en overhengende fare for tingskade p\u00e5 et skip eller skipslasten c) vrak: 1. et skip som er sunket eller strandet som f\u00f8lge av en sj\u00f8ulykke 2. en del av et skip som er sunket eller strandet som f\u00f8lge av en sj\u00f8ulykke, herunder en gjenstand som er eller har v\u00e6rt om bord p\u00e5 et slikt skip 3. en gjenstand som er mistet p\u00e5 sj\u00f8en fra et skip som f\u00f8lge av en sj\u00f8ulykke, og som er strandet, sunket eller i drift p\u00e5 sj\u00f8en, eller 4. et skip som er i ferd med eller med rimelighet kan ventes \u00e5 synke eller strande som f\u00f8lge av en sj\u00f8ulykke, og der effektive tiltak for \u00e5 bist\u00e5 skipet eller eventuell eiendom som er i fare, ikke allerede er truffet d) fare: forhold eller trussel som utgj\u00f8r en navigasjonsrisiko eller -hindring, eller med rimelighet kan ventes \u00e5 medf\u00f8re omfattende skadelige virkninger for det marine milj\u00f8et eller skade p\u00e5 kystlinjen eller tilh\u00f8rende interesser til en eller flere stater e) tilh\u00f8rende interesser: interessene til en kyststat som er direkte ber\u00f8rt eller truet av et vrak, for eksempel maritim virksomhet n\u00e6r kysten, i havner og i elvemunninger, herunder fiskerivirksomhet, som utgj\u00f8r et vesentlig middel til livsopphold for de ber\u00f8rte, turistattraksjoner og andre \u00f8konomiske interesser i det ber\u00f8rte omr\u00e5det, kystbefolkningens helse og det ber\u00f8rte omr\u00e5dets velv\u00e6re, herunder vern av marine levende ressurser, samt plante- og dyreliv, og offshore- og undervannsinfrastrukturer f) fjerning: alle former for forebygging, reduksjon eller eliminering av faren som har oppst\u00e5tt ved et vrak. Begrepene \u00abfjerne\u00bb, \u00abfjernet\u00bb og \u00abfjerner\u00bb skal forst\u00e5s p\u00e5 samme m\u00e5te g) registrert eier: den eller de personene som er registrert som skipets eier. Er registrering ikke foretatt, regnes den eller de personene som eier skipet p\u00e5 tidspunktet for sj\u00f8ulykken som registrert eier. Eies skipet av en stat, men driftes av et selskap som i denne staten er registrert som driftsansvarlig, regnes selskapet som skipets registrerte eier h) driftsansvarlig: skipseieren eller en annen organisasjon eller person, for eksempel disponenten eller bareboatbefrakteren, som har p\u00e5tatt seg ansvaret for bruken av skipet p\u00e5 vegne av 7 skipseieren og som derved har p\u00e5tatt seg alle plikter og alt ansvar i henhold til den internasjonale norm for sikkerhetsstyring med endringer i) ber\u00f8rt stat: den staten i hvis konvensjonsomr\u00e5de vraket befinner seg. \u00a7 3. Konstatering av fare N\u00e5r Kystverket skal fastsl\u00e5 om et vrak utgj\u00f8r en fare b\u00f8r f\u00f8lgende kriterier vektlegges: a) vrakets type, st\u00f8rrelse og konstruksjon b) havdybden i omr\u00e5det c) tidevannsvariasjon og str\u00f8mninger i omr\u00e5det d) s\u00e6rlige s\u00e5rbare havomr\u00e5der som er identifisert og, der det er relevant, utpekt i samsvar med retningslinjene vedtatt av FNs sj\u00f8fartsorganisasjon, eller et klart definert omr\u00e5de av statens \u00f8konomiske sone der s\u00e6rskilte p\u00e5budte tiltak er vedtatt i henhold til artikkel 211 nr. 6 i De forente nasjoners havrettskonvensjon, 1982 e) avstand til seilingsleder eller etablerte farleder f) trafikktetthet og -frekvens g) trafikktype h) type og mengde last i vraket, mengde og type olje (for eksempel bunkerolje og sm\u00f8reolje) om bord i vraket. Det skal s\u00e6rlig legges vekt p\u00e5 sannsynlige skader som kan oppst\u00e5 dersom lasten eller oljen slippes ut i det marine milj\u00f8et i) havneanleggs s\u00e5rbarhet j) r\u00e5dende meteorologiske og hydrografiske forhold k) omr\u00e5dets undersj\u00f8iske topografi l) vrakets h\u00f8yde over eller under vannflaten ved laveste astronomiske tidevann m) vrakets akustiske og magnetiske profiler n) avstand til offshoreinstallasjoner, r\u00f8rledninger, telekommunikasjonskabler og lignende konstruksjoner, og o) eventuelle andre omstendigheter som kan gj\u00f8re det n\u00f8dvendig \u00e5 fjerne vraket. \u00a7 4. Kystverkets plikter overfor skipets flaggstat Dersom Kystverket fastsl\u00e5r at et vrak som befinner seg i Norges \u00f8konomiske sone utgj\u00f8r en fare, skal Kystevret umiddelbart a) underrette skipets flaggstat og den registrerte eieren, og b) r\u00e5df\u00f8re seg med skipets flaggstat og andre stater som er ber\u00f8rt av vraket om tiltak som skal treffes i forbindelse med vraket. \u00a7 5. Frist for fjerning av vrak og underretting til registrerte eier N\u00e5r Kystverket har fastsl\u00e5tt at et vrak utgj\u00f8r en fare etter \u00a7 3, skal Kystverket: a) fastsette en rimelig frist som den registrerte eieren m\u00e5 fjerne vraket innen, der det tas hensyn til typen fare som er fastsl\u00e5tt i samsvar med \u00a7 3 b) underrette den registrerte eieren skriftlig om den fastsatte fristen og angi at dersom den registrerte eieren ikke fjerner vraket innen denne fristen, kan myndigheten etter forskriften fjerne vraket for den registrerte eierens regning, og c) underrette den registrerte eieren skriftlig om at myndigheten etter forskriften akter \u00e5 gripe inn umiddelbart ved omstendigheter der faren blir s\u00e6rlig alvorlig. \u00a7 6. Den registrerte eierens tiltaksplikt Den registrerte eieren skal fjerne et vrak som etter \u00a7 3 er fastsl\u00e5tt \u00e5 utgj\u00f8re en fare. Den registrerte eieren kan inng\u00e5 avtale med et bergingsselskap eller en annen person om \u00e5 fjerne vraket som er fastsl\u00e5tt \u00e5 utgj\u00f8re en fare, p\u00e5 vegne av eieren. F\u00f8r slik fjerning begynner, kan Kystverket fastsette vilk\u00e5r for fjerningen bare i den grad det er n\u00f8dvendig for \u00e5 sikre at vraket fjernes p\u00e5 en m\u00e5te som er i samsvar med hensynet til sikkerhet og vern av det marine milj\u00f8et. For vrak i Norges territorium, herunder sj\u00f8territorium, kan den registrerte eier inng\u00e5 avtale med et bergingsselskap eller en annen person som nevnt i annet ledd dersom det er i tr\u00e5d med nasjonal lovgiving. 8 \u00a7 7. Kystverkets adgang til \u00e5 gripe inn eller fjerne vrak p\u00e5 registrerte eiers vegne N\u00e5r fjerning av vrak nevnt i \u00a7 6 og som befinner seg i Norges \u00f8konomiske er p\u00e5begynt, kan den ber\u00f8rte staten bare gripe inn i fjerningen dersom det er n\u00f8dvendig for \u00e5 sikre at vraket fjernes effektivt p\u00e5 en m\u00e5te som er i samsvar med hensynet til sikkerhet og vern av det marine milj\u00f8et. Dersom den registrerte eieren ikke fjerner vraket innen fristen som er fastsatt i samsvar med \u00a7 5 f\u00f8rste ledd bokstav a), eller den registrerte eieren ikke kan kontaktes, kan Kystverket fjerne vraket p\u00e5 den mest praktiske og hurtige tilgjengelige m\u00e5ten i samsvar med hensynet til sikkerhet og vern av det marine milj\u00f8et. Under omstendigheter der umiddelbare tiltak er p\u00e5krevd og Kystverket har underrettet skipets flaggstat og den registrerte eieren, kan Kystverket fjerne vraket p\u00e5 den mest praktiske og hurtige tilgjengelige m\u00e5ten i samsvar med hensynet til sikkerhet og vern av det marine milj\u00f8et. \u00a7 8. Forholdsmessighet Tiltak som treffes av Kystverket etter forskriften, skal st\u00e5 i forhold til faren. Tiltakene skal opph\u00f8re s\u00e5 snart vraket er fjernet og ikke gripe un\u00f8dvendig inn i rettighetene og interessene til andre stater, herunder skipets flaggstat, og eventuelle ber\u00f8rte fysiske eller juridiske personer. \u00a7 9. Ikrafttredelse Denne forskrift trer i kraft fra [dato m\u00e5ned \u00e5r]. 9 "
}