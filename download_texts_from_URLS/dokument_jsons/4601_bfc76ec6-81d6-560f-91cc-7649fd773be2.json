{
  "dokument_id": "bfc76ec6-81d6-560f-91cc-7649fd773be2",
  "doc_type": "case_presentation",
  "kommune": 4601,
  "tittel": "H\u00f8ring - forskrift om skoleregler og elevdemokrati",
  "url": "https://bergen.kommune.no/politikere-utvalg/api/fil/bk360/10490622/Framstilling-Horing-forskrift-om-skoleregler-og-elevdemokrati",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/84916-1 H\u00f8ring - forskrift om skoleregler og elevdemokrati Hva saken gjelder: Byr\u00e5d for barnehage og skole legger fram sak om \u00e5 sende forslag til lokal forskrift om skoleregler og elevdemokrati p\u00e5 h\u00f8ring. Forskriften bygger p\u00e5 nasjonalt lovverk og dagens ordensreglement. Ny oppl\u00e6ringslov trer i kraft 1. august 2024. Etter oppl\u00e6ringsloven \u00a7 10-7 skal kommunene lage en forskrift om skoledemokrati og skoleregler (tidligere ordensreglement). I dag har Bergen kommune en forskrift om ordensreglement vedtatt av leder for Fagavdeling barnehage og skole i 2011. I etterkant har ordensreglementet v\u00e6rt revidert av kommunaldirekt\u00f8r for barnehage og skole, senest 1. august 2022. Forskriften kapittel 2 er byr\u00e5dens forslag til skoleregler. Disse er en videref\u00f8ring av dagens gjeldende ordensreglement med spr\u00e5klige forenklinger. Dagens ordensreglement er utarbeidet p\u00e5 nynorsk og bokm\u00e5l, og byr\u00e5den vil fremme to likeverdige versjoner av lokal forskrift om skoleregler og elevdemokrati etter h\u00f8ringsrunden. N\u00e5r det gjelder elevdemokrati har oppl\u00e6ringsloven tidligere lovfestet kravet om elevr\u00e5d, Foreldrer\u00e5dets arbeidsutvalg (FAU), samarbeidsutvalg (SU) og skolemilj\u00f8utvalg (SMU). Etter ny oppl\u00e6ringslov \u00a7 10-5 er kravet at skolen skal ha brukerorgan som for eksempel elevr\u00e5d og FAU, men at elevene og foreldrene kan velge \u00e5 organisere seg p\u00e5 en annen m\u00e5te. Byr\u00e5dens forslag sikrer at elevene og foreldrene har en m\u00f8teplass for \u00e5 fremme saker, men at elever og foreldrene selv kan velge \u00e5 organisere seg p\u00e5 en annen m\u00e5te enn elevr\u00e5d og FAU. Siden organiseringen av elevr\u00e5d og FAU har fungert godt i Bergen, foresl\u00e5r byr\u00e5den at disse organene blir videref\u00f8rt. Byr\u00e5den foresl\u00e5r at dagens ordning med samarbeidsutvalg og skolemilj\u00f8utvalg videref\u00f8res i ny forskrift. Brukerperspektivet er viktig i utviklingen av bergensskolen, og samarbeidsutvalget skal fortsatt v\u00e6re et r\u00e5dgivende organ som kan uttale seg i alle saker som gjelder skolen. Samarbeidsutvalget har administrative og politiske representanter som sikrer at skolen kan l\u00f8fte saker direkte. Byr\u00e5den mener videre at skolemilj\u00f8utvalget vil kunne v\u00e6re en viktig ressurs og p\u00e5driver i arbeidet for \u00e5 skape et godt fysisk og psykososialt skolemilj\u00f8. Hvis det viser seg utfordrende \u00e5 rekruttere foreldre til \u00e5 sitte i skolemilj\u00f8utvalg, kan samarbeidsutvalget bestemme at det selv skal v\u00e6re skolemilj\u00f8utvalg. Et mulig alternativ kan v\u00e6re \u00e5 bare ha skolemilj\u00f8utvalg, eller bare samarbeidsutvalg. I h\u00f8ringen vil h\u00f8ringsinstansene bli bedt om \u00e5 uttale seg om dette. P\u00e5 bakgrunn av ny oppl\u00e6ringslov og handlingsrommet kommunen har rundt brukerorgan, krav om kunngj\u00f8ring av alle forskrifter etter oppl\u00e6ringsloven, og tidsrommet siden ordensreglementet har v\u00e6rt behandlet i bystyret, vil derfor byr\u00e5den fremme forskriften som sak for bystyret. 1 \u00d8konomiske konsekvenser: En videref\u00f8ring av samarbeidsutvalg (SU) vil koste Bergen kommune inntil 250 000 kroner \u00e5rlig i godtgj\u00f8relse til politiske representanter. Dette er avhengig av hvor mange m\u00f8ter de forskjellige skolene har, og hvor mange av representantene som krever godtgj\u00f8relse. Byr\u00e5dens vurdering og anbefaling/konklusjon: Byr\u00e5den \u00f8nsker en bred medvirkning fra elever, foreldre, skoler og andre aktuelle instanser n\u00e5r det n\u00e5 skal lages lokal forskrift om skoleregler og lokaldemokrati, i tr\u00e5d med ny oppl\u00e6ringslov som trer i kraft fra h\u00f8sten 2024. Byr\u00e5den anbefaler derfor at forslaget til forskrift sendes p\u00e5 h\u00f8ring. Vedtakskompetanse: Byr\u00e5dets fullmakter \u00a7 2.5 Saksforberedelse, vedtatt av bystyret 16.12.2020 i sak 378/20: Byr\u00e5det har ansvar for \u00e5 forberede og fremlegge saker til bystyrets organer. Byr\u00e5det selv innstiller i alle saker hvor bystyret har avgj\u00f8relsesmyndighet, og som ligger innenfor byr\u00e5dets ansvarsomr\u00e5der. Byr\u00e5det innstiller ikke i saker som gjelder utvikling og drift av bystyrets organer. Byr\u00e5d for barnehage og skole innstiller til byr\u00e5det \u00e5 fatte f\u00f8lgende vedtak: Byr\u00e5det sender \u00abForskrift om skoleregler og elevdemokrati\u00bb p\u00e5 h\u00f8ring med h\u00f8ringsfrist 30. juni 2024 Dato: 4. juni 2024 Daniel C. E. H\u00e4gglund Byr\u00e5d for barnehage og skole Dokumentet er godkjent elektronisk. Vedlegg: Forskrift om skoleregler og elevdemokrati 2 "
}