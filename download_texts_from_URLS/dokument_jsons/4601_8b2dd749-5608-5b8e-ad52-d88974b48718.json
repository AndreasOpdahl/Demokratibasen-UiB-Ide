{
  "dokument_id": "8b2dd749-5608-5b8e-ad52-d88974b48718",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 109 fra Diane A. Berbain (SV) vedr\u00f8rende nedleggelse av to bydelslegevakter - Utvalg for helse og sosial 2024",
  "url": "https://bergen.kommune.no/politikere-utvalg/api/fil/bk360/11712330/Svar-pa-skriftlig-sporsmal-nr-109-fra-Diane-A-Berbain-SV-vedrorende-nedleggelse-av-to-bydelslegevakter-Utvalg-for-helse-og-sosial-2024",
  "tekst": " BEHO - Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/185277-3 Saksbehandler: Kenneth Nodeland Fra Dato: 17. desember 2024 Byr\u00e5d for eldre, helse og omsorg Svar p\u00e5 skriftlig sp\u00f8rsm\u00e5l nr. 109 fra Diane A. Berbain (SV) vedr\u00f8rende nedleggelse av to bydelslegevakter - Utvalg for helse og sosial 2024 Representanten Diane A. Berbain (SV) har den 4. desember 2024 sendt inn f\u00f8lgende skriftlige sp\u00f8rsm\u00e5l: Det er varslet nedleggelse av to bydelslegevakter. UHSO fikk 13.11.24 en sak p\u00e5 sakslisten som skulle orientere om mulige konsekvenser av dette budsjettkuttet. Vi ba om at saken belyser de vurderinger byr\u00e5det har gjort i tilknytning til forslaget om nedleggelse, og \u00f8nsket \u00e5 f\u00e5 svar p\u00e5 f\u00f8lgende sp\u00f8rsm\u00e5l: 1. Er bydelslegevaktene/legevaktsjefene blitt involvert i vurderingen av denne nedleggelsen, og hva var deres vurdering? 2. Har fagorganisasjoner blitt gitt mulighet for innspill? 3. Blir bemanningen ved Bergen legevakt styrket i tilstrekkelig grad for \u00e5 kunne oppveie for tapet av to bydelslegevakter? 4. Utvalget ble orientert i befaring p\u00e5 legevakten om at bydelslegevaktene tok unna over halvparten av pasienthenvendelsene i sin \u00e5pningstid. Det betyr at ved nedleggelse vil man potensielt se en dramatisk \u00f8kning i antall henvendelser til de resterende legevaktsentralene. Er det gjort en vurdering av at disse har tilstrekkelig areal og triageringskapasitet til \u00e5 ta unna dette? 5. Et argument som byr\u00e5det bruker for \u00e5 gjennomf\u00f8re denne nedleggelsen er at bergensere benytter legevakten i st\u00f8rre grad enn innbyggere i andre byer. Samtidig brukes fastlegene i mindre grad. Dette er et valid argument kun hvis \u00e5rsakene til dette er utredet, og det viser seg at det handler om at bergensere trenger bedre oppl\u00e6ring i hvem man skal henvende seg til ved akutt og ikke-akutt sykdom. Foreligger en utredning av \u00e5rsaker til bergensernes forh\u00f8yede bruk av legevakten? Hvis ikke, vil dette bli unders\u00f8kt? Svar fra byr\u00e5den: Byr\u00e5dspartiene har forhandlet med st\u00f8ttepartiene (Bergenslisten, Industri- og n\u00e6ringspartiet og Pensjonistpartiet) om budsjettet for 2025, og ble i desember enige om \u00e5 videref\u00f8re drift av bydelslegevaktene i Fana og Loddefjord. Under f\u00f8lger svar p\u00e5 sp\u00f8rsm\u00e5lene fra representanten. Flere av sp\u00f8rsm\u00e5lene ble besvart i svar p\u00e5 skriftlig sp\u00f8rsm\u00e5l nr. 99, og i m\u00f8tet i utvalg for helse og sosial 13. november. 1. Nedleggelse av bydelslegevakter ble vurdert av etat for helsetjenester og legevakt. Etatsdirekt\u00f8r, legevaktens leder, medisinsk ansvarlig overlege samt etatens beredskapsr\u00e5dgiver risikovurderte konsekvensen av tiltaket. Innbyggerne i Bergen ville fortsatt hatt tilgang p\u00e5 et forsvarlig, d\u00f8gnkontinuerlig legevakttilbud. Vurderingen var derfor at en nedleggelse av legevaktene i Fana og Loddefjord totalt sett ville hatt sv\u00e6rt begrensede negative helsekonsekvenser. 2. Fagforeningene kan s\u00f8ke \u00e5 p\u00e5virke politiske beslutninger p\u00e5 linje med andre innbyggere, men de gir ikke innspill underveis i byr\u00e5dets interne budsjettprosess. N\u00e5r et politisk vedtak skal gjennomf\u00f8res, vil tillitsvalgte bli involvert. 3. Den utfordrende \u00f8konomiske situasjonen var utgangspunkt for forslaget, og det var ikke planlagt \u00e5 styrke bemanningen i Solheimsviken eller \u00c5sane som f\u00f8lge av dette tiltaket. Det var samtidig forventet at ventetidene ville \u00f8ke. 4. Bydelslegevaktene i Fana og Loddefjord hadde til sammen 38 daglige pasienter i snitt i 2023. En nedleggelse av disse to avdelingene ville f\u00f8rt til \u00f8kt p\u00e5gang ved legevakten i Solheimsviken, men det er usikkert hvor stor \u00f8kningen ville blitt. Det var likevel byr\u00e5dets vurdering, blant annet basert p\u00e5 risikovurderingen, at dette ville v\u00e6rt h\u00e5ndterbart for legevakten. 5. Forslaget om \u00e5 avvikle to av bydelslegevaktene hadde som nevnt bakgrunn i det store behovet for innsparinger, og rapporten der etatsdirekt\u00f8r, legevaktens leder, medisinsk ansvarlig overlege samt etatens beredskapsr\u00e5dgiver risikovurderte konsekvensen av tiltaket. Legevakten skal gi \u00f8yeblikkelig hjelp ved skade eller sykdom som oppfattes som s\u00e5 alvorlig at det ikke kan vente til neste dag. I de fleste tilfeller er det fastlegen man b\u00f8r opps\u00f8ke f\u00f8rst, som kjenner pasientene best og gjerne har fulgt disse opp over lengre tid. Sammenlignet med andre storbyer, kan det se ut som om det er et uutnyttet potensial i Bergen n\u00e5r det kommer til best mulig bruk av fastlege og legevakt. Dette er blant annet noe som blir fulgt opp gjennom fastlegestrategien. Marte Joan Monstad - Byr\u00e5d for eldre, helse og omsorg Dokumentet er godkjent elektronisk. "
}