{
  "dokument_id": "2c13823e-b6b3-5364-99dd-8e09535b9ef0",
  "doc_type": "case_attachment",
  "kommune": 4601,
  "tittel": "Fana, Gnr. 12, Bnr. 44 mfl. Fana brannstasjon og boligtun, arealplan-ID: 64070000, detaljreguleringsplan, 2.gangsbehandling",
  "url": "https://bergen.kommune.no/politikere-utvalg/api/fil/bk360/11226232/Fana-Gnr-12-Bnr-44-mfl-Fana-brannstasjon-og-boligtun-arealplan-ID-64070000-detaljreguleringsplan-2-gangsbehandling",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2022/56660-31 Fana, Gnr. 12, Bnr. 44 mfl. Fana brannstasjon og boligtun, arealplan-ID: 64070000, detaljreguleringsplan, 2.gangsbehandling Hva saken gjelder: Plankonsulent ABO Plan og arkitektur AS foresl\u00e5r p\u00e5 vegne av Bergen kommune ved Etat for utbygging detaljregulering for et omr\u00e5de i Fana bydel. Planomr\u00e5det ligger ca. 200 m \u00f8st for Paradis sentrum og bybanestopp. I vestre del av planomr\u00e5det ligger Fana brannstasjon, som er oppf\u00f8rt i 1954-56. Brannstasjonen har arkitektoniske kvaliteter og er vurdert av Byantikvaren som verneverdig. Planomr\u00e5det avgrenses av Birkelundsbakken mot nord og Sandbrekkevegen mot s\u00f8r. N\u00e6romr\u00e5det best\u00e5r av boliger, noen n\u00e6ringsbygg og nyere blokkbebyggelse rundt Paradiskrysset. Eksisterende fortau langs Sandbrekkevegen benyttes i dag som skolevei til Paradis skole. Planomr\u00e5det Forslag nytt bosenter og utleieboliger Paradis sentrum og Eksisterende Fana bybanestopp brannstasjon Figur 1: Venstre bilde viser flyfoto med markering av planomr\u00e5det og Paradis sentrum og bybanestopp. Figur 2: H\u00f8yre bilde viser foto sett fra s\u00f8r med eksisterende Fana brannstasjon og forslag om nytt bosenter og utleieboliger. Planforslaget legger til rette for etablering av kommunalt bosenter med 9 boenheter og d\u00f8gnbemannet personbase, sammen med etablering av 8 kommunale utleieboliger. Bergen brannvesen flytter sin virksomhet til nytt bygg i R\u00e5dalen h\u00f8sten 2024, og planforslaget legger dermed til rette for etterbruk av gamle Fana brannstasjon med tilh\u00f8rende parkeringsplasser. Planforslaget regulerer gang- og sykkelvei langs Sandbrekkevegen, trafikksikkerhetstiltak i veikrysset mot vest, oppgradering av avkj\u00f8ringen inn til tomten fra s\u00f8r, og st\u00f8yskjermer mot trafikkst\u00f8y. S\u00f8r\u00f8st i planomr\u00e5det st\u00e5r det en hul eik som skal bevares. Planforslaget omfattes ikke av forskrift om konsekvensutredninger. 1 Bakgrunn \u2013 boligprogram og aktuelle beboere Prosjektet inng\u00e5r i Bergen kommune sitt boligprogram der det skal skaffes 250 boliger, fordelt p\u00e5 125 boliger gjennom tilvisningsavtaler og 125 boliger for spesielle m\u00e5lgrupper. Bakgrunn for dette er Boligmeldingen 2014-2020, vedtatt av bystyret 26.01.2015 i sak 9-15, og Handlingsplan for 250 flere kommunale utleieboliger 2017-2021 som ble vedtatt av bystyret den 22.02.2017 i sak 44-17. Boligmelding 2020-2026, vedtatt av bystyret 24.02.2021 sak 37/21, gir f\u00f8ringer for videre oppf\u00f8lging, blant annet at personer med psykiske lidelser skal sikres en trygg og tilrettelagt bolig, samtidig som kommunen skal ha god dialog og tydelig informasjonsstrategi ovenfor nabolag som er aktuelle for lokalisering av boliger. Bosenteret i Sandbrekkevegen skal v\u00e6re et tilbud til personer med funksjonssvikt som f\u00f8lge av alvorlig psykisk lidelse. Beboerne vil ha egen leilighet i tillegg til fellesareal. Det legges opp til at bosenteret har d\u00f8gnbemanning med tilknyttet tilsynslege. Kommunale utleieboliger skal v\u00e6re tilbud for vanskeligstilte p\u00e5 boligmarkedet. Det inneb\u00e6rer personer som trenger hjelp til \u00e5 skaffe seg bolig p\u00e5 grunn av d\u00e5rlig \u00f8konomi og/eller nedsatt funksjonsevne, helsemessige eller sosiale problemer, d\u00e5rlige kunnskaper om det norske boligmarkedet eller liknende forhold. Figur 3: Perspektiv av det nye boligbygget med bosenter og utleieboliger, sett fra s\u00f8r fra Sandbrekkevegen. Hovedinnholdet i planforslaget Hele byggeomr\u00e5det foresl\u00e5s med arealform\u00e5let offentlig og privat tjenesteyting. Omr\u00e5det er delt i to med felt T1 mot vest som omfatter eksisterende brannstasjonen og areal for lager, parkering og renovasjon. Felt T2 mot \u00f8st omfatter ny bebyggelse med bosenter og utleieboliger. I felt T1 skal eksisterende brannstasjon bevares, det tillates oppf\u00f8ring av nytt lagerbygg p\u00e5 maks 100 m2. Brannstasjonen og deler av omr\u00e5det rundt reguleres med hensynssone H570 bevaring kulturmilj\u00f8 med tilh\u00f8rende bestemmelser for \u00e5 ivareta kulturmilj\u00f8verdier. Innenfor felt T1 foresl\u00e5s mot nord et nytt parkeringsareal for biler med maksimalt 14 plasser, fordelt p\u00e5 10 p-plasser under carport og 4 p-plasser som overflateparkering. Bestemmelser knytter makskrav til ulik virksomhet. Dette inneb\u00e6rer maks 6 plasser per 1000m2 service og kontor, maks 3 plasser per 1000m2 verksted, og maks 3 plasser per 10 sitteplasser i forsamlingslokale. Minimum 10% av parkeringsplassene skal v\u00e6re tilrettelagt for bevegelseshemmede. Innenfor felt T1 skal det etableres sykkelparkering med minimum antall plasser knyttet til ulik virksomhet. Det inneb\u00e6rer minimum 12 plasser for per 1000m2 service og kontor, minimum 2 plasser per 1000m2 verksted og minimum 2 plasser per 10 sitteplasser i forsamlingslokale. 2 Den nye bygningen innenfor felt T2 er planlagt som en L-formet bygning tilpasset terrenget som stiger mot nord\u00f8st. Uteoppholdsarealer er foresl\u00e5tt p\u00e5 det h\u00f8yere terrengniv\u00e5et mot nord, sammen med arealer p\u00e5 tak og private arealer som inntrukket balkonger/terrasser. Bygget skal ha varierende byggeh\u00f8yder mellom 2 og 4 etasjer, og takformer skal variere med saltak og flatt tak. Maks byggeh\u00f8yde i T2 er kote +55, og maks tillatt bruksareal er %- BRA=115% som tilsvarer BRA=2635 m2. Parkeringsplasser for biler innenfor T2 skal plasseres i anlegg under bebyggelsen, med adkomst via innkj\u00f8ring fra Sandbrekkevegen. Det tillates maksimalt 4 p-plasser for biler. Minimum 1 parkeringsplass skal v\u00e6re tilrettelagt for bevegelseshemmede. Innenfor felt T2 skal det etableres sykkelparkering med minimum 1,5 plasser per boenhet og minimum 1 plasser per arbeidsplass. Den hule eiken like ved T2 reguleres med form\u00e5let gr\u00f8nnstruktur og hensynssone H560 bevaring av naturmilj\u00f8. Sandbrekkevegen og Birkelundsbakken reguleres med form\u00e5l kj\u00f8reveg med tilh\u00f8rende annen veggrunn. Sammenhengende gang- og sykkelvei reguleres langs veiene, fortau reguleres p\u00e5 s\u00f8rsiden av Sandbrekkevegen. Felt T1 Felt T2 Fana brannstasjon med H570 bevaring kulturmilj\u00f8 Hul eik med H560 bevaring naturmilj\u00f8 Figur 4: Plankart datert 08.08.24. Figur 5: Venstre bilder viser illustrasjonsplan med planlagt utbygging, datert 17.04.2024. Figur 6: H\u00f8yre bilder viser perspektiv av planforslaget, oppe til h\u00f8yre viser sett s\u00f8r, nede til h\u00f8yre viser sett fra nord. 3 Planstatus KPA2018 Omr\u00e5det er i kommuneplanens arealdel (KPA2018) avsatt til sone 2 - byfortettingssone og er ber\u00f8rt av gul og r\u00f8d hensynssone for vegst\u00f8y. Planomr\u00e5det ligger i hovedsak utenfor Hensynsonen for bevaring av kulturmilj\u00f8 H570 Paradis, men brannstasjon er markert som kulturminne. Figur 7: Venstre bilder viser utsnitt av KPA2018 med r\u00f8d markering av planomr\u00e5det innenfor sone 2 \u2013 byfortettingssonen, Paradis sentrum med sentrumskjerne S25 er til venstre i bildet. Figur 8: H\u00f8yre bilde viser r\u00f8d markering av planomr\u00e5det sammen med reguleringsplaner i omr\u00e5det. Reguleringsplaner Planomr\u00e5det ligger i all hovedsak utenfor omr\u00e5dereguleringsplanen for Paradis (vedtatt 2014, arealplan-ID: 60760000), men overlapper ved veikrysset mot vest. Deler av planomr\u00e5det mot nord er regulert til kj\u00f8revei, gang- og sykkelvei, offentlig form\u00e5l og midlertidig trafikkomr\u00e5de i reguleringsplan Fana. gnr 12,13, rv 585, gang og sykkelveg for del av birkelundsbakken (vedtatt i 2010, arealplan-ID: 19150000). Deler av planomr\u00e5det mot s\u00f8r er regulert til fortau, kj\u00f8reveg og gang- og sykkelvei i reguleringsplanen Fana. gnr 12 bnr 34 mfl., sandbrekkevegen (vedtatt i 2015, arealplan-ID: 65310000). Deler av veikrysset mot vest overlapper med p\u00e5g\u00e5ende reguleringsprosess for Fana, Gnr. 13, Bnr. 1132 m.fl., Tunvegen - Jacob Kj\u00f8des veg, gang- og sykkelvei (arealplan-ID: 65020000). Eksisterende Fana brannstasjon og omr\u00e5det hvor det foresl\u00e5s ny bebyggelse med utleieboliger og bosenter er i dag uregulert. Planprosess og medvirkning Saken har en lang historikk, og det har v\u00e6rt flere endringer underveis i behov og funksjoner, utforming av ny bebyggelse, plangrense, og bytte av plankonsulent. Det har v\u00e6rt stor interesse og engasjement fra n\u00e6rmilj\u00f8et i denne saken, og det har v\u00e6rt gjennomf\u00f8rt medvirkning ut over minstekravene i plan- og bygningsloven. Det er gjennomf\u00f8rt informasjonsm\u00f8ter med naboer og ber\u00f8rte, og det har v\u00e6rt dialog med aktuelle myndigheter gjennom prosessen. Varsel om oppstart ble kunngjort i 2014. I 2018 var det bytte av plankonsulent og det ble varslet utvidelse av plangrensen. Informasjonsm\u00f8te for naboer ble gjennomf\u00f8rt 19.09.2019. Merknader og uttalelser ved h\u00f8ring og offentlig ettersyn Planforslaget ble sendt p\u00e5 h\u00f8ring og lagt ut til offentlig ettersyn 08.05.2021, med h\u00f8ringsfrist 21.06.2021. Det kom inn 7 private merknader og 16 uttalelser fra h\u00f8ringsinstanser. Disse er oppsummert og kommentert av forslagsstiller i merknads- og endringsskjema datert 26.04.2024. 4 I uttalelsene og merknadene blir det i hovedtrekk pekt p\u00e5 f\u00f8lgende: \u2022 Barn og unge: Det er skepsis til tiltakets form\u00e5l (beboergruppen) og bekymring for n\u00e6rheten til barn og unge. Fana brannstasjon burde i stedet vurderes som barnehage. \u2022 M\u00f8teplass: Paradis mangler m\u00f8teplasser og dette b\u00f8r vurderes i planarbeidet. Lokalsamfunnet m\u00e5 inkluderes i beslutninger om etterbruk av brannstasjonen. \u2022 Byggeh\u00f8yder og volum: Foresl\u00e5tte nye bygg bryter skala i h\u00f8yde, lengde og bredde, plassering av bygg skaper skygge og innsyn for naboer. \u2022 Utforming: Nye bygg m\u00e5 forholde seg til str\u00f8kskarakteren. Det stilles sp\u00f8rsm\u00e5l ved kvalitetene p\u00e5 uteoppholdsarealene. \u2022 Natur: Planforslaget bidrar til bit for bit nedbygging av natur, det m\u00e5 stilles krav til revegetering inklusive st\u00f8rre tr\u00e6r. Sp\u00f8rsm\u00e5l ved l\u00f8sning for hul eik og om bekk blir ivaretatt. Mest mulig av gr\u00f8nnstruktur i \u00f8st b\u00f8r beholdes. \u2022 Trafikk: Uoversiktlig trafikksituasjon ved Birkelundsbakken, st\u00f8yskjerm m\u00e5 utredes, gode l\u00f8sninger for gang- og sykkelveg i krysset m\u00e5 sikres, det m\u00e5 utformes rekkef\u00f8lgekrav for offentlig infrastruktur. \u2022 Kulturmilj\u00f8: Hensynssone 570 m\u00e5 sikres p\u00e5 brannstasjonen slik at en sikrer at bygget blir bevart slik det er i dag. \u2022 Form\u00e5l: Form\u00e5let offentlig eller privat tjenesteyting b\u00f8r spesifiseres ytterligere. \u2022 Planavgrensning: Planomr\u00e5det m\u00e5 utvides slik at gang- og sykkell\u00f8sninger i krysset i Sandbrekkevegen blir inkludert. I november 2019 gjennomf\u00f8rte Bergen kommune befaring og informasjonsm\u00f8te med naboer om Sandbrekkevegen bosenter og utleieboliger for naboer. Agenda for m\u00f8te var informasjon om boligprogram og beboere, risikovurderinger og tiltak, fremdriftsplaner og fremtidig bruk av Fana brannstasjon. Begrenset h\u00f8ring Det er gjennomf\u00f8rt begrenset h\u00f8ring i perioden 05.05.2022-02.06.2022. Dette som f\u00f8lge av endringer p\u00e5 utnyttelsesgrad, takform, byggeh\u00f8yder og avtrapping av bygg, og justering av byggegrense for plassering av takoverbygg og sykkelparkering. Det kom inn 4 uttalelser fra h\u00f8ringsinstanser til den begrensede h\u00f8ringen som omfattet f\u00f8lgende punkter: Byantikvaren og Byarkitekten vurderte at hensynet til eksisterende brannstasjon ikke er godt nok ivaretatt, og at foresl\u00e5tt nye bebyggelse ikke har god tilpasning til terreng, eksisterende bebyggelse og gr\u00f8ntomr\u00e5de. Bymilj\u00f8etaten har innvendinger til at hul eik ikke er tilstrekkelig ivaretatt. Vestland fylkeskommune gjentok til begrenset h\u00f8ring sin merknad fra offentlig ettersyn om \u00e5 utvide plangrense og at planen m\u00e5 ha rekkef\u00f8lgekrav for utbedring av omr\u00e5det ved krysningspunkt ved Sandbrekkevegen. Etter begrenset h\u00f8ring s\u00e5 er noen av innspillene ivaretatt i revidert planforslag. Dette gjelder blant annet hensynet til hul eik, utbedring av veikryss, justeringer av gr\u00f8ntarealer ved boliger, boder og carporter, og areal for sambruk utenfor brannstasjonen. Se merknadsskjema datert 26.04.2024 for oppdatert oversikt. 5 Figur 9: Oversikt over endringer i planforslaget fra offentlig ettersyn til revidert planforslag. (Merk at nummerering viser til PBE sitt fagnotat.) 6 Fagetatens vurdering og anbefaling: Plan- og bygningsetaten (PBE) har utarbeidet et fagnotat som f\u00f8lger vedlagt. I det videre oppsummeres kun de viktigste vurderingene. Se PBE sitt fagnotat for mer detaljerte opplysninger om fagetatens vurderinger. PBE st\u00f8tter hovedform\u00e5let offentlig og privat tjenesteyting og vurderer at planforslaget er i samsvar med f\u00f8ringer i KPA2018. Forslaget til detaljregulering vurderes \u00e5 v\u00e6re tilfredsstillende og anbefales vedtatt. Uteoppholdsareal Planforslaget legger til rette for uteoppholdsareal p\u00e5 bakkeplan, p\u00e5 tak og p\u00e5 private balkonger. KPA2018 har krav om 40m2 uteoppholdsareal per boenhet, som inneb\u00e6rer at 17 boenheter medf\u00f8rer behov for 680m2 uteoppholdsareal. Det samlede uteoppholdsarealet i planforslaget utgj\u00f8r 687m2. KPA2018 har i tillegg krav om at 50 prosent av alle boenheter i st\u00f8rre prosjekt (mer enn 15 enheter) skal ha privat uteoppholdsareal. I planforslaget har alle boenhetene minst 3 m2 privat areal i form av inntrukket terrasse/balkong for hver boenhet. PBE vurderer at krav til uteoppholdsareal er tilfredsstilt. Byggegrense mot vei Avklaring av byggegrense mot vei har v\u00e6rt et sentralt tema gjennom reguleringsprosessen. For \u00e5 sikre god utnyttelse av arealet p\u00e5 nordsiden av Fana brannstasjon og tilrettelegge for nye parkeringsarealer, s\u00e5 er det avklart med Fylkeskommunen at det tillates etablering av carport og parkeringsplasser utenfor byggegrensen mot fylkesveien Birkelundsbakken mot nordvest. Mot Sandbrekkevegen i s\u00f8r er byggegrensen lagt langs den eksisterende brannstasjonen for \u00e5 sikre at fasaden bevares og at arealet ikke utbygges. \u00d8st for innkj\u00f8ring til brannstasjonen er byggegrensen trukket utenfor hensynssone bevaring naturmilj\u00f8 (H560) for \u00e5 sikre hensynet til den hule eiken. Arkitektur og tilpasning til eksisterende bebyggelse Flere hensyn har gitt f\u00f8ringer for utformingen av den nye bebyggelsen. Dette omfatter st\u00f8y fra veitrafikk fra begge sider av uteoppholdsarealet, kulturmilj\u00f8hensyn ved Fana brannstasjon, tilpasning til terreng og naturkvaliteter. Byarkitekten har underveis anbefalt at ny bebyggelse b\u00f8r legges lenger mot nord for \u00e5 gi s\u00f8rvendte uteoppholdsarealer. PBE viser til at det underveis har v\u00e6rt vurdert flere alternative l\u00f8sninger, og at den foresl\u00e5tte l\u00f8sningen er et kompromiss mellom tilpasning til terreng, omkringliggende bebyggelse og funksjoner i det nye bygget. PBE vurderer at innspillene fra offentlig ettersyn er ivaretatt p\u00e5 en god m\u00e5te i revidert planforslag, og har bidratt til et bedre prosjekt. Bearbeidingen av den nye boligbebyggelsen, med oppdeling i volumer, variasjon i takform og byggeh\u00f8yder, gir en god tilpasning til nabolaget. Terrengtilpasning, trafikkst\u00f8yst\u00f8y, hensynet til Fana brannstasjon og hul eik, samt bokvaliteter er akseptable. PBE st\u00f8tter foresl\u00e5tte l\u00f8sninger. Naturmangfold Utover registrering av den hule eiken er det ikke registrert andre utvalgte naturtyper, prioriterte arter, vernede omr\u00e5der eller annet biologisk mangfold innenfor planomr\u00e5det. PBE viser til at planforslaget medf\u00f8rer nedbygging av natur, men vurderer at utbygging av bosenter og kommunale utleieboliger er et viktigere samfunnsmessig hensyn enn bevaring av natur. Den hule eiken har vokst frem gjennom rundt 130 \u00e5r. Den foresl\u00e5tte nye bebyggelsen vil p\u00e5virke treets rotsystem og gi begrenset vanntilgang. I reguleringsprosessen har sertifisert arborist og biolog bidratt med vurderinger og forslag til avb\u00f8tende tiltak. PBE viser til at 7 planforslaget har fulgt opp avb\u00f8tende tiltak b\u00e5de med hensynssone p\u00e5 plankartet og krav i bestemmelser. Vurdering etter naturmangfoldloven Forslagstiller har ikke utarbeidet egen vurdering etter naturmangfoldloven, men det er gjort flere vurderinger av naturmangfold underveis i prosessen som er omtalt i planbeskrivelsen og vedlagte notater. PBE har i sitt fagnotat vurdert planforslaget opp mot naturmangfoldloven og vurderer at prinsippene i \u00a7\u00a7 8-12 er ivaretatt. Se PBE sitt fagnotat for utfyllende informasjon. Klimanorm og klimagassberegninger Det er utarbeidet klimagassberegninger og benyttet klimanorm. Den sentrale beliggenheten p\u00e5 Paradis inneb\u00e6rer god tilgjengelighet til kollektivtransport, som kan bidra positivt til lavt transportbehov og lave klimagassutslipp. Planforslaget er samtidig negativt for nedbygging av natur og karbonlagre. PBE oppfordrer til fossilfrie/nullutslippsfrie anleggsplasser i videre gjennomf\u00f8ringsfaser av prosjektet. Gr\u00f8nne tak og solceller Det er ikke foresl\u00e5tt solenergianlegg og gr\u00f8nne tak p\u00e5 ny bebyggelse. Dette er begrunnet med sm\u00e5 takflater som gir liten effekt, og at deler av flate tak skal brukes til oppholdsarealer. Etterbruk av Fana brannstasjon og m\u00f8teplass for nabolaget Tidlig i reguleringsprosessen ble det planlagt for at brannstasjonen skulle brukes videre av brannvesenet samtidig som det etableres nytt bosenter og utleieboliger. Underveis ble dette endret siden brannvesenet flyttes til ny brannstasjon i R\u00e5dalen. Fremtidig etterbruk av brannstasjonen har v\u00e6rt et sentralt tema i prosessen, og det har v\u00e6rt vurdert ulike alternativer med boligform\u00e5l, barnehageform\u00e5l og blandet sentrumsform\u00e5l. PBE vurderer at regulering av brannstasjonen til form\u00e5let offentlig og privat tjenesteyting gir en fleksibilitet for fremtidig bruk. Etat for bygg eiendom Brannstasjonen er kommunalt eid, og forslagstiller har vurdert at brannstasjonen er egnet for etat for bygg og eiendom, driftsenhet syd sin aktivitet (EBE). Illustrasjonsplanene viser hvordan brannstasjonen og uteomr\u00e5dene kan brukes av EBE sin virksomhet. PBE viser til at det v\u00e5ren 2024 kom nye politiske signaler som gir usikkerhet om EBE skal overta bygget. Planforslaget har derfor i reguleringsbestemmelsene parkeringskrav for ulike typer virksomhet, og at dette m\u00e5 avklares gjennom s\u00f8knad om tiltak til byggesak. Medvirkning med nabolaget \u2013 arealer for frivillighet Gjennom prosessen har det v\u00e6rt et stort engasjement i nabolaget for at brannstasjonen skal kunne benyttes som et bydelshus/ nabolagshus og m\u00f8teplass i lokalsamfunnet p\u00e5 Paradis for alle aldersgrupper. Det har v\u00e6rt jobbet aktivt med en l\u00f8sning som legger til rette for sambruk mellom EBE sin drift p\u00e5 dagtid og nabolaget sitt behov for et forsamlingslokale p\u00e5 kveldstid og i helger. P\u00e5 plankartet er det foresl\u00e5tt eget bestemmelsesomr\u00e5de #3 som tilrettelegger for sambruk av utearealer, samtidig som planforslaget \u00e5pner for justering av fasade\u00e5pninger for bedre bruk av inne- og utearealer. Kommunaldirekt\u00f8rene for Byr\u00e5dsavdeling for finans, n\u00e6ring og eiendom og Byr\u00e5dsavdeling for kultur, mangfold og likestilling har v\u00e6rt involvert og besluttet en fremtidig driftsmodell for etterbruk av Fana brannstasjon. PBE viser til at usikkerheten om hvorvidt EBE eller andre skal bruke brannstasjonen i fremtiden ogs\u00e5 medf\u00f8rer usikkerhet om nabolaget kan benytte bygget. Nabolaget er avhengig av en privatrettslig avtale for \u00e5 benytte bygget, men dette kan ikke sikres gjennom en reguleringsplan. 8 Barn og unge Planforslaget omfatter ikke boliger for barn og unge, og medf\u00f8rer ikke behov skole- og barnehageplasser. PBE vurderer at oppgraderingen av Sandbrekkeveien med gang- og sykkelvei vil v\u00e6re positivt for barn og unge, siden dagens fortau i dag benyttes som skolevei til Paradis skole. Parkering Innenfor form\u00e5let offentlig og privat tjenesteyting kan det tilrettelegges for ulike funksjoner som barnehage, undervisning, helse-/omsorgsinstitusjon, forsamlingslokale og kontor. Det inneb\u00e6rer at behovet for parkering varierer ut fra hvilken virksomhet som etableres. PBE vurderer at bestemmelser sikrer fleksibilitet gjennom parkeringstabell for ulike virksomheter. Innenfor felt T1 tillates maks 10 p-plasser under carport og 4 p-plasser. Innenfor felt T2 tillates maks 4 p-plasser i kjeller under bosenteret. P-plassene innenfor T2 er felles for b\u00e5de bosenteret og de kommunale boligene. Siden KPA2018 ikke har et eget parkeringskrav for kommunale boliger og bosenter, s\u00e5 er parkeringsl\u00f8sningen basert p\u00e5 de konkrete behovene i dette prosjektet. PBE vurderer at 4 p-plasser for b\u00e5de boliger og bosenter er lavere enn KPA2018 sine bestemmelser for boliger. Forslagstiller begrunner den lave parkeringsdekningen med at beboere i denne typen boligprosjekter normalt ikke disponerer egen bil. I tillegg s\u00e5 er det kort vei til et godt kollektivtilbud ved bybanen. Det inneb\u00e6rer at de 4 p-plassene skal benyttes til ansatte og gjesteparkering. PBE vurderer at forslag til parkering for biler og sykler er tilfredsstillende. Rekkef\u00f8lgebestemmelser Planforslaget legger til rette for utbedring av gang- og sykkelvei langs Sandbrekkeveien og etablering av \u00abdr\u00e5pe\u00bb i krysset mellom Birkelundsbakken og Sandbrekkeveien. Gjennomf\u00f8ring av veitiltak og st\u00f8ytiltak er sikret som rekkef\u00f8lgekrav i reguleringsbestemmelser. Anbefalt vedtak PBE anbefaler f\u00f8lgende vedtak: 1. I medhold av plan- og bygningsloven \u00a7\u00a7 12-12, jf. 12-11, vedtas f\u00f8lgende forslag til detaljregulering: a. Fana, Gnr. 12, Bnr. 44 mfl. Fana brannstasjon og boligtun, arealplan-ID 64070000 vist p\u00e5 plankart, sist datert 08.08.2024. b. Tilh\u00f8rende reguleringsbestemmelser, sist datert 05.08.2024. \u00d8konomiske konsekvenser: Saken har ingen direkte \u00f8konomiske konsekvenser. Byr\u00e5dets vurdering og anbefaling/konklusjon: Planforslaget legger til rette for \u00e5 dekke viktige samfunnsbehov gjennom etablering av bosenter og kommunale utleieboliger. Bosenteret vil v\u00e6re et viktig tilbud til personer med funksjonssvikt som f\u00f8lge av alvorlig psykisk lidelse, og utleieboligene vil hjelpe vanskeligstilte personer lettere \u00e5 skaffe seg bolig. Det har ogs\u00e5 stor samfunnsnytte at planforslaget legger til rette for fremtidig etterbruk av Fana brannstasjon. Byr\u00e5det slutter seg i all hovedsak til PBE sine vurderinger, men vil kommentere enkelte temaer under. Planforslaget f\u00f8lger opp tidligere bystyrevedtak av Boligmeldingen 2014 \u2013 2020 og Handlingsplan for 250 flere kommunale utleieboliger 2017 \u2013 2021. Planforslaget er i samsvar med overordnede m\u00e5l i Kommuneplanens samfunnsdel (KPS Bergen2030), om \u00e5 9 tilrettelegge for en balanse mellom bydelene n\u00e5r det gjelder andel arbeidsplasser, skoler, barnehager og helse- og omsorgstjenester. Dette f\u00f8lger opp bystyrets vedtak av Boligmeldingen 2014 \u2013 2020 hvor det ble vedtatt merknad om \u00ab\u00e5 gjennomf\u00f8re en fortynning av utleieboliger i omr\u00e5der med mange kommunale utleieboliger, samtidig som disse erstattes med nye boliger andre steder.\u00bb Byr\u00e5det vurderer at planforslaget er i samsvar med KPA2018, hvor det foresl\u00e5tte utbyggingsomr\u00e5det er avsatt til sone 2 \u2013 Byfortettingssone. Planforslaget f\u00f8lger opp f\u00f8ringer i KPA2018 om at det skal tilrettelegges for et variert og mangfoldig bygningsmilj\u00f8, med s\u00e6rlig vekt p\u00e5 variasjon i boligtilbudet, og at byfortettingssoner skal videreutvikles som bolig- og n\u00e6ringsomr\u00e5der med innslag av tjenesteyting, handel og kultur Byr\u00e5det er opptatt av at personer med psykisk sykdom skal f\u00e5 den hjelpen de trenger. Det er derfor positivt at planforslaget vil bidra til \u00e5 dekke et stort behov for denne typen boliger. N\u00e6rmilj\u00f8, boligprogram og fremtidig bruk av Fana brannstasjon Det har v\u00e6rt et stort engasjement fra nabolaget knyttet til b\u00e5de fremtidig bruk av brannstasjonen og etableringen av bosenter og kommunale utleieboliger. Byr\u00e5det ser positivt p\u00e5 at det har v\u00e6rt gjennomf\u00f8rt flere informasjonsm\u00f8ter mellom kommunen og nabolaget. Dette f\u00f8lger opp bystyrets vedtak av Boligmelding 2020-2026 hvor det ble fremhevet viktigheten av god medvirkning med ber\u00f8rte nabolag. Innspill fra naboer har bidratt til at planforslaget har f\u00e5tt bedre l\u00f8sninger med tanke p\u00e5 utforming og tilpasning til n\u00e6rmilj\u00f8et. Byr\u00e5det vil samtidig p\u00e5peke viktigheten av at de neste fasene med etableringen av bosenteret og utleieboliger ogs\u00e5 m\u00e5 f\u00f8lges opp med god dialog og informasjon, b\u00e5de ved byggestart, innflytting i boligene og i driftsfasen. Byr\u00e5det er opptatt av gode og levende bomilj\u00f8, og er opptatt av \u00e5 spille p\u00e5 lag med frivillige organisasjoner for \u00e5 sikre en mangfoldig og levende by. Klosterhagen-erkl\u00e6ringen fremhever at frivillige arenaer er viktig for vekst og utvikling for b\u00e5de barn, unge og eldre. Frivillighet er verdifullt for den enkelte og for samfunnet som helhet, og det er derfor viktig at kommunen legger til rette for slike arenaer. Det er positivt at kommunale bygg kan ha flere brukere, og at det kan legges til rette for sambruk og ulik virksomhet p\u00e5 dagtid og kveldstid. Dette er b\u00e5de arealeffektivt og kan ha sosiale og \u00f8konomiske fordeler. I forbindelse med at Paradis gradvis transformeres og bygges ut med flere store, nye boligprosjekter blir det samtidig viktig med sosiale m\u00f8teplasser for nabolag og frivillige organisasjoner. Byr\u00e5det ser derfor positivt p\u00e5 at planforslaget gir fleksibilitet til at brannstasjonen kan brukes til ulik virksomhet og av forskjellige akt\u00f8rer. Dette gir mulighet for at Fana brannstasjon i fremtiden kan brukes av nabolaget og organisasjoner etter arbeidstid. Samtidig s\u00e5 er dette noe som ikke avklares gjennom en reguleringsplan, men m\u00e5 avklares i etterkant gjennom egne privatrettslige avtaler. Arkitektur og kulturmilj\u00f8 Byr\u00e5det \u00f8nsker \u00e5 skape en vakker by, og vil f\u00f8re en byutvikling som fremtidens generasjoner kan se tilbake p\u00e5 med stolthet. Som det fremg\u00e5r av Klosterhagen-erkl\u00e6ringen s\u00e5 vil byr\u00e5det legge til rette for at det legges st\u00f8rre vekt p\u00e5 kulturhistorisk og stedstilpasset arkitektur i nye byggeprosjekter som ivaretar Bergens s\u00e6rpreg. Byr\u00e5det st\u00f8tter PBE sin vurdering av at endringene etter offentlig ettersyn har bidratt til et bedre prosjekt med god tilpasning til terreng, trafikkst\u00f8y, kulturmilj\u00f8 og eksisterende bebyggelse. Byr\u00e5det ser s\u00e6rlig positivt p\u00e5 at den foresl\u00e5tte nye bebyggelsen er endret fra tidligere forslag om blokkbebyggelse med flate tak, til revidert forslag med en mere avtrappet bebyggelse med b\u00e5de saltak og flate tak. Dette gir en bedre tilpasning til omkringliggende boligbebyggelse som i stor grad har skr\u00e5tak. Det er ogs\u00e5 positivt at reguleringsbestemmelser har generelle krav om h\u00f8y arkitektonisk kvalitet og det skal tas hensyn til fasadeuttrykket til Fana Brannstasjon ved valg av farger og materialer. 10 Byr\u00e5det vurderer at hensynet til kulturmilj\u00f8et ved brannstasjonen er godt ivaretatt, men vurderer samtidig at reguleringsbestemmelser b\u00f8r v\u00e6re mer konkrete for \u00e5 sikre arkitektonisk kvalitet og god tilpasning til kulturmilj\u00f8. Det er utarbeidet perspektiver som viser at den nye boligbebyggelsen foresl\u00e5s med symmetriske prinsipper i utforming av bygningsvolumer og fasader. Dette gir en klar og tydelig utforming som bidrar til arkitektonisk kvalitet. Byr\u00e5det er opptatt av at kvalitetene sikres i den videre prosjekteringen av bygget, og anbefaler derfor at \u00a7 2.1.2 suppleres med f\u00f8lgende nytt underpunkt b), samtidig som den eksisterende bestemmelsen i \u00a7 2.1.2 endres til underpunkt a) (jamf\u00f8r vedtakspunkt 1.B.b): \u00abFasadenes innhold i form av vinduer, balkonger og detaljeringer skal etterstrebe symmetrisk plassering.\u00bb Planomr\u00e5det grenser til KPA2018 sin hensynsone H570 bevaring av kulturmilj\u00f8 for sonen \u00abParadis \u2013 Brennhaugen\u00bb. Den eksisterende bebyggelse innenfor denne hensynssonen har store kulturmilj\u00f8verdier og h\u00f8y arkitektonisk kvalitet. Dette omfatter b\u00e5de barokk, jugendstil, tidlig funksjonalisme og modernisme. KPA2018 bestemmelse \u00a7 35.5 for H570 hensynssone bevaring kulturmilj\u00f8 viser til utfyllende retningslinjer for de ulike hensynssonene.1 Retningslinjene for hensynsonen \u00abParadis \u2013 Brennhaugen\u00bb inneb\u00e6rer at nye tiltak m\u00e5 ivareta de h\u00f8ye arkitektoniske verdiene i best\u00e5ende bebyggelse, videref\u00f8re stedegne farge- og materialkvalitetene i omr\u00e5det, og at nye tiltak m\u00e5 forholde seg til volum og h\u00f8yder p\u00e5 eksisterende bebyggelse og terreng. Byr\u00e5det er generelt opptatt av at ny bebyggelse har god tilpasning til eksisterende bebyggelse og kulturmilj\u00f8, og vurderer at reguleringsbestemmelsene til planforslaget b\u00f8r suppleres for \u00e5 sikre tilpasning til det konkrete kulturmilj\u00f8et p\u00e5 Paradis. Byr\u00e5det anbefaler derfor f\u00f8lgende supplering av \u00a7 2.1.2 med nytt underpunkt c) (jamf\u00f8r vedtakspunkt 1.B.c): \u00abBygningenes formspr\u00e5k skal ellers tilpasses den historiske og klassiske str\u00f8ksidentiteten i kulturhensynsone h570 Paradis.\u00bb Universell utforming Byr\u00e5det er opptatt av at personer med nedsatt funksjonsevne skal kunne leve mest mulig selvstendig og aktive liv. Det er derfor positivt at planforslaget legger til rette for at det nye boligbygget vil ha universell tilkomst med inngang via ny gang- og sykkelvei langs Sandbrekkevegen. Alle boenheter vil ha universell tilkomst til felles uteoppholdsareal via heis fra 1 etasje. Sandbrekkevegen er tiln\u00e6rmet flat langs planomr\u00e5det og gir universell tilkomst til omgivelsene. Det er i dag universell tilkomst inn til brannstasjonen sitt omr\u00e5de. Parkering Parkering er viktig for mange bergensere, enten det er i tilknytning til hjem, arbeid, handel eller turomr\u00e5der. Byr\u00e5det stiller sp\u00f8rsm\u00e5l ved om den foresl\u00e5tte bilparkeringsdekningen for felt T2 er tilstrekkelig, siden den ikke legger til rette for at beboere ogs\u00e5 kan ha behov for egen bil og en parkeringsplass. Planforslaget legger kun til rette for maksimalt 4 p-plasser for biler innenfor T2, og det er lagt til grunn at disse kun skal brukes av ansatte og gjester. Siden det legges til rette for et st\u00f8rre antall p-plasser innenfor T1, og bestemmelser \u00e5pner for at ikke alle disse plassene n\u00f8dvendigvis tas i bruk, s\u00e5 vurderer byr\u00e5det at parkeringsplassene innenfor T1 b\u00f8r v\u00e6re felles og tilgjengelig for felt T2. En sambruk av parkeringsplassene innenfor T1 kan v\u00e6re en fleksibel l\u00f8sning innenfor det maksimale antall parkeringsplasser som allerede foresl\u00e5s samlet innenfor planforslaget. Byr\u00e5det er opptatt av at beboere ogs\u00e5 skal ha mulighet for egen bil, og anbefaler derfor f\u00f8lgende supplering av bestemmelse \u00a7 3.1.3.b siste strekpunkt under \u00abBilparkering\u00bb (jamf\u00f8r vedtakspunkt 1.B.a): \u00abDet tillates til sammen maksimalt 14 parkering- og biloppstillingsplasser. Plasser som ikke benyttes av T1 skal v\u00e6re felles og tilgjengelig for T2.\u00bb 1 Byantikvaren sitt vedlegg: Utfyllende informasjon til hensynssoner for bevaring kulturmilj\u00f8 (H570). 11 Konklusjon Byr\u00e5det vurderer at planforslaget i all hovedsak er i samsvar med KPA2018, og f\u00f8lger opp bystyrets tidligere vedtak knyttet til Boligmeldingen 2014-2020, Handlingsplan for 250 flere kommunale utleieboliger 2017-2021, og Boligmelding 2020-2026. Planforslaget tilrettelegger for \u00e5 dekke inn viktige samfunnsbehov gjennom etablering av bosenter og kommunale utleieboliger. Det er positivt at det er gjennomf\u00f8rt utvidet medvirkning med naboer gjennom reguleringsprosessen, men byr\u00e5det forventer at god dialog ogs\u00e5 f\u00f8lges opp i videre faser. Byr\u00e5det ser positivt p\u00e5 at planforslaget er bearbeidet gjennom reguleringsprosessen, og at flere av innspillene fra h\u00f8ringsfasen er ivaretatt i det reviderte planforslaget. Byr\u00e5det vurderer at planforslaget ivaretar hensynet til kulturmilj\u00f8et ved brannstasjonen p\u00e5 en god m\u00e5te. Samtidig s\u00e5 anbefaler byr\u00e5det noen suppleringer av bestemmelsene for \u00e5 sikre god arkitektonisk kvalitet og tilpasning til kulturmilj\u00f8et p\u00e5 Paradis. Bevaringen av den gamle hule eiken er viktig for naturmangfoldet samtidig som det ogs\u00e5 ivaretar omr\u00e5dets historiske s\u00e6rpreg. Trafikksikringstiltak ved Sandbrekkevegen er viktig for alle trafikantgrupper, men s\u00e6rlig viktig siden det er skoleveien mot Paradis skole lenger vest. Byr\u00e5det vurderer at planforslaget b\u00f8r legge til rette for parkering for beboere i T2, og anbefaler derfor endringer som \u00e5pner for at parkeringsarealer innenfor T1 kan v\u00e6re felles og tilgjengelig for T2. Byr\u00e5det anbefaler at planforslaget vedtas med foresl\u00e5tte endringer. Begrunnelse for framleggelse til bystyret: Etter plan- og bygningsloven (2008) \u00a7 3-3, 2. ledd, ligger det til bystyret selv \u00e5 vedta reguleringsplan, jf. \u00a7 12-12. Utvalg for milj\u00f8 og byutvikling skal gi innstilling i saken. Byr\u00e5det innstiller til bystyret \u00e5 fatte f\u00f8lgende vedtak: 1. I medhold av plan- og bygningsloven \u00a7\u00a7 12-12, jf. 12-11, vedtas f\u00f8lgende forslag til detaljregulering: A. Fana, Gnr. 12, Bnr. 44 mfl. Fana brannstasjon og boligtun, arealplan-ID 64070000 vist p\u00e5 plankart, sist datert 08.08.2024. B. Tilh\u00f8rende reguleringsbestemmelser, sist datert 05.08.2024, med f\u00f8lgende endringer: a) Endring av \u00a7 3.1.3.b siste strekpunkt under \u00abBilparkering\u00bb: \u00abDet tillates til sammen maksimalt 14 parkering- og biloppstillingsplasser. Plasser som ikke benyttes av T1 skal v\u00e6re felles og tilgjengelig for T2.\u00bb b) Supplering av \u00a7 2.1.2 med nytt underpunkt b: \u00abFasadenes innhold i form av vinduer, balkonger og detaljeringer skal etterstrebe symmetrisk plassering.\u00bb Eksisterende bestemmelse i 2.1.2 endres til underpunkt a). c) Supplering av \u00a7 2.1.2 med nytt underpunkt c): \u00abBygningenes formspr\u00e5k skal ellers tilpasses den historiske og klassiske str\u00f8ksidentiteten i kulturhensynsone h570 Paradis.\u00bb 2. F\u00f8r kunngj\u00f8ring m\u00e5 reguleringsbestemmelser oppdateres i samsvar med bystyrets vedtak. Dato: 29. oktober 2024 12 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagnotat datert 13.08.2024, med f\u00f8lgende vedlegg: 1. Plankart datert 08.08.2024 2. Reguleringsbestemmelser datert 05.08.2024 3. Planbeskrivelse datert 26.04.2024 4. Merknadsskjema h\u00f8ring og begrenset h\u00f8ring datert 26.04.2024 5. Medvirkning med akt\u00f8rer i n\u00e6romr\u00e5det, datert 22.04.2024 6. Illustrasjonsplan datert 17.04.2024 7. Snitt og oppriss datert 27.03.2024, 24.04.2024 og 29.04.2024 8. Sol- og skyggeillustrasjoner datert 22.04.2024 9. Fotomontasje og perspektiv datert 29.04.2024 og 27.03.2024 10. Risiko- og s\u00e5rbarhetsanalyse datert 26.04.2024 11. VA-rammeplan datert 29.05.2019 med VA- uttale datert 12.06.2019 12. Kulturminnedokumentasjon datert 13.12.2019 og godkjenning datert 07.01.2020 13. Renovasjonsteknisk plan datert 08.03.2024 med positiv uttale datert 22.04.2024 14. Klimagassberegninger_Sandbrekkevegen ny KPA 2018, datert 19.03.2024 15. Avdekking av r\u00f8tter datert 09.10.2019 16. Eik ved Fana brannstasjon Vestlandsarboristen datert 31.01.2022 17. Notat hensyn til tr\u00e6r og avb\u00f8tende tiltak i prosjektet Eik\u00e5sen, datert 25.01.2022 18. Notat eik ved Fana brannstasjon, datert 16.11.2020 19. Oppsummering av tiltak for eik, datert 01.10.2022 20. Tilstandsrapport- 2 eiketr\u00e6r i Sandbrekkevegen, uten dato 21. Risikovurdering graving i rotsonen eik Sandbrekkevegen, uten dato 22. Lengde og Tverrprofiler veg med tilbakemelding Bymilj\u00f8etaten datert 25.03.2019 23. Sandbrekkevegen_trafikkvurdering_innsnevring datert 15.12.2020 24. Skredfarevurdering, datert 05.07.2019 13 "
}