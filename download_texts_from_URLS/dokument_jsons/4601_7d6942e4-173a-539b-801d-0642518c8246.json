{
  "dokument_id": "7d6942e4-173a-539b-801d-0642518c8246",
  "doc_type": "case_presentation",
  "kommune": 4601,
  "tittel": "Innbyggerforslag - Kampanje mot matingsforbud av fugler i \nBergen",
  "url": "https://bergen.kommune.no/politikere-utvalg/api/fil/bk360/9790271/Framstilling-Innbyggerforslag-Kampanje-mot-matingsforbud-av-fugler-i-Bergen",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/260475-10 Innbyggerforslag - Kampanje mot matingsforbud av fugler i Bergen Hva saken gjelder: Forretningsutvalget behandlet ovennevnte sak i m\u00f8tet 28.11.2023 sak 38/23 og fattet f\u00f8lgende vedtak: 1. Innbyggerforslaget \u00abKampanje mot matingsforbud av fugler i Bergen\u00bb tas opp til realitetsbehandling. 2. Innbyggerforslaget oversendes byr\u00e5det for videre saksbehandling. 3. Byr\u00e5det bes om \u00e5 fremlegge sak for bystyret senest 10. april 2024. Utvalg for milj\u00f8 og byutvikling avgir innstilling til bystyret. Forslaget er opprettet av Aslaug Moi Fr\u00f8ysnes og lyder: Kampanje mot matingsforbud av fugler i Bergen. Nei til totalforbud mot mating av fugler i Bergen. Mating av fugler er en aktivitet som gir glede for mennesker og bidrar til overlevelse for fugler. N\u00e5 er dette forbudt i store deler av Bergen sentrum. F\u00f8lgene av matingsforbud er sult og avmagrede fugler. Det blir funnet duer som har f\u00e5tt kroppsvekten redusert med en tredel. FugleAdvokatene bekrefter at duene i sentrum er i s\u00e6rdeles d\u00e5rlig form, og det er blitt rutine \u00e5 f\u00e5 inn avmagra duer. Byduer er etterkommere av domestiserte klippeduer og har f\u00e5tt mat i byene i generasjoner. De er avhengig av menneskelig hjelp for \u00e5 overleve vinteren. De er stasjon\u00e6re og holder seg stort sett i sitt oppvekstomr\u00e5de, noe som kan forklare hvorfor mange duer blir funnet avmagret innenfor sonen med totalforbud mot mating. Andre arter som m\u00e5ker sliter ogs\u00e5, p\u00e5 grunn av redusert mattilgang i havet, og de kommer inn til byene for \u00e5 f\u00e5 mat. De fleste m\u00e5keartene som hekker i Norge - 8 av 10 arter - er r\u00f8dlistet som truet. Bymilj\u00f8etaten p\u00e5pekte i innstillingen til forskrift at det var n\u00f8dvendig \u00e5 sette av en sone for mating ved Lille Lungeg\u00e5rdsvann, som er en etablert fuglelokalitet med stor variasjon av fugler og der trekkfugler samler seg f\u00f8r og etter trekket, og at opph\u00f8r av mating vil f\u00f8re til at omfang av fugler og artsmangsfold endres. Dette vil igjen skape et fattigere bymilj\u00f8 for mennesker, som trenger tilstedev\u00e6relse av natur. Flere studier viser at kontakt med fugler har en positiv effekt p\u00e5 den mentale helsen. Mange barnefamilier og eldre har stor glede av \u00e5 mate fugler - duer, ender, svaner, m\u00e5ker og andre arter som har tilhold ved byvannet, men som i stor grad vil forsvinne n\u00e5r matingen opph\u00f8rer. Slik rammer matingsforbudet ogs\u00e5 mennesker i Bergen. Basert p\u00e5 b\u00e5de ekspertuttalelser og forslag fra bymilj\u00f8etaten, mener vi at det er gjort en stor feil ved \u00e5 innf\u00f8re totalforbud mot mating av fugler. Det er overmating som er problemet, ikke vanlig fuglemating der alt blir oppspist og man dermed ikke bidrar til \u00e5 samle rotter. Bergen kommune opplyste allerede i v\u00e5r at rottebestanden var under kontroll. Likevel str\u00f8k politikerne forslaget om \u00a7 5 - unntak for begrenset mating p\u00e5 Festplassen ved Lille 1 Lungeg\u00e5rdsvann. Bergen kommune kan ikke v\u00e6re bekjent av at fuglene sulter, det er d\u00e5rlig dyrevelferd, mens folk kriminaliseres for \u00e5 gi dem n\u00f8dvendig mat. Alle har hjelpeplikt etter dyrevelferdsloven. Omsorg og empati for de svakeste er viktige verdier i samfunnet, verdier som ikke m\u00e5 kriminaliseres eller avl\u00e6res ved at folk tvinges til \u00e5 se p\u00e5 at dyr sulter og lider. Vi m\u00e5 huske p\u00e5 Albert Schweitzers ord: \"Et barn som rekker ut h\u00e5nden for \u00e5 hjelpe et lidende dyr, vil en gang rekke ut h\u00e5nden til sin neste.\" Vi ber alts\u00e5 om at saken tas opp til ny behandling i Bergen bystyre. Tiltaket fra politikerne er dyrefiendtlig og menneskefiendtlig. Forskriften b\u00f8r rettes mot dumping av mat og fors\u00f8pling, ikke vanlig fuglemating. Bymilj\u00f8etaten p\u00e5pekte i innstillingen til forskrift at det var n\u00f8dvendig \u00e5 sette av en sone for mating ved Lille Lungeg\u00e5rdsvann, som er en etablert fuglelokalitet med stor variasjon av fugler og der trekkfugler samler seg f\u00f8r og etter trekket, og at opph\u00f8r av mating vil f\u00f8re til at omfang av fugler og artsmangsfold endres. Dette vil igjen skape et fattigere bymilj\u00f8 for mennesker, som trenger tilstedev\u00e6relse av natur. Ogs\u00e5 fugleeksperter fra Birdlife og Norsk institutt for naturforskning har p\u00e5pekt viktigheten av en sone for fuglemating. Det har blitt gjort en stor feil ved \u00e5 ikke lytte til fageksperter og bymilj\u00f8etaten, ved \u00e5 innf\u00f8re et totalforbud. Sone for fuglemating m\u00e5 innf\u00f8res med umiddelbar virkning. Mvh Kampanjegruppen mot matingsforbud av fugler i Bergen Fagetatens vurdering og anbefaling: Bymilj\u00f8etaten viser til at forskrift om forbud mot mating av vilt i Bergen har fulgt en ordin\u00e6r forskriftsprosess, og det er politisk vedtatt \u00e5 stryke det foresl\u00e5tte unntaket om begrenset mating av fugl ved Lille Lungeg\u00e5rdsvann. Dersom forskriften skal endres eller oppheves, m\u00e5 den igjennom samme ordin\u00e6re forskriftsprosess, som ogs\u00e5 inkluderer at den m\u00e5 sendes ut p\u00e5 h\u00f8ring jf. forvaltningsloven \u00a7 37. Bymilj\u00f8etaten er ikke bekymret for duebestanden i omr\u00e5det hvor mating er forbudt. Det er ikke \u00f8nskelig \u00e5 \u00e5pne for at det gis store mengder mat, men Bymilj\u00f8etaten anbefaler fortsatt at det gis mulighet for begrenset mating av fugl som gj\u00f8r Lille Lungeg\u00e5rdsvann attraktivt for bes\u00f8k fra trekkende fugl, samt som en helsefremmende aktivitet for mennesker. Med hensyn til forskning er det ogs\u00e5 viktig at ringmerking av fugler fortsatt kan foreg\u00e5 ved Lille Lungeg\u00e5rdsvann, og at dette kan gjennomf\u00f8res uten \u00e5 bryte forbudet mot mating. Bymilj\u00f8etaten st\u00e5r fortsatt ved sin anbefaling om \u00e5 ta inn en unntaksbestemmelse for begrenset mating ved Lille Lungeg\u00e5rdsvann, enten formulert som et generelt unntak, eller i alle fall som et unntak i forsknings\u00f8yemed. Bymilj\u00f8etaten anbefaler at bystyret bestiller en revidering av forskriften, slik at forslag til endringer av forskriften kan utarbeides og sendes p\u00e5 h\u00f8ring i tr\u00e5d med forvaltningsloven \u00a7 37. Det vises for \u00f8vrig til fagnotat datert 25. januar 2024 i sin helhet. \u00d8konomiske konsekvenser: Ingen \u00f8konomiske konsekvenser. Byr\u00e5dets vurdering og anbefaling/konklusjon: Byr\u00e5det viser til protokollen i bystyrets m\u00f8te 21.06.2023 sak 234/23, hvor det ble fattet f\u00f8lgende vedtak: 1. Med hjemmel i Forskrift av 17. desember 2019 nr.1878 om utlegging av \u00e5te og f\u00f4ring av vilt \u00a7 10, vedtar Bergen bystyre forskrift om forbud mot mating av vilt i Bergen kommune, med f\u00f8lgende endring: a. Stryke \u00a7 5. Unntak for begrenset mating av fugl. 2 2. Forskriften trer i kraft straks. Under overskriften \u00abVotering:\u00bb fremg\u00e5r det at: \u00abMerknad fra innstillingen ble vedtatt enstemmig\u00bb Virkeomr\u00e5det for forskriften ble dermed endret som f\u00f8lge av innstillingen fra utvalg for milj\u00f8 og byutvikling, og enstemmig vedtatt i bystyret. Unntaket som byr\u00e5det hadde foresl\u00e5tt i sin innstilling til forskriftens \u00a7 5 om begrenset mating p\u00e5 et avmerket omr\u00e5de p\u00e5 Festplassen ble derfor str\u00f8ket av et enstemmig bystyre. Byr\u00e5det deler det forrige bystyrets beslutning om \u00e5 ikke tillate mating p\u00e5 et begrenset omr\u00e5de, og viser blant annet til at Bymilj\u00f8etaten ikke er bekymret for duebestanden i omr\u00e5det hvor mating er forbudt. Byr\u00e5det \u00f8nsker ikke \u00e5 iverksette et arbeid med \u00e5 gj\u00f8re endringer i forskriften s\u00e5 kort tid etter at forskriften er vedtatt. Forskriften m\u00e5 f\u00e5 virke en stund f\u00f8r en evaluerer effekten av forbudet. Byr\u00e5det innstiller derfor p\u00e5 at innbyggerforslaget avvises. Begrunnelse for framleggelse til bystyret: Oppgaver for Bergen bystyre 2019-2023 pkt 3.7 Innbyggerforslag Bystyret tar stilling til innbyggerforslag som fyller kriteriene iht. \u00a7 12-1 i kommuneloven. Bystyret tar stilling til om innbyggerforslag skal avvises. For at bystyret skal kunne overholde fristen om \u00e5 behandle et innbyggerforslag senest 6 m\u00e5neder etter at det er mottatt, m\u00e5 det behandles av Bergen bystyre senest 10. april 2024. Byr\u00e5det innstiller til bystyret \u00e5 fatte f\u00f8lgende vedtak: Innbyggerforslag om kampanje mot matingsforbud av fugler i sentrum avvises. Dato: 13. februar 2024 Marte Joan Monstad Christine Kahrs Fung. byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: 1. Fagnotat. Innbyggerforslag - Kampanje mot matingsforbud av fugler i Bergen, datert 25. januar 2024 2. Sak 2947 fra minsak.no 3. Vedtak FORUTV, 28112023, Sak 38/23, Innbyggerforslag - Kampanje mot matingsforbud av fugler i Bergen 3 "
}