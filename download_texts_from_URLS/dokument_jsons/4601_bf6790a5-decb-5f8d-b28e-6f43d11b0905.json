{
  "dokument_id": "bf6790a5-decb-5f8d-b28e-6f43d11b0905",
  "doc_type": "case_presentation",
  "kommune": 4601,
  "tittel": "H\u00f8ringsuttalelse til forslag om endringer i privatskoleloven - godkjenning av skoler p\u00e5 grunnlag av livssyn",
  "url": "https://bergen.kommune.no/politikere-utvalg/api/fil/bk360/12555781/Framstilling-Horingsuttalelse-til-forslag-om-endringer-i-privatskoleloven-godkjenning-av-skoler-pa-grunnlag-av-livssyn",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2025/154039-2 H\u00f8ringsuttalelse til forslag om endringer i privatskoleloven (godkjenning av skoler p\u00e5 grunnlag av livssyn) Hva saken gjelder: Kunnskapsdepartementet sendte 11.april 2025 p\u00e5 h\u00f8ring forslag til endringer i privatskoleloven \u00a7 2-1 andre ledd bokstav a. Denne bestemmelsen i loven \u00e5pner for at private skoler kan godkjennes p\u00e5 grunnlag av livssyn. Departementet foresl\u00e5r n\u00e5 \u00e5 lovfeste et krav om at skoler som s\u00f8ker godkjenning p\u00e5 grunnlag av livssyn, m\u00e5 ha en tilknytning til det aktuelle livssynet som det s\u00f8kes godkjenning p\u00e5 grunnlag av. H\u00f8ringsnotatet omtaler ogs\u00e5 forslag til hvilke hensyn som skal vektlegges i den skj\u00f8nnsmessige vurderingen av om godkjenning p\u00e5 grunnlag av livssyn skal gis, og at dette presiseres i en proposisjon til Stortinget. Det foresl\u00e5s ogs\u00e5 at private skoler som s\u00f8ker om godkjenning p\u00e5 grunnlag av livssyn m\u00e5 kunne dokumentere et konkret behov for en skole som drives p\u00e5 grunnlag av det aktuelle livssynet. Departementet ber om h\u00f8ringsinstansenes innspill p\u00e5 den foresl\u00e5tte endringen i privatskoleloven, og p\u00e5 hvilke hensyn som skal vektlegges i den skj\u00f8nnsmessige vurderingen av om godkjenning skal gis. H\u00f8ringsnotatet er tilgjengelig p\u00e5 www.regjeringen.no. H\u00f8ringsfrist: 1.juli 2025 Departementets forslag Privatskoleloven gir skoler som er godkjent etter loven rett til statstilskudd. For \u00e5 f\u00e5 godkjenning med rett til statstilskudd m\u00e5 skolene imidlertid drive sin virksomhet p\u00e5 et av grunnlagene som f\u00f8lger av privatskoleloven \u00a7 2-1 andre ledd, bokstavene a til g. Bokstav a \u00e5pner for at skoler kan godkjennes p\u00e5 grunnlag av livssyn. Det har v\u00e6rt en sterk \u00f8kning i antall private skoler som s\u00f8ker godkjenning p\u00e5 grunnlag av humanisme; ti av sytten skoler som har s\u00f8kt om godkjenning som livssynsskole i 2025, s\u00f8ker p\u00e5 dette grunnlaget. Kunnskapsdepartementet mener utviklingen gir grunn til \u00e5 reise sp\u00f8rsm\u00e5let om livssynsgrunnlaget blir brukt som en lett vei til godkjenning av private skoler, der livssyn i realiteten fremst\u00e5r som en underordnet motivasjon for etableringen. Til sammenligning har skolene som fram til n\u00e5 er godkjent p\u00e5 grunnlag av kristendom, en tydelig kristen profil og tilknytning til en menighet eller kristen organisasjon. Departementet mener at det vil inneb\u00e6re en uthuling av godkjenningsgrunnlaget dersom det gis godkjenning til skoler som ikke har en tilknytning til livssynet de s\u00f8ker godkjenning p\u00e5 grunnlag av. I den forbindelse viser departementet til at flere av de nyere skolene profilerer 1 seg med entrepren\u00f8rskap, realfag, idrett eller lignende som fokusomr\u00e5der, fremfor humanisme. Krav om tilknytning I h\u00f8ringsnotatet foresl\u00e5r departementet en endring i privatskoleloven \u00a7 2-1 gjennom innf\u00f8ringen av et nytt tredje ledd: For \u00e5 f\u00e5 godkjenning p\u00e5 grunnlag av livssyn etter andre ledd bokstav a, m\u00e5 skolen ha ein tilknyting til livssynet det s\u00f8kast om godkjenning p\u00e5 grunnlag av. Med tilknytning legger departementet til grunn at det skal v\u00e6re en genuin forbindelse som bygger p\u00e5 at man deler de verdiene og idealene, eller den tro, det aktuelle livssynet er tuftet p\u00e5, og at man identifiserer seg med og har en virksomhet som legger livssynet tydelig til grunn. En skole som er godkjent som livssynsskole, men utad fremst\u00e5r som noe annet, vil svekke legitimiteten til de reelle livssynsskolene, og departementet legger til grunn at livssynsorganisasjoner og -samfunn \u00f8nsker at skoler basert p\u00e5 deres livssyn fremst\u00e5r som reelle livssynsskoler. Departementet anerkjenner at det kan v\u00e6re krevende \u00e5 enes om hvilke momenter som skal vektlegges i forhold til vurderingen om det er en reell tilknytning til livssyn. Dette vil m\u00e5tte bero p\u00e5 en konkret og helhetlig vurdering. I h\u00f8ringsutkastet legger departementet fram forslag til momenter som kan v\u00e6re s\u00e6rlig relevante, som: \u2022 hvilken tilknytning initiativtagere, eiere og ledelseskrets har til det aktuelle livssynet, b\u00e5de med hensyn til varighet, karakter og omfang \u2022 om initiativtagere, eiere eller ledelseskrets er, eller for kort tid siden var, tilknyttet et annet livssyn \u2022 hvordan skolen fremst\u00e5r utad, for eksempel hva skolen heter og profilerer seg, og at det er tydelig for potensielle s\u00f8kere at skolen er en livssynsskole.. \u2022 om skoleeier driver andre private skoler godkjent p\u00e5 andre grunnlag. \u2022 om s\u00f8ker tidligere har pr\u00f8vd \u00e5 f\u00e5 godkjenning p\u00e5 et annet grunnlag, og om den nye s\u00f8knaden fremst\u00e5r som tilpasset livssynsgrunnlaget med den hensikt \u00e5 f\u00e5 godkjent \u00absamme\u00bb skole, bare p\u00e5 nytt rettslig grunnlag \u2022 om det foreligger eventuell uttalelse fra en relevant livssynsorganisasjon eller -samfunn om behovet for skolen m.v. Departementet viser i h\u00f8ringen til at det allerede foreligger fors\u00f8k p\u00e5 \u00e5 presisere hvordan lovteksten i privatskoleloven \u00a7 2-1 andre ledd bokstav a skal forst\u00e5s og praktiseres. Da endringen i godkjenningsgrunnlaget i privatskoleloven ble endret fra \u00abreligi\u00f8st\u00bb til \u00ablivssyn\u00bb i lovteksten i 2015 ble det presisert i forarbeidene at [..] ikke ethvert livssyn vil danne grunnlag for godkjenning etter bokstav a. Hvorvidt en skole kan godkjennes p\u00e5 grunnlag av livssyn m\u00e5 vurderes innenfor rammene av EMK artikkel 9. Der stilles det krav om at livssynet m\u00e5 ha en viss styrke, seri\u00f8sitet, sammenheng og viktighet for at det skal omfattes av forbudet mot diskriminering og videre [..] de samme kravene som gjelder for godkjenning av religi\u00f8se skoler, ogs\u00e5 vil gjelde for sekul\u00e6re livssynsskoler. N\u00e5r friskoleloven stiller krav om s\u00e6rlig grunnlag for godkjenning, inneb\u00e6rer dette at den enkelte skole m\u00e5 synliggj\u00f8re verdigrunnlaget sitt i stiftelsesdokumenter, l\u00e6replanen som helhet, og i relevante fag. Samlet sett m\u00e5 s\u00f8kerens grunnlag fremkomme p\u00e5 en tydelig m\u00e5te. Det kom i tillegg en instruks til Utdanningsdirektoratet i desember 2024 om tolkningen av livssynsgrunnlaget og tilsyn med godkjente livssynsskoler. I instruksen ber kunnskapsdepartementet om at 2 [...] direktoratet ved behandling av nye s\u00f8knader \u2013 i tillegg til \u00e5 vurdere om l\u00e6replaner og andre vilk\u00e5r for godkjenning er oppfylt \u2013 ogs\u00e5 s\u00e6rskilt vurderer om det skoletilbudet som s\u00f8kes godkjent samlet sett fremst\u00e5r som gjennomf\u00f8rt og reelt i henhold til godkjenningsgrunnlaget. Instruksens m\u00e5lsetning var \u00e5 bedre sikre en grundig vurdering av om den oms\u00f8kte skolen utad og reelt fremst\u00e5r som en livssynsskole. N\u00e5r kunnskapsdepartementet n\u00e5 foresl\u00e5r \u00e5 endre ordlyden i privatskoleloven \u00a7 2-1 andre ledd bokstav a ved \u00e5 legge til krav om tilknytning, selv om det foreligger presiseringer og nevnte instruks, mener departementet at det likevel er behov for en presisering i loven om hva som skal legges til grunn for \u00e5 f\u00e5 godkjent en livssynsskole. Behovet for det private skoletilbudet Det f\u00f8lger av privatskoleloven at departementet kan godkjenne private skoler, jf. \u00a7 2-1 f\u00f8rste ledd f\u00f8rste punktum. S\u00f8kere har derfor ikke rett p\u00e5 godkjenning selv om lovens vilk\u00e5r er oppfylt. Hvorvidt det skal gis godkjenning, beror p\u00e5 en skj\u00f8nnsmessig vurdering. Forarbeidene til privatskoleloven viser til at den skj\u00f8nnsmessige vurderingen b\u00f8r bygge p\u00e5 blant annet hvilke konsekvenser godkjenningen vil f\u00e5 for den offentlige skolestrukturen, og at en m\u00e5 se hen til det potensielle elevgrunnlaget. Departementet mener s\u00f8kerne tydelig m\u00e5 underbygge at det er et livsynsbegrunnet behov for skolen, og at det er behov for skolen som et alternativ til den offentlige skolen. Hvis den som s\u00f8ker om godkjenning av en livssynsskole ikke kan begrunne behovet for skolen p\u00e5 en m\u00e5te som knytter konkret an til det relevante livssynet, men for eksempel bare viser til et generelt behov for en alternativ skole i omr\u00e5det, s\u00e5 b\u00f8r s\u00f8knaden etter departementets vurdering avsl\u00e5s. Departementet foresl\u00e5r \u00e5 gj\u00f8re presiseringene i en eventuell lovproposisjon til Stortinget med forslag om \u00e5 lovfeste et krav om tilknytning. Byr\u00e5dets vurdering og forslag til h\u00f8ringsuttalelse Valgfrihet i utdanning er et viktig prinsipp, og artikkel 26 i FNs menneskerettighetserkl\u00e6ring stadfester at foreldre fortrinnsvis har rett til \u00e5 bestemme hva slags undervisning deres barn skal f\u00e5. Bergen kommune er av den holdning at utdanning er et emne som i h\u00f8yeste grad krever \u00e5 bli vurdert fra ulike synspunkter. I tillegg til fritt skolevalg i den offentlige skolen, er friskoler et viktig supplement som sikrer mangfold og valgfrihet i grunnoppl\u00e6ringen. Bergen kommune vil vise til den nevnte endringen i godkjenningsgrunnlaget for privatskoler i 2015 der \u00abreligi\u00f8st\u00bb ble endret til \u00ablivssyn\u00bb i lovteksten. Endringen skjedde etter at flere initiativ om \u00e5 opprette privatskoler med humanistisk verdigrunnlag ble avvist av Utdanningsdirektoratet. I presiseringen bak endringen ble det pekt p\u00e5 at de samme kravene som gjelder for godkjenning av religi\u00f8se skoler, ogs\u00e5 vil gjelde for sekul\u00e6re livssynsskoler. N\u00e5r friskoleloven stiller krav om s\u00e6rlig grunnlag for godkjenning, inneb\u00e6rer dette at den enkelte skole m\u00e5 synliggj\u00f8re verdigrunnlaget sitt i stiftelsesdokumenter, l\u00e6replanen som helhet, og i relevante fag. Samlet sett m\u00e5 s\u00f8kerens grunnlag fremkomme p\u00e5 en tydelig m\u00e5te. Bergen kommune mener at disse f\u00f8ringene er tilstrekkelige for \u00e5 sikre at privatskoler har en reell forankring i alternative livssyn og verdigrunnlag. Departementet begrunner forslaget om \u00e5 innf\u00f8re et tredje ledd i \u00a7 2-1 om tilknytning med blant annet \u00f8kningen i antallet skoler med humanistisk livssynsgrunnlag etter lovendringen i 2015. Antakelsen til departementet er at bestemmelsen i dag blir brukt som en lett vei til godkjenning. Slik Bergen kommune ser det ble ikke privatskoler med humanistisk verdigrunnlag likebehandlet med skoler med religi\u00f8st verdigrunnlag f\u00f8r lovendringen som kom i 2015. Bergen kommune vil ogs\u00e5 bemerke at privatskoler som mottar statstilskudd, ikke har anledning til \u00e5 hente ut fortjeneste. Bergen kommune er av den oppfatning at departementets forslag til endring i privatskoleloven er et fors\u00f8k p\u00e5 \u00e5 innsnevre 3 privatskoleloven. Bergen kommune mener at den nylige \u00f8kningen i friskoler med humanistisk livsynsgrunnlag ikke er en god nok grunn til \u00e5 snevre inn dagens lovverk. Bergen kommune mener at en \u00f8kning i friskoler i sin helhet er positivt, og opplever ikke at dette er en utvikling som b\u00f8r begrenses. Byr\u00e5dets konklusjon Bergen kommune st\u00f8tter ikke departementets forslag om \u00e5 lovfeste et krav om at skoler som s\u00f8ker godkjenning med rett til statstilskudd p\u00e5 grunnlag av livssyn, m\u00e5 ha en \u00abtilknytning\u00bb til livssynet det s\u00f8kes om godkjenning p\u00e5 grunnlag av, jfr. forslaget til privatskoleloven \u00a7 2-1 tredje ledd. Bergen kommune st\u00f8tter heller ikke departementets forslag om \u00e5 presisere i en eventuell lovproposisjon til Stortinget hva som skal og kan vektlegges i en skj\u00f8nnsmessig vurdering av om godkjenning skal gis. \u00d8konomiske og administrative konsekvenser Departementet legger til grunn at forslagene som legges frem i dette h\u00f8ringsnotatet ikke vil ha vesentlige \u00f8konomiske eller administrative konsekvenser for Udir, livssynsorganisasjonene eller skolene. Private skoler f\u00e5r statstilskudd per elev etter satser som bygger p\u00e5 de gjennomsnittlige utgiftene i den offentlige skolen. Det samlede rammetilskuddet til kommuner og fylkeskommuner justeres \u00e5rlig som en del av statsbudsjettsprosessen, basert p\u00e5 oppdaterte elevtall i private skoler. Begrunnelse for framleggelse til bystyret: Byr\u00e5dets fullmakter pkt. 2.10.2 vedtatt av Bergen bystyre 27. november 2024 i sak 462/24: \u00abH\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. Saken anses \u00e5 v\u00e6re prinsipiell og inneb\u00e6re politiske avveininger. Forretningsutvalget behandlet saken i m\u00f8tet 28.04.2025 sak 128/25 og fattet f\u00f8lgende vedtak: Utvalg for barnehage, skole og idrett innstiller til bystyret som avgir h\u00f8ringssvar til \u00abH\u00f8ring av forslag til endringer i privatskoleloven (godkjenning av skoler p\u00e5 grunnlag av livssyn)\u00bb p\u00e5 vegne av Bergen kommune. Byr\u00e5det innstiller til bystyret \u00e5 fatte f\u00f8lgende vedtak: Bergen kommune gir h\u00f8ringsuttalelse til \u00abForslag til endringer i privatskoleloven (godkjenning av skoler p\u00e5 grunnlag av livssyn)\u00bb slik det fremkommer av byr\u00e5dets forslag. Dato: 20. mai 2025 Christine B. Meyer Daniel C. E. H\u00e4gglund Byr\u00e5dsleder Byr\u00e5d for barnehage og skole Dokumentet er godkjent elektronisk. Vedlegg: H\u00f8ringsnotat Forslag til endringer i privatskoleloven 4 "
}