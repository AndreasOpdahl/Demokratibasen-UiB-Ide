{
  "dokument_id": "b5100784-b135-5eec-ab6c-2ca72e16e9fa",
  "doc_type": "case_attachment",
  "kommune": 4601,
  "tittel": "H\u00f8ringsinnspill fra STORANESET EIENDOM AS",
  "url": "https://bergen.kommune.no/politikere-utvalg/api/fil/bk360/10953928/Horingsinnspill-fra-STORANESET-EIENDOM-AS",
  "tekst": "Bergen kommune v/ Byr\u00e5dsleders avdeling Postboks 7700 5020 Bergen 14.08.2024 Innspill til planprogrammet for ny kommuneplans samfunnsdel Bergen kommune ber om innspill til planprogram til ny kommuneplans samfunnsdel. Storaneset Eiendom har lest gjennom planprogrammet, samt utkast til planstrategi med tilh\u00f8rende kunnskapsgrunnlag. Innledningsvis \u00f8nsker vi f\u00e5 frem at vi er positive til arbeidet kommunen har igangsatt. I planprogrammet vises det til at arealdelen skal f\u00f8lge opp f\u00f8ringer fra samfunnsdelen. Videre skrives det at arealstrategien skal fungere som en bro mellom kommuneplanens samfunnsdel og arealdel. Storaneset Eiendom tror dette vil kunne bli et vellykket grep for \u00e5 tydeliggj\u00f8re sammenhengen mellom planene og gj\u00f8re videre saksbehandling mer forutsigbar. Utvikling p\u00e5 Storaneset I dag er Storaneset et velfungerende n\u00e6ringsomr\u00e5de p\u00e5 ca. 100 m\u00e5l. I kommuneplanens arealdel (KPA18) ble Storaneset fastsatt som et omformingsomr\u00e5de som gir \u00abspennende muligheter for urban utvikling med stort bolig- og rekreasjonspotensial\u00bb. Det h\u00f8rer ogs\u00e5 med til historien at n\u00e5r det ikke ble \u00e5pnet for boliger p\u00e5 V\u00e5rheia pekte byr\u00e5det og bystyret p\u00e5 Storaneset og utviklingspotensialet her. Vi er enige i at en utvikling av Storaneset kan sterkt bidra til \u00e5 styrke Arna som en b\u00e6rekraftig og selvstendig bydel og regionsenter. Storaneset har en fantastisk beliggenhet med fjell og Arnav\u00e5gen som naboer og er som skapt for boligutvikling uten at det f\u00f8rer til byspredning. Videre vil en transformasjon til bolig bidra til \u00e5 \u00f8ke folketallet i Arna, og dermed \u00f8ke grunnlaget for handel, service og tjenester. Dette er ogs\u00e5 en milj\u00f8- og klimamessig god m\u00e5te \u00e5 fortette p\u00e5 da det ikke er matjord, skog eller annen natur som vil bli skadelidende. Nye boliger vil ha gangavstand til toget og en kort togtur til/fra Bergen sentrum. Planen gir mulighet til \u00e5 dekke ulike boligbehov, blant annet for f\u00f8rstegangsetablerere \u2013 noe som vil gi tilbud b\u00e5de til nye beboere, men ogs\u00e5 til unge mennesker som \u00f8nsker \u00e5 bli i bydelen. Planprogrammet for omr\u00e5deregulering av Storaneset ble vedtatt enstemmig i Bystyret den 08.05.24 med flertallsmerknader knyttet til kollektivtilbud og dimensjonering av fylkesvei (ogs\u00e5 vedtatt enstemmig): \uf0b7 \u00abMerknad 1: Bystyret viser til fremtidig utvikling av Storaneset og ber byr\u00e5det arbeide sammen med fylkeskommunen for \u00e5 styrke kollektivtilbudet i tr\u00e5d med fremtidig utvikling av omr\u00e5det.\u00bb \uf0b7 \u00abMerknad 2: Bystyret ber byr\u00e5det spille inn til fylkeskommunen at fremtidig oppgradering av Garnesvegen skal tilpasses og dimensjoneres fremtidig utvikling av Storaneset.\u00bb I samfunnsdelen b\u00f8r det fremheves at det i st\u00f8rre grad m\u00e5 tas hensyn til hvilke behov og funksjoner som trengs p\u00e5 bydelsniv\u00e5. I mai i \u00e5r \u00e5pnet dobbeltsporet til og fra Bergen sentrum med avganger hvert 15 minutt og 7 minutters reisetid. For Arna vil det \u00e5 utvide byfortettingssonen (sone 2) til bl.a. Storaneset gi et tydelig signal om at omr\u00e5det rundt Arnav\u00e5gen skal utvikles, og med det utnytte kollektivmuligheten som dobbeltsporet gir. Helhetlig utvikling i Arna N\u00e6ring I kunnskapsgrunnlaget er det poengtert: \u00abBergen er den nest st\u00f8rste eksportkommunen i Norge m\u00e5lt i eksport utenom olje og gass, og er avhengig av tilgang p\u00e5 riktig kompetanse for \u00e5 videreutvikle industri og n\u00e6ringsliv\u00bb \u00abFlere flytter fra utlandet til Bergen enn fra Bergen til utlandet, men samtidig flytter flere fra Bergen til andre kommuner i Norge, enn fra andre kommuner til Bergen.\u00bb Tilstrekkelig n\u00e6ringsareal m\u00e5 avsettes for \u00e5 gj\u00f8re det attraktivt \u00e5 bosette seg i byen. Dette gjelder ogs\u00e5 i de enkelte bydeler, inkludert Arna. Et mangfoldig og attraktivt n\u00e6ringsliv skaper boligbehov som igjen st\u00f8tter opp under kulturliv og handel. Uten satsning p\u00e5 n\u00e6ring og medf\u00f8lgende boliger vil omegnskommuner, og Oslo, tiltrekke seg folk som kunne bosatt seg i Bergen og Arna. Samfunnsdelen b\u00f8r ta opp ambisjoner for n\u00e6ringsutviklingen i Bergen kommune. For Arna m\u00e5 det aktivt arbeides med nye areal som settes av til n\u00e6ring og det m\u00e5 gis f\u00f8ringer om plassering for ulike typer n\u00e6ring. Vi har f\u00e5tt tilbakemeldinger b\u00e5de fra grunneiere til n\u00e6ringsvirksomhet, og leietakere, at ulike typer n\u00e6ringer har ulike preferanser knyttet til lokasjon. N\u00e6ringer med direktesalg til publikum er eksempelvis avhengig av n\u00e6rhet til eksisterende veinett, varelogistikk og tilstrekkelig kundeparkering. Produksjonsbedrifter, h\u00e5ndverkere, mv. har eksempelvis behov for god varelogistikk (levering og utlevering av varer) og utearealer til lagringskapasitet. I dialog med n\u00e6ringsdrivende i Arna er det hensiktsmessig \u00e5 se p\u00e5 hvilke virksomheter som vil kunne samlokaliseres. Videre b\u00f8r samfunnsdelen understreke behov for \u00e5 forenkle og oppdatere bestemmelser i \u00f8vrig planverk for \u00e5 stimulere n\u00e6ringsvirksomhet. Et eksempel her er plankravet i KPA \u00a73.1 som vanskeliggj\u00f8r hensiktsmessig disponering av eksisterende n\u00e6ringsareal (eks skifte av leietakere) dersom gjeldende reguleringsplan ble vedtatt f\u00f8r 1985. Frivillighet I kunnskapsgrunnlaget st\u00e5r det: \u00abInnbyggere, frivillighet, n\u00e6ringsliv og kommunen m\u00e5 finne l\u00f8sninger p\u00e5 behovene og oppgavene i fellesskap. Selv om Bergen kommune har en sentral rolle som samfunnsakt\u00f8r, er det kun gjennom samarbeid vi kan n\u00e5 m\u00e5lene.\u00bb Av Folkehelseinstituttets publikasjon \u00abOppvekstprofiler for kommuner og bydeler\u00bb for 2023 fremkommer det at 1/3 av ungdomsskoleelever i Arna oppgir at de er ensomme. Videre f\u00f8lger det av Bergen kommunes melding om lokal kulturproduksjon fra 2021 at Arna bydel har lavest deltakelse i kulturskolen og har et av de svakeste bibliotektilbud i kommunen. Gjennom medvirkningsprosesser for omr\u00e5deplan Storaneset har vi f\u00e5tt tilbakemelding fra beboerne i Arna om at det mangler sosiale m\u00f8teplasser og at det er et begrenset kulturtilbud. Videre er det en bekymring for \u00f8kt kriminalitet blant unge uten fritidstilbud. Voksne og ungdom savner tilgang p\u00e5 egenorganiserte lavterskeltilbud. I bystyrets vedtak av planprogram p\u00e5 Storaneset, som omtalt over, ble det enstemmig vedtatt en flertallsmerknad knyttet til et frivillighetsinitiativ: \uf0b7 \u00abMerknad 4: Bystyret merker seg at det har v\u00e6rt lokalt engasjement for \u00e5 f\u00e5 p\u00e5 plass en badstue i Heggelansvika. Bystyret stiller seg positive til et slikt tiltak, s\u00e5 lenge det ikke hindrer allmennhetens tilgang til strandsonen, og gjennomf\u00f8res uten negative konsekvenser for naturen. Dette viser et positivt engasjement fra bystyret, og kommuneplanens samfunnsdel kan videref\u00f8re dette p\u00e5 bydelsniv\u00e5. Storaneset Eiendom har hatt god dialog med Arna kulturr\u00e5d og er villig til \u00e5 diskutere med Bergen kommune hvordan et aktivitets-/kulturhus kan realiseres raskt i Indre Arna. Etableringen av et aktivitets-/kulturhus i Indre Arna vil skape positive ringvirkninger i bydelen og b\u00f8r etter v\u00e5r mening fremheves allerede i kommuneplanens samfunnsdel. \uf0b7 Aktivitet og m\u00f8teplass for ungdommen. \uf0b7 Trygge rammer for ulike aktiviteter, fremme godt naboskap og fellesskap. \uf0b7 Bidra til \u00e5 revitalisere bydelen! N\u00e5r kommunen bidrar til nybygg/transformasjon skaper dette vilje til ytterligere investeringer fra andre akt\u00f8rer. Etter v\u00e5r mening b\u00f8r det understrekes at Bergen kommune skal st\u00f8tte opp under frivillighetsinitiativ, b\u00e5de i form av \u00f8konomiske tilskudd, men ogs\u00e5 gjennom veiledning og positiv saksbehandling av initiativ fra frivillige foreninger og ildsjeler. Dette b\u00f8r spesielt gjelde for initiativ som er med p\u00e5 \u00e5 redusere utenforskap og styrke folkehelsen, uavhengig av brukerens \u00f8konomiske situasjon. Videre b\u00f8r det bli langt enklere \u00e5 f\u00e5 til midlertidige aktiviteter, herunder at kommunen heier disse frem og gir en \u00abfast track\u00bb for veiledning og saksbehandling. Befolkningsvekst / fortetting Det f\u00f8lger av kunnskapsgrunnlaget at: \u00abFramskrivingene ansl\u00e5r at det vil v\u00e6re litt f\u00e6rre personer i alderen 6\u201324 \u00e5r i 2042 enn i dag, og klart flere eldre personer (s\u00e6rlig 80+ \u00e5r).\u00bb \u00abEn aldrende befolkning og relativt f\u00e6rre i yrkesaktiv alder vil kunne medf\u00f8re utfordringer for Bergen. Dette er knyttet til \u00e5 m\u00f8te n\u00e6ringslivets kompetansebehov, samtidig som kommunen har nok ressurser til \u00e5 kunne yte et tilstrekkelig tjenestetilbud for byens innbyggere. Endringen i befolkningssammensetningen vil kunne f\u00f8re til svakere inntektsvekst og \u00f8kende utgifter knyttet til pleie- og omsorgstjenester hos eldre.\u00bb En av utfordringene som blir trukket frem i planprogrammet til samfunnsdelen er \u00abEn velferdsstat under press krever at kommunen har tilstrekkelig handlingsrom til \u00e5 omstille seg\u00bb. For \u00e5 m\u00f8te denne utfordringen er det etter v\u00e5r mening viktig \u00e5 legge til rette for at personer i yrkesaktiv alder velger \u00e5 bosette seg i Bergen, herunder ogs\u00e5 \u00e5 beholde studenter etter fullf\u00f8rte studier. Her vil Arna bydel v\u00e6re sv\u00e6rt egnet til \u00e5 ta sin del av befolkningsveksten, spesielt sett i lys av \u00e5pningen tidligere i \u00e5r av dobbeltsporet til/fra Bergen sentrum. I 2022 viste statistikk fra SSB at 1 av 5 nordmenn bor alene og at 40,4% av husholdninger best\u00e5r av en person - https://www.ssb.no/befolkning/barn-familier-og- husholdninger/statistikk/familier-og-husholdninger/artikler/1-av-5-bor-alene. Vi mener at Bergen kommune m\u00e5 tillate flere mindre enheter. Dette vil gi et tilbud b\u00e5de til etablerere som inngang til boligmarkedet (eks. etter endte studier) og enslige. Videre b\u00f8r det sikres tilrettelagte leiligheter for eldre vil gj\u00f8re det enklere for folk \u00e5 bo hjemme lengre og dermed avlaste presset og kostnader til offentlig eldreomsorg. I arbeidet med planprogram for omr\u00e5deplan Storaneset ble det i 2022 gjort en bolig- og befolkningsanalyse. Denne viser eneboliger er den dominerende boligtypen i Indre Arna og at det er et udekket behov for leiligheter. Befolkningssammensetningen tyder p\u00e5 at ettersp\u00f8rselen etter leiligheter vil \u00f8ke i \u00e5rene fremover. Ved \u00e5 bygge ut attraktive leiligheter for voksne/eldre vil disse kunne selge unna sine boliger n\u00e5r barn flytter ut. Dette vil gi igjen gi grunnlag for kj\u00f8p av rekkehus, enebolig, flermannsbolig for husholdninger som typisk starter familie og \u00f8nsker \u00e5 flytte til st\u00f8rre enheter. Storaneset Eiendom st\u00f8tter videre \u00f8nsket om \u00e5 unng\u00e5 nedbygging av natur og matjord. Et av de viktigste virkemidlene for \u00e5 f\u00e5 dette til, er \u00e5 sette av egnede omr\u00e5der til fortetting. For \u00e5 f\u00e5 til dette i transformasjonsomr\u00e5der (dvs. allerede bebygde areal) m\u00e5 det tillates tilstrekkelig h\u00f8y utnyttelse for \u00e5 kunne forsvare transformasjon av eksisterende verdier. Konklusjon Storaneset vurderes som et omr\u00e5de egnet for fortetting (tilsvarende sone 2 \u2013 byfortettingssone) i videre arbeid med samfunnsdel, og videre i kommuneplanens arealdel. Ambisjoner og m\u00e5lsettinger for n\u00e6ringsutvikling i kommunen, og Arna bydel, b\u00f8r komme frem av samfunnsdelen. Kommunen b\u00f8r aktivt jobbe for \u00e5 sette av nye n\u00e6ringsareal tilpasset ulike n\u00e6ringers behov. Samfunnsdelen b\u00f8r st\u00f8tte opp om frivilligheten og ildsjeler i Arna og bist\u00e5 i \u00e5 f\u00e5 etablert arrangement og midlertidige og permanente aktiviteter gjennom tilskudd og veiledning. Kommunen b\u00f8r aktivt jobbe for \u00e5 etablere et aktivitets-/kulturhus i Arna bydel. Det er et udekket behov for leiligheter i Arna bydel som vil \u00f8ke i tiden fremover. Samfunnsdelen b\u00f8r fremheve at det m\u00e5 gj\u00f8res vurderinger av fortetting p\u00e5 bydelsniv\u00e5 som vil bidra til b\u00e5de \u00e5 hindre byspredning, men ogs\u00e5 tilby nye boligtyper til eksisterende beboere, og de som \u00f8nsker \u00e5 flytte til bydelen. Dette vil igjen bidra til \u00e5 unng\u00e5 at folk bosetter seg andre steder, som i omegnskommuner eller Oslo. Med vennlig hilsen David Faukner Bendiksen Daglig leder Storaneset Eiendom AS Tlf: [+47] 90 56 33 28 E-mail: david@miliarium.no "
}